De naam Mary Theresa Eleanor Higgings Clark Conheeny zal niet iedereen direct iets zeggen, maar de naam Mary Higgins Clark doet de thrillerfans direct rechtop zitten. Deze inmiddels tachtigjarige dame uit Amerika bezit een oneindige ge- en bedrevenheid in het schrijven van boeken waarmee ze al jarenlang miljoenen mensen over de hele wereld vele uren leesplezier bezorgt. Voor ze aan een korte carrière als stewardess bij PanAm begon, werkte ze nog even als secretaresse bij een bedrijf dat catalogi ontwikkelde. Daar heeft ze aan de tekst van een catalogus gewerkt waar de, toen nog onbekende, Grace Kelly (latere Prinses Gracia van Monaco) als aankomend fotomodel op afgebeeld stond. We praten hier over de jaren veertig want deze, op 24 december 1927, geboren dame heeft op dit moment de respectabele leeftijd van 80 jaar bereikt. Maar haar gouden pen schrijft nog steeds, getuige haar nieuwe titel, Where are you now?, die in 2008 nog gaat verschijnen. In Nederland is na lange afwezigheid, voor de tweede maal Twee meisjes in het blauw (nu als Poema Pocket) uitgekomen.
De oppas van de tweeling Kathy en Kelly, is terecht ongerust wanneer zij denkt dat er iemand in het huis van Steve en Margaret Frawley rondwaart. Frish Logan wordt overmeesterd en de tweeling blijkt spoorloos te zijn. Korte tijd later ontvangen de ongeruste ouders een eis voor een losgeld van 8 miljoen dollar. Dit lijkt een even onmogelijke als merkwaardige eis te zijn omdat de familie Frawley niet tot de rijke jetset behoort maar juist een ietwat verlopen oud huis heeft gekocht omdat dit financieel haalbaar zou zijn. Ze bezitten geen geld!
Na een enerverende vergadering van het bestuur van Steve’s werkgever C.F.G. & Y. kan de algemeen directeur mededelen dat het bedrijf garant staat voor het losgeld. Wanneer het bedrag volgens afspraak is afgeleverd, wordt Kelly vrijgelaten maar blijkt Kathy na de ontvoering tijdens de gijzeling te zijn omgekomen. Margaret Frawley is er van overtuigd dat Kathy ook nog in leven is en leidt dit af van de communicatie die de vrijgelaten Kelly nog lijkt te hebben met haar tweelingzusje. Na een intensieve overtuigingsronde van de moeder start een speurtocht naar informatie die kan leiden naar de vindplaats van Kathy, waarbij de mogelijkheid van het vinden van een dood meisje niet helemaal verdwenen is.
In Twee meisjes in het blauw besteedt de auteur meer aandacht aan het psychologische aspect dan lezers meestal van haar gewend zijn. Na de ongerustheid die in het gezin Frawley na de ontvoering is ontstaan, laat ze via allerlei slinkse omwegen de lezer heerlijk dwalen door alle mogelijkheden die er zijn. Wat is de rol van de vader of speelt de directie van C.F.G. & Y wel een eerlijk spel? Er blijken meer mogelijkheden en verbanden met allerlei mensen te zijn dan in eerste opzicht bekend is.
Door die verwarrende situaties en de achtergronden van de kandidaten, groeien de vraagtekens niet alleen in aantal, maar ook in grootte. En dit stimuleert de lezer tot alsmaar doorgaan met lezen, om vast te kunnen stellen of hier uiteindelijk een happy end voor de familie Frawley aan zit te komen. Geen uitblinker van Clark, gewoon een fijn leesbaar en goed boek.