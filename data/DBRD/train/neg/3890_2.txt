In Enkele Reis is Suus met haar dochtertje Sterre en haar zus Anouk naar Portugal verhuisd om een nieuw leven op te bouwen. Een stap die de auteur onlangs zelf ook heeft gemaakt. Vrijelijk gebaseerd op de verdwijning van Maddie McCann, verdwijnt dochtertje Sterre spoorloos vanuit haar bedje en dan volgt voor Suus en haar gasten een onzekere tijd.

‘Enkele Reis’ is het tiende boek van Marelle Boersma dat is verschenen op de symbolische datum 10-10-2015, tien dagen lang voor een prijs van tien euro. In het oeuvre van Marelle zitten enkele werken die mij zeker hebben weten te boeien, met ‘Vals Alarm’ als hoogtepunt. Ook ‘De Babymakelaar’ die binnenkort verschijnt onder een nieuwe titel, ‘Nobody’ en ‘Schaduwspelen’ heb ik met veel plezier gelezen. Helaas zijn er ook enkele boeken van Marelle die me niet hebben weten te bekoren, zo vond ik ‘Ik volg je’ tegenvallen en kwam ik niet door ‘Moederziel’ heen geploeterd. Helaas moet ‘Enkele Reis’ zich in dat laatste rijtje scharen. Het wist me niet te vatten.

In ‘Enkele Reis’ komt de spanning niet van de grond. Suus belandt in een zeer benarde situatie en als lezer krijg je de emoties die daarbij horen heel goed mee. Marelle weet de paniek van een moeder wiens kind spoorloos is, goed te beschrijven. Het gevoel komt over, maar het verhaal kabbelt daardoor enorm. Er komt geen vaart in. Steeds maar weer die beschrijvingen van het landgoed, de emoties en het verleden, terwijl je eigenlijk gewoon wilt weten wat er met dat meisje aan de hand is en wat er gaat gebeuren. En dan wordt het verhaal ook nog afgewisseld met schuingedrukte passages onder de noemer ‘Het Zorgenkind’ waarvan enige tijd onduidelijk blijft wat de toegevoegde waarde daarvan is. Doordat je hier bijna hetzelfde leest als wat er al is gebeurd – met vaak enkele details die nieuw zijn – verliest het verhaal nog meer vaart. Daardoor heeft ‘Enkele Reis’ mij niet weten te bekoren.