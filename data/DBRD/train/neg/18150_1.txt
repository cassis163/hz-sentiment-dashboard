De literatuur in Rusland heeft het keurslijf van het socialistisch realisme afgeschud, de lezers mogen zich nu volop verlustigen in het ´spannende boek´zonder moreel verheffende boodschap. Literair recensent en vertaler Akoenin heeft de kans gegrepen om rijk te worden. Hij verzon een ´literaire held´, Fandorin, een soort Sherlock Holmes van Russische makelij, een scherp denkend individu dat zich in een maalstroom van fantastische historische avonturen stort.
Inderdaad, gewend aan de Russische klassieken met een detective-inslag (Dostojevski) hoop je op een aardige mix van hogere genoegens en lagere motieven, maar helaas. De plot vliegt al snel gierend uit de bocht, en van de vlotte stijl van de auteur (dit meen ik op te maken uit buitenlandse recensies) is in de Nederlandse vertaling van Arie van der Ent bitter weinig te bespeuren. Mijn advies: herlees de onverslijtbare oudjes uit de Russiche bibliotheek van Van Oorschot.