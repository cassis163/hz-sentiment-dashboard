In 1926 schreef de Tsjechische schrijver Vančura het verhaal over een klein stadje, waar helemaal niets gebeurde. Het plaatsje lag aan een rivier, waaraan, midden tussen de wilgen, een zwembad lag waar 'de badmeester' en zijn vrouw de baas waren. Twee vrienden van badmeester Antonín, een kanunnik en een majoor, waren veelal de enige, niet betalende klanten. Ze voerden discussies, die nergens over gingen en lieten het werk over aan de vrouw van Antonín, Katerina.
Dan komt er een woonwagen naar de stad, met daarin een circusartiest met zijn lieftallige assistente. Ze brengen de hoofden van de stedelingen op hol. Onrust alom. De vrienden leggen het aan met Anna, de assistente, Katerina denkt met de circusartiest verder door het leven te gaan. Antonín vindt dat prima: zo komt hij eenvoudig van zijn heerszuchtige vrouw af.
Helaas, als de woonwagen verder trekt is alles weer bij het oude.
Er stonden prachtige zinnen in dit boek, maar het geheel was toch net zo slaapverwekkend als het leven in dit stadje.