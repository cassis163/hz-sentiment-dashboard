Londen wordt geteisterd door een seriemoordenaar. De moordenaar gaat uiterst professioneel te werk, laat geen sporen achter en heeft geen duidelijk motief. Kit Ward, een zeventienjarige scholiere, is van kleins af aan in de leer geweest bij haar moeder en is nu de perfecte moordenaar. Ze probeert zonder oordeel aan de verzoeken te voldoen, haar morele kompas wordt geleid door de gedachte dat er geen goed en geen kwaad is. Maar ze komt in de problemen als een vriendschap haar hele filosofie op de kop zet.

Ik kwam dit boek een week of twee geleden tegen in een Bruna op het station. Het verhaal sprak me aan. Even twijfelde ik nog of ik het zou kopen. Uiteindelijk heb ik het boek gereserveerd bij de bibliotheek en daar ben ik blij om. Heeft me weer wat euro’s bespaard. Euro’s die ik nu kan uitgeven aan iets wat het geld wél waard is.
Kit is een zeventienjarige scholiere die door haar moeder is opgeleid om te doden. Wie ze doodt dat maakt haar niet zo veel uit. Dagelijks komen er brieven binnen met moordverzoeken. Ze leest ze en gaat op zoek naar het doelwit en doet haar ‘werk’. Ondanks dat de briefschrijvers geen enkel probleem hebben om haar te bereiken lijkt de politie geen idee te hebben wie de moordenaar is. Een beetje ongeloofwaardig.

Doordat de politie haar niet weet te vinden wordt ze door de media ‘de perfecte moordenaar’ genoemd. Een naam die ze natuurlijk niet tegenspreekt. Zelf ziet ze zich ook als de perfecte moordenaar. Dat ze een beoogd slachtoffer laat leven (en dat deze vervolgens haar mond houd tegen iedereen) vergeten we maar even.
Ook opvallend is dat Kit bevriend is met een politieagent die aan de zaak werkt. Hij schijnt het geen enkel probleem te vinden om de zaak met haar te bespreken. Ze geeft hem zelfs tips over de moordenaar die hij dankbaar aanneemt.

De perfecte moordenaar heeft ontzettend veel potentie, maar de ongeloofwaardigheid doet ‘m de das om. Daarnaast is hoofdpersoon Kit een zeer egoïstisch meisje dat zich gedraagt als een klein kind wanneer de dingen niet gaan zoals zij wil. Dat zichzelf ook ver verheven voelt boven haar medemens maakt haar onsympathiek.

Het boek viel heel erg tegen en ik hoop dan ook dat een eventueel volgende boek beter uitgewerkt zal zijn.