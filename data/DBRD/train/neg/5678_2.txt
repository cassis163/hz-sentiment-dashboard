Hm het is duidelijk dat mijn mening niet helemaal overeen komt met de voorgaande lezers. Ik heb dit boek al tijden in de kast liggen en ben er eindelijk in begonnen. Een ervaren fantasy lezer wil ik mezelf niet noemen, maar ik heb wel alle Potters en Tolkien boeken gelezen en lees fantasy-achtige kinderboeken, zoals Gone, De Hongerspelen en Matched.
Het verhaal is op zich goed en mooi bedacht. Ik kan me helemaal voorstellen dat de schrijfster de door haar bedachte wereld prachtig vindt en er graag mee bezig is.
Qua schrijfstijl sloot het niet bij mij aan. Alles werd te overduidelijk en soms langdradig uitgelegd, de hoeveelheid gebruikte bijvoeglijke naamwoorden ging me enorm tegenstaan en de verhoudingen hoe lang verschillende dingen in het boek duren vond ik onhandig. Ook het feit dat jongens als 'helden' neer worden gezet en meisjes als degenen die beschermd moeten worden, stootte me een beetje af. Bovendien had ik er last van dat het verhaal nogal in één stuk doorgaat zonder af en toe een witregel of vaker een nieuw hoofdstuk.
Eigenlijk heb ik mezelf er een beetje doorheen geworsteld, maar ik wilde het per se uitlezen en weten hoe het eindigt. Uiteraard zijn vergelijkingen met andere series snel gelegd, maar toch vond ik veel origineel te noemen.
Ik wens Melissa Bielsma-Schaaij dan ook heel veel succes met het verder uitwerken van deze serie, maar mijn favoriet zal het niet worden.