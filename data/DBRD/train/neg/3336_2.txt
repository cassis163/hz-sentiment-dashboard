Hoewel Het vorige meisje, het eerdere boek van Delaney, wel in mijn kast staat, heb ik het nog niet gelezen. Mijn eerste kennismaking met deze auteur dus! Het boek begint spannend, na de proloog neemt Delaney je mee naar vijf dagen daarvoor. Slim gedaan want dit zorgt ervoor dat je het boek niet aan de kant wilt leggen.

Je leert Claire kennen, een jonge vrouw met een passie voor acteren. Waar ik erg aan moest wennen was de manier waarop je bepaalde gesprekken leest. Deze staan geschreven zoals in een script.

De laatste zin op de achterflap van het boek geeft (helaas) al iets teveel weg waardoor sommige dingen niet meer als verrassing kwamen. Na het geweldige begin vond ik het verhaal minder worden. Eigenlijk vanaf het moment dat Claire de politie gaat helpen. Hoewel er daarna toch nog een plotwending kwam die mij wakker schudde, duurde deze opschudding niet lang. Al snel zakte het verhaal weer in.

Waar eerder al eens van de hak op de tak werd gesprongen, gebeurt het vanaf dit moment steeds meer. Het verhaal wordt vluchtig, alsof je in een sneltrein zit zonder tijd je weer in het verhaal te verdiepen. Dit alles maakte dat het boek voor mij verwarrend en chaotisch werd waardoor mijn interesse verslapte. Zo zonde omdat het boek mij in het begin juist meteen wist te pakken. Hoewel Delaney deze thriller wel origineel weet te schrijven, is het denk ik de snelheid en chaos die voor mijn gevoel een echt verhaal in de weg staan. Doordat ik zo op de oppervlakte blijf en de ruimte mis om het verhaal te omarmen, blijf ik verdwaasd in het rond kijken naar wat er toch in hemelsnaam allemaal aan de hand is.

De poëzie waar constant naar verwezen wordt, is origineel. Spreekt poëzie je aan dan kan dit een grote meerwaarde zijn, heb je niet zoveel met poëzie dan is het makkelijk om deze teksten vluchtig door te lezen (het zijn namelijk geen hele gedichten achter elkaar die je te lezen krijgt) en door te gaan met het verhaal. Ik voelde enige teleurstelling na het dichtslaan van dit boek, mijn soort thriller bleek dit niet te zijn dus van mij krijgt het 2 sterren.