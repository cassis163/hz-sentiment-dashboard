Wanneer een patiënt bij psychologe Mare aangemeld wordt met een dik dossier, is dit niet het eerste wat Mare afschrikt. Een jonge vrouw, een strafblad vanwege meerdere diefstallen, wisselende partners en vijf kinderen waarvan er vier uit huis geplaatst zijn. In het eerste gesprek is het voor Mare duidelijk dat haar patiënt, Chantal, voor haar laatstgeboren kind geen aandacht heeft.

De situatie blijft door het hoofd van Mare spoken en tijdens hun tweede afspraak escaleert het gesprek als duidelijk wordt dat Chantal haar dochtertje buiten heeft laten staan. Een baby, in een dun jasje in haar Maxi-Cosi, afhankelijk van haar moeder. Als Chantal op de vlucht slaat en haar dochtertje bij Mare en haar collega’s achterlaat, wordt duidelijk dat de geestesgesteldheid van Chantal erger is dan in eerste instantie werd gedacht. Mare en haar collega’s sluiten een pact om de toekomst van baby Dasha veilig te stellen. De situatie gaat jaren goed, maar bij toeval lijkt Chantal in verschillende gedaantes en voorzien van verschillende aliassen terug te keren in de levens van Mare en haar vrienden en collega’s. Mare krijgt nu last van schuldgevoelens, aangezien ze baby Dasha, die tegenwoordig door het leven gaat als Suus, eigenlijk ‘gestolen’ heeft. Moet ze Suus teruggeven of voor haar welzijn blijven vechten?

Anita Larkens werkte eerst als copywriter voordat zij overging tot het schrijven van fictie. Na het volgen van een aantal schrijfcursussen, publiceerde ze eerst de e-pub versie van haar debuutthriller. Door overweldigende aandacht verscheen het boek in januari 2015 ook de paperback versie van dit boek. In april zal de tweede thriller van Anita Larkens verschijnen met de titel De betrokkenen.

Het verhaal van Schaduwdochter heeft een rap tempo door de vele wisselingen van tijd, waardoor het van essentieel belang is dat de lezer zijn/haar aandacht erbij houdt. Het begin van het boek vertelt de situatie in oktober 2003 waar Mare het eindoordeel van haar zaak bij de rechtbank te horen krijgt. Vervolgens maakt de lezer een sprong terug in de tijd door te beginnen bij het begin. In 1999 waar de wegen van Mare en patiënte Chantal elkaar voor het eerst kruizen.

Het boek is opgedeeld in drie verschillende delen, die de lezer langzaam naar de oplossing van het mysterie leiden. Het eerste deel rondom baby Suus en haar nieuwe toekomst is spannend geschreven en gevoelens worden niet geschonden. Het tweede deel rondom het proces van Mare verviel te veel in een verslag van de worsteling van een vrouw die moeite heeft om de realiteit onder ogen te komen. Als de vragen van de lezer beantwoord worden aan het einde van het boek, voelt het alsof de aanloop naar de ontknoping enige geloofwaardigheid mist.

Schaduwdochter is een spannende thriller maar mist net een tikkeltje geloofwaardigheid, waardoor sommige scènes ietwat vergezocht zijn. Als debuutthriller is Schaduwdochter prima, maar de volgende thriller van Anita Larkens zou iets meer durf en gewaagdheid mogen tonen.