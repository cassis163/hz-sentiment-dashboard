Voordat Cass Anderson zich vanaf een party naar huis rijdt, belt zij haar man Matthew om te zeggen dat zij er aan komt. Zij belooft hem geen gebruik te maken van de Blackwater Lane, een duistere binnenweg door het bos. In tegenstelling tot de belofte slaat zij toch onderweg af bij die duistere weg. Het is ruig weer. Het regent en er is onweer. Zij ziet nauwelijks een hand voor haar ogen. De ruitenwissers kunnen de ruiten van de auto nauwelijks schoonvegen. Cass heeft moeite om haar auto op de weg te houden. In de verte ziet zij de achterlichten van een auto. In de veronderstelling die auto te kunnen volgen is zij blij die lichten te zien. Dichterbij gekomen blijkt die auto echter stil te staan. Langzaam nadert zij de stilstaande auto en rijdt er voorbij. Zij ziet in die auto een vrouw zitten. Cass vraagt zich af of die vrouw mogelijk pech heeft en weet niet wat zij moet doen. Het zou wel eens een val kunnen zijn om je te beroven. Toch stopt Cass even voorbij die auto. Dit in de hoop dat als die vrouw hulp nodig heeft, zij wel naar Cass zou komen. Maar dat gebeurt niet. Dan besluit Cass om toch maar weg te rijden.

Thuis gekomen verzwijgt Cass tegen haar man dat zij toch die duistere weg door het bos is gereden. Kort daarop komt via de media het bericht dat een vrouw in haar auto is vermoord. Het betreft de vrouw die Cass in haar auto heeft gezien. Op de vraag van de politie of er mensen zijn die de vrouw op de duistere weg hebben gezien, gaat Cass niet in.

Cass blijkt moeite te hebben om dingen te onthouden. Zo kan zij zich niet herinneren waar zij iets heeft gelaten. Ook vergeet zij diverse afspraken. Cass vraagt zich af of zij, even als haar moeder, dement aan het worden is en raakt daardoor in paniek. Dat wordt versterkt met het idee dat de moordenaar nog niet gepakt is en nog vrij rondloopt. Dat geldt ook als de telefoon bij haar thuis vaak overgaat zonder dat iemand zich meldt. Cass vermoedt dat de moordenaar de geheimzinnige beller is die het op haar heeft gemunt. Immers, zij heeft de vrouw als laatste gezien. Zij durft dat aan niemand te vertellen. Dat leidt bij haar tot grote spanning. Nog meer als blijkt dat Cass de vrouw eerder heeft ontmoet en haar heeft gekend als Jane.

Bij toeval ontmoet zij onverwacht de man van de vermoordde Jane. Aan hem vertelt zij uiteindelijk dat zij degene is die Jane als laatste heeft gezien. De man heeft begrip voor het feit dat Cass niet bij Jane is gebleven en stelt haar gerust. Voor Cass is dat een hele opluchting.

Vanwege allerlei kleine leugentjes en ontkenningen raakt Cass verstrikt in een web waaruit zij zich nauwelijks kan ontworstelen.

Dat maakt Gebroken van auteur B.A. Paris wat langdradig. Tevens blijft het verhaal hangen op de vele onbeantwoorde telefoontjes. Het slot komt in een stroomversnelling met een wat voorspelbaar einde.