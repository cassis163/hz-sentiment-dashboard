Wat heeft Karin Slaughter bezield toen ze besloot om Veroordeeld te gaan schrijven? Ze heeft door de jaren heen zo’n onnavolgbaar imago opgebouwd met haar ontelbare spannende, ja echt spannende scenes die je op de rand van je stoel doen belanden. En dan ga je Veroordeeld schrijven, een verhaal over een aspirant agent die op haar eerste dag een mannelijk bolwerk binnenstapt om haar eerste ervaringen als agent bij het Atlanta Police Department op te snuiven. En reken maar dat Kate heeft gesnoven, maar niet alleen maar van genot…..

Bij het Atlanta Police Department werken Jimmy Lawson, haar zus Maggie en zijn oom Terry. Het korps is, ondanks het vrouwelijke personeel, altijd een mannenbolwerk gebleven en de dames moeten zich heel wat laten welgevallen. Voor Kate Murphy, die haar man Patrick verloren heeft in een oorlogsgebied, is het APD de plaats waar ze een nieuwe toekomst op wil bouwen.
Het korps heeft te maken met een ongekend hoog aantal dode agenten die vermoord langs de weg worden gevonden. Kate komt als groentje bij het korps en krijgt Jimmy als partner mee. Jimmy probeert de knappe Kate te imponeren met zijn mannelijkheid en de naïeve Kate slaat de ene flater na de andere. Een volgende ronde is ze partner van Jimmy’s zus Maggie en die geeft haar waardevolle tips om te kunnen overleven in deze seksistische maatschappij.
Als er weer agenten dood worden gevonden en ook Jimmy verdwijnt spoorloos met een achtergelaten vreemde boodschap, sluiten de dames een pact en besluiten niet eerder te stoppen tot Jimmy is teruggevonden. Want er is iets heel eigenaardig aan de hand in Atlanta…

Eigenlijk zijn er maar een kleine tien pagina’s waarin we Karin Slaughter terugzien zoals we haar allemaal kennen. In een spannende scene waar direct enkele levens in gevaar zijn, herkennen we de hand van de meesters die het zo goed kan en in dit verhaal zo weinig laat zien. Veroordeeld lijkt voornamelijk meer roman dan thriller te zijn. Snelheid en spanning zijn vaak volledig afwezig en daar is Slaughter niet zo goed in. Soms is het verhaal zelfs zo sloom waardoor je de gedachte krijgt dat het achteruit loopt. Hier maakt de internationale koningin van de suspense zeker geen vrienden mee, laat staan nieuwe fans. Laten we maar hopen dat Veroordeeld een beetje verkeerd beoordeeld is geworden door haar en beschouwen als incident. Een keer wordt dit door de vingers gezien maar een tweede keer…..

Eindoordeel: 2 sterren

Spanning: 2 sterren
Plot: 3 sterren
Leesplezier: 2 sterren
Schrijfstijl: 3 sterren
Originaliteit: 2 sterren
Psychologie: 2 sterren