Terri Blackstock begint al in 1982 met schrijven. In 1990, na haar scheiding, gaat ze terug naar haar geboortestad Belleville, Illinois. Daar ontmoet ze haar huidige man Ken, die haar aanzet tot het schrijven van boeken waarin God verheerlijkt wordt. Terri is nu een 'New York Times bestseller' met meer dan zes miljoen verkochte boeken, wereldwijd. Onder twee pseudoniemen schreef ze ook boeken voor Harlequin, Dell, HarperCollins en Silhouette. Verder heeft ze een aantal boeken geschreven die in series uitgegeven zijn. Terri heeft in de voorbije 25 jaar diverse prijzen in de wacht gesleept.
Jay Cramer krijgt een mail van zijn ex-vrouw Annalee dat ze hem wil spreken. Hij gaat meteen naar haar toe. Als hij bij haar huis aankomt, staat er een witte pick-up voor de deur. Als hij de oprit oprijdt, gaat de deur open en komt er een clown naar buiten gerend. Jay, die dit alles uitermate vreemd vindt, gaat naar binnen. In de badkamer vindt hij zijn ex-vrouw. Zij is vermoord. Hij belt 112 en een ambulance en de politie arriveren even later. Aangezien zijn wapen wordt gevonden en Annalee ook met dit wapen gedood is, wordt Jay meteen als verdachte aangemerkt. En er zijn nog meer aanwijzingen die zeker niet in zijn voordeel werken.
Cathy Cramer, Jays zus, een ex-advocate, doet via haar blog verslag van moord- en rechtszaken. Haar verloofde Joe is vermoord door ene Leonard Miller, maar die is daar nooit voor gestraft. Op een dag vindt ze een dreigbrief onder een van de ruitenwissers van haar auto. Ze stuurt hierover een sms naar haar broer, zussen en Michael Hogan, de broer van haar vermoorde verloofde. Michael is privédetective en direct gealarmeerd door Cathys bericht. Hij gaat dan ook meteen naar haar toe. Ook Juliet, Cathys oudere zus is ongerust. Dan volgt er een telefoontje van Holly, Cathys jongere zus, met de mededeling dat Jay Annalee dood gevonden heeft en ondervraagd wordt door de politie. Cathy en Michael gaan meteen naar Annalees huis. Een paar dagen later wordt Jay gearresteerd, maar iedereen gelooft in zijn onschuld en er wordt dan ook alles op alles gezet om de echte dader te vinden.
De hele familie Cramer lijkt voor het ongeluk geboren. Jay is in een (v)echtscheiding verwikkeld en ziet zijn zoontje Jackson nauwelijks. Dan wordt hij ook nog eens als moordverdachte gearresteerd en zijn zoontje wordt bij zijn schoonmoeder en zwager in huis geplaatst. Cathys verloofde is vermoord en de moordenaar loopt nog vrij rond. Holly is de loser van de familie: ze is alcoholiste geweest en, na een avondje stappen en een onenightstand, blijkt ze zwanger te zijn. Michael, de broer van Cathys vermoorde verloofde, was een goede agent, maar is uit zijn ambt gezet omdat hij gelogen heeft tijdens de rechtszaak tegen de moordenaar van zijn broer. Mede hierdoor hebben ze deze dan ook niet kunnen veroordelen.
Aangezien de vader van Cathy predikant was, speelt het geloof een grote rol in haar familie. Hoewel uiteindelijk bleek dat vader een minnares had en de familie in de steek heeft gelaten, hebben een aantal van Cathy's zussen én Jay hun geloof in God toch niet verloren, ook niet na alle gebeurtenissen die volgen op de moord van Annalee. Ondanks alles blijft men toch bidden voor een goede afloop. De karakters worden behoorlijk uitgediept. Holly is labiel, Julie en Cathy staan wat steviger in hun schoenen en vooral Cathy bijt zich, samen met Michael, vast in de zaak van Jay.
Moordblog is een nogal stichtelijk boek. De personen maken door alle gebeurtenissen een persoonlijke groei door en dat is iets wat Terri Blackstock een belangrijk gegeven vindt in haar boeken. Maar of die persoonlijke groei alleen maar aan de hulp van God te danken is??? De auteur vindt God een belangrijke factor in haar leven. Voor mij had die in Moordblog iets minder nadrukkelijk aanwezig mogen zijn, maar dat is een persoonlijke mening. De spanning loopt in het verhaal niet ál te hoog op. Ongeveer halverwege het boek kom je er, door een bepaalde situatieschets, achter wie de dader is en vanaf dan is de meeste spanning helaas weg.
Moordblog is het eerste deel uit de serie In het maanlicht. We zullen dus nog meer lezen over de familie Cramer in de volgende delen.