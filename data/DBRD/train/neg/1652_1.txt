De crew van de Oregon is een buitengewoon stel. Ze voeren opdrachten uit die alleen door supermachten te betalen zijn, maar daarvoor geven ze wel waar voor hun geld. Of het nou het bevrijden van politieke gevangenen is of het terugsturen van een beeld in Tibet, de bemanning van de Oregon regelt het wel. Ze kunnen namelijk ALLES!!!
Hierbij moet wel aangemerkt worden dat je bij het lezen van het boek geen enkele vorm van kritiek mag hebben op details want dan klopt het allemaal niet zo meer. Ik geloof niet dat zowel de Chinese, Russische als de Amerikaanse regering tegelijk behoefte hebben aan de mening van een buitenstaander. Bovendien kreeg ik naarmate ik het boek las, het gevoel dat iets dergelijks ook al eens geschreven is door Preston en Child. Niet zozeer het plot van het verhaal, maar het idee van een organisatie die buiten de wet om zaakjes regelt. Hier heet het EES en de uitvoerder van de sterke staaltjes Eli Glinn. En ik heb P&C als schrijvers hoger staan als Cussler.

Conclusie: sterk begin, maar wordt na een paar hoofdstukken zwakker en zwakker... En dan noem ik het nog niet eens ongeloofwaardig. Laat Cussler zich bij Dirk Pitt houden, dat zijn onderhoudende boeken die ook hun nare trekjes hebben (het altijd terugkomen van zijn eigen persoon), maar omdat je weet dat het verhaal sowieso fictie is, neem je alles met een korreltje zout. Dit boek had geloofwaardig moeten overkomen, maar is het geen moment.