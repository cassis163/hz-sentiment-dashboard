'Nachtmerries worden werkelijkheid' is het debuut van Ron van Doorn en is best wel een 'specialleke' te noemen. Het is namelijk geen gewone thriller, maar een die ook het paranormale en het maatschappelijke aankaart.
Niet voor iedereen dus vermoed ik, maar aangezien ik graag al eens kijk (Met een zeer kritisch oog moet ik toegeven.) naar bv. Ghost Adventures dacht ik wel dat dit iets voor mij zou kunnen zijn.
En ja hoor, ik vind de opzet geweldig! Het doet me meteen hopen op haast Stephen King-achtig boek. Helaas voor mij is het enkel dit, hoop.
Het spijt me verschrikkelijk voor de auteur, maar ik vind het persoonlijk een puinhoop. Het zijn 2 boeken in 1 en geen van beide zijn in mijn opinie uitgewerkt. Net als je in het paranormale gedeelte wat inzit beginnen de personages te palaveren over maatschappelijke problemen. Niet dat ze niet interessant zijn, maar ik heb al vlug door dat ik deze pagina's maar wat scan om de gist mee te krijgen. Ik hunker echter naar het spannende, het paranormale.
Op een bepaald moment ga je dan twijfelen of wat ze meemaken echt buitenwerelds is of gewoon een experiment van de overheid. Top! Dat is wat ik wil, die twijfel. Dat lontje dat je aanzet om verder te lezen, om na te denken over schaduwen als organisaties. Maar ook hier kom ik teleurgesteld uit.
Het einde, het is geen einde, punt. Het is gewoon helemaal niet goed uitgewerkt. Het vormt in mijn ogen geen samenhang, niets.
Ik heb de laatste jaren nog nooit zo een boek gelezen dat mij teleurstelde.
Het spijt me oprecht voor de auteur, maar meer kan ik er niet over zeggen. Het heeft potentieel, het komt er alleen niet uit!