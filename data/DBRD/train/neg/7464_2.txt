Eén ding is zeker: het concept achter 'Eve of Man' is interessant. Wat als er geen meisjes meer werden geboren, met uitzondering van één na 50 jaar alleen maar jongens? Kan dat ene meisje de toekomst van de mensheid veilig stellen? Moeten we dat wel willen, en wat zijn de morele aspecten van deze hele kwestie?
Het zijn allemaal interessante vragen, maar helaas is het boek niet prikkelend genoeg om deze vraagstukken eer aan te doen.

Eve is het enige meisje dat na 50 jaar is geboren en ze wordt heel beschut opgevoed boven in een toren, afgeschermd van de buitenwereld. In deze koepel krijgt ze een heel ander beeld van de wereld en natuurlijk wordt ze, hoeveel goede bedoelingen er ook mogen zijn, vooral klaargestoomd om de mensheid te redden. De lezer ontmoet Eve wanneer het tijd is om een partner uit te zoeken. Drie jongens worden geselecteerd en binnen korte tijd moet Eve beslissen met wie ze haar hele leven wil samenblijven en kinderen mee wilt krijgen. Ik was even bang dat het berhaal het typisch YA zijweggetje zou inslaan waarin het meisje moet kiezen tussen drie even knappe jongens, maar gelukkig bleek er een dieper plot aan de gang. Maar zelfs dat diepere plot blijft oppervlakkig en niet overtuigend genoeg.

Bram is de jongen die Holly speelde; Eve's hologramvriendin sinds ze klein was. Tussen hem en Eve komt een diepere band, maar deze relatie kwam niet echt op mij over. Zowel Bram als Eve voelen erg eendimensionaal aan en worden onvoldoende uitgewerkt. De bijpersonages zijn nog erger en zijn óf over de top (Bram's vader, Vivian) of gewoonweg snel vergeten (de talloze Moeders van Eve liepen allemaal in elkaar over.)

Het hele verhaal voelde te oppervlakkig aan, en wanneer het een interessante, diepere kant op leek te gaan bleek het toch anders te lopen dan ik had gedacht - en niet op een goede manier. Er is te weinig actie en de plot liep ofwel erg traag ofwel ontzettend snel.

'Eve of Man' is een verhaal dat veel potentie had, maar helaas bleef het te oppervlakkig en was het geheel gewoonweg niet overtuigend genoeg.