Reünie in Rome Iris Boter Uitg. Zomer & Keuning 2009 ISBN 978 90 5977 4162

Donna is opgegroeid in Rome maar woont al weer jaren in Nederland. Ze werkt bij een tv studio in Amsterdam en luncht regelmatig met knuffelbeercollega Bart. Ze droom ervan om terug te gaan naar Italië en hoopt met een Italiaan te trouwen.
Dan komt er een uitnodiging voor een reünie van de middelbare school. Donna verheugt zich er erg op. Ze zal haar vriendin Alyssa weer zien en nog belangrijker; haar docent wiskunde waar ze al die jaren van heeft gedroomd.
Als hij haar op de reünie ziet, lijkt hij helemaal van haar in de ban te zijn en al spoedig belanden ze bij elkaar in bed.

In het begin vond ik het een leuk boek; het eerste hoofdstuk bevat een flinke dosis humor. Maar verderop valt de auteur steeds in herhalingen. Als er maar iets is, iets leuks of minder leuks, gaat Donna met haar vriendin naar de kroeg of een terras om sloten wijn te drinken en te praten over mannen. In Rome gebeurt hetzelfde met Alyssa. Het begon me op een gegeven moment te vervelen.
Het wordt normaal gevonden om met verschillende mannen het bed in te duiken. Alyssa is zwanger van een getrouwde man en als Donna verschillende malen met de wiskundeleraar naar bed is geweest, ontdekt ze dat ook hij getrouwd is. Mooie mannen voeren de boventoon in dit boek; hun uiterlijk wordt tot in detail beschreven. Behalve enkele wijze spreuken heeft dit boek weinig inhoud en geen diepgang. Dat is ook natuurlijk ook niet de bedoeling van een chicklit. Toch heb ik wel eens betere chicklits gelezen. Persoonlijk vind ik het geen boek om voor de tweede keer te lezen.
2 en een halve ster