saai en complex ,James Rollins is het pseudoniem van de in 1961 geboren dierenarts uit Sacramento Jim Czajkowski. Tijdens de eerste jaren van zijn schrijverscarrière schreef hij enkele door critici zeer goed onthaalde fantasyromans. Doch kreeg hij pas naam en faam toen hij zich toespitste op het thrillergenre. Het laatste orakel is het vierde in het Nederlands vertaalde boek van de populaire Sigma reeks.
Commandant Gray Pierce is getuige van een moord op een zwerver in de straten van Washington DC. Pierce snelt de man te hulp maar is te laat, hij kan nog net een oude vreemde munt in ontvangst nemen. Op de munt staat een afbeelding van een Griekse of Romeinse tempel met zes zuilen onder een puntdak. Midden op munt staat een letterteken. Gray meent dat het symbool de Griekse letter sigma is. Wat moet dit voorstellen? In de wiskunde staat de letter sigma voor de som van alle delen, maar het teken is ook het symbool van de organisatie waarvoor Gray werkt. Een supergeheim eliteteam van ex-militairen.
Onderzoek leert Gray dat het lichaam van de vermoorde zwerver dat van Archibald Poll is. Poll is als professor neurologie verbonden aan de Massachusetts Institute of Technology waar hij onderzoek doet naar alle aspecten van de psycho- en neurologie. Bovendien is het lichaam van Poll radioactief besmet.
Het Sigma team wordt aangemaand om klaarheid te brengen in het onderzoek en al snel blijkt er een link te zijn naar Project Stargate. Een project dat dateert uit de koude oorlog en werd geleid door een denktank die onderzoek deed naar de mogelijkheid om parapsychologie te gebruiken bij het verkrijgen van inlichtingen. Een project dat officieel gesloten is, maar blijkbaar heeft de voormalige Russische vijand dit anders geïnterpreteerd. Zij hebben verder research gedaan en zijn erin geslaagd door middel van het inplanten van implantaten rechtstreeks in de hersenen van mensen en dieren een soort van superras te creëren. Hun doel: een nieuwe wereldprofeet creëren die vrede kan brengen maar dan wel op hun voorwaarden. Het wordt voor het Sigmateam een race tegen de klok om dit onheil te voorkomen.
Het laatste orakel is nu reeds het vierde boek van Rollins waarin hij dezelfde formule hanteert. High tech wetenschap gecombineerd met razendsnelle actie. De wetenschappelijk feiten in het boek zijn leuke wetenswaardigheden, maar ook niet meer dan dat. Ze geven het verhaal de basisinhoud waaromheen Rollins een realistisch spannend verhaal probeert te schrijven. Iets waarin hij niet geslaagd is.
Het boek is een reis rond de wereld waarin de lezer verdrinkt in de verschillende mondiale locaties. Geen structuur en totaal ongeloofwaardig. Het verhaal wordt nooit spannend; eerder vervelend.
Ik stel vast dat de auteur eerder een poging doet om een scenario voor een (slechte) actiefilm te schrijven dan een thriller. De personages zijn totaal niet uitgewerkt en de locaties die hij uitkiest zijn eerder weggelegd voor het grote scherm dan dat ze een functie hebben in zijn boek.
Het laatste orakel is voor het voorbeeld van hoe een auteur totaal de controle over zijn pen verliest door het verhaal zo complex en ongeloofwaardig te maken dat hij amper nog zelf een realistisch einde kan bedenken.
Dit boek is teleurstellend. Hopelijk voor Rollins denken anderen daar anders over.