Wat ontzettend jammer dat dit duo voor deze weg heeft gekozen. Lars Kepler is niet alleen het synoniem van twee auteurs maar was ook altijd synoniem voor een aantal heerlijke uren vol spanning. Playground heeft mij knock out geslagen.....

Het is een heel onwerkelijk verhaal dat meer thuishoort in het fantasygenre. De hoofdpersoon is een betweterige tante en de rest van de personages lijkt geen ruggengraat te hebben. Er is wel even een soort van verzet maar een woord van Jasmine en ze volgen weer lijdzaam. Jasmine ging mij in de loop van het boek dan ook steeds meer tegenstaan.

Ondanks dat er veel moord en doodslag in voorkomt, wordt het boek nergens echt spannend. Tel daarbij op dat je de afloop al weet op het moment dat Jasmine met haar mede- en tegenstanders het speelveld betreedt, en je krijgt een boek dat niet eens uitnodigt om verder te lezen. Ik was uiteindelijk blij dat ik het uit had, en daarmee heb ik dan ook direct het speelveld verlaten.