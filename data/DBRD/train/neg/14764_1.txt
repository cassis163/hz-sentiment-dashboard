Wilbur Smith (1933) is vooral bekend van zijn in Afrika gesitueerde avonturenromans. Zijn nieuwste roman, Op volle zee, speelt zich voornamelijk af in Somalië.
Tijdens een cruise op de Indische Oceaan wordt het privéjacht van Hazel Bannock door Somalische piraten gekaapt. Cayla, haar negentienjarige dochter is een van de gijzelaars. De piraten verlangen voor haar vrijlating een immens bedrag, en om de eis te bekrachtigen sturen zij Hazel een video waarop te zien is hoe haar dochter gruwelijk gemarteld wordt. De autoriteiten weigeren met terroristen te onderhandelen, zodat de rijke erfgename van de Bannock Oil Corp. gedwongen wordt om zelf in te grijpen. Met behulp van Hector Cross, eigenaar van het bedrijf dat de beveiliging van Bannock Oil verzorgt, besluit zij het recht in eigen hand te nemen. Samen stellen zij een gewaagd bevrijdingsplan op...
Wilbur Smith heeft getracht de moderne piraterij in een spannend verhaal te verwerken. Het oeuvre van de schrijver kennende, rekende ik dan ook op een meeslepende thriller vol historische feiten, uitgebreid beschreven landschappen en goed doordachte hoofdpersonen. Helaas is Op volle zee heel anders dan zijn vorige werken. Het onzinnige verhaal staat bol van de tot in de details beschreven martelpraktijken en seksscènes. De karakters zijn flinterdun, en de dialogen zijn vaak om te huilen. Alsof dit allemaal nog niet genoeg is lukt het de schrijver ook nog om een van de hoofdpersonen een totaal ongeloofwaardige karakterswitch te geven: Uthmann Waddah, een meer dan trouwe vriend van Hector Cross, blijkt een lid van de terroristen te zijn. De spion moet vele mogelijkheden gekend hebben voor het ongestraft vermoorden van zijn werkgever. Toch wacht hij met het inlossen van een uiterst belangrijke bloedeed tot het moment dat hij ontmaskerd wordt. Uiteraard wordt hij dan al als een grote bedreiging gezien en zijn verdere aanslagen eigenlijk al bij voorbaat zinloos.
Deze punten, gecombineerd met een wel erg eenzijdige benadering van de problematiek rond islamitische terreurgroepen, maken van Op volle zee een boek om snel weer te vergeten.