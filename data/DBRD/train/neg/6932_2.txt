De in Edinburgh geboren Britse auteur Philip Kerr is voornamelijk bekend geworden door zijn goed gedocumenteerde historische thrillers waarin protagonist Bernie Gunther de hoofdrol speelt. Deze politieman en later privédetective speelde de belangrijkste rol in het Duitsland van voor, tijdens en na WOII. Kerr wist zijn figuranten op een speciale wijze samen te stellen. Gunther was volledig fictief, maar een aantal bijfiguren hebben echt bestaan en kregen de naam en functie mee die ze destijds werkelijk hadden. Maar Kerr schreef daarnaast ook veel kinderboeken, onder andere de serie 'Kinderen van de lamp', een fantasy boekenserie die voornamelijk is gericht op jonge tieners vanaf een jaar of twaalf. Ook opzichzelfstaande verhalen vloeiden met grote regelmaat uit zijn pen. Onlangs is uit de nieuwe Scott Manson-serie het eerste deel verschenen, Transfermaand.

In Transfermaand maken we kennis met de assistent-manager van de Londense voetbalclub London City, Scott Manson. Manson heeft een aantal bewogen jaren achter de rug doordat hij onschuldig in hechtenis heeft gezeten voor vermeende aanranding. Hij werkt onder de Portugese manager João Gonzales Zarco, kortweg Zarco. Manson heeft succes bij spelers en bij de uit de Oekraïne afkomstige puissant rijke oliemiljardair Viktor Sergejevitsj Sokolnikov, de clubeigenaar. De ploeg scoort goed in de Premier League wat een verdienste is van de charismatische Zarco en de voormalige Arsenal-coryfee Manson.
Het luxe en regelmatige voetballeventje wordt plotsklaps wreed verstoord wanneer het stoffelijk overschot van Zarco wordt gevonden. De verwondingen wijzen op ernstige mishandeling. Sokolnikov vraagt aan Manson of hij onderzoek wil doen naar de dader van de moord op Zarco. Als belangrijkste onderdeel van de beloning ligt de functie van de vermoorde voetbalmanager op hem te wachten. Een uitdaging die Manson niet naast zich neer kan leggen…

Transfermaand is door uitgeverij Boekerij op de markt gebracht als voetbalthriller. En daar is weinig verkeerd aan zij het dat het thrillerdeel uiterst minimaal is, niet meer dan een flinterdun verhaaltje waarin nagenoeg alles wat gebeurt voetbalgerelateerd is. Logisch ook want de auteur is zelf groot fan van het Londense Arsenal. Voor voetbalfans en met name kenners van het Engelse voetbal is Transfermaand een wereld van herkenning. Kerr heeft een uitgebreide kennis van het hedendaagse voetbal maar is ook een verdienstelijk verteller als het over de voetbalgeschiedenis gaat. Maar het is de vraag of de doorgewinterde thrillerlezer daar ook zo over denkt.

Als je na de laatste bladzijde een streep onder het verhaal zet, dan is de zoektocht van Manson naar de dader van de moord op Zarco even simpel als kort. Enkele tientallen pagina’s hadden volstaan om dit af te werken. Spanning is nauwelijks aanwezig en de kleur in het verhaal wordt door het voetbalgedeelte ingebracht. Maar specifiek als thriller heeft Transfermaand helaas niet hetzelfde grote succes dat het Engelse voetbal bij veel Nederlanders brengt.