Godijn Publishing schrijft elk jaar een schrijfwedstrijd uit met een Middeleeuws thema. Een leuk idee, maar de uitwerking is belabberd. Deze bundel is dan ook geen aanrader. Niet alleen is de kwaliteit van de verhalen erg matig, ook staat de bundel vol met fouten.

De bundel begint met de drie verhalen die door de jury als beste vertellingen zijn bestempeld. Het boek opent met het winnende verhaal, gevolgd door nummer twee en nummer drie. Dit is een dubieus besluit van de redactie, want in theorie zou de bundel dus alleen maar slechter moeten worden na het eerste verhaal. Gelukkig is het kiezen van de beste verhalen enigszins een subjectief proces, maar de toon is gezet.

Het winnende verhaal van Hay van den Munckhof is aardig, maar zijn andere verhaal (Naar Verdun) vond ik persoonlijk een heel stuk sterker en wellicht het beste stuk uit het boek. Van den Munckhof is overigens een van de weinige auteurs in deze bundel die een redelijk verhaal weet neer te zetten. Jack Schlimazlnik is nog zo’n auteur die weet wat hij doet, evenals Joost Uitdehaag. Beide auteurs hebben een degelijk stuk geschreven en vallen daarmee uit de toon bij de rest - op een positieve manier.

Het grootste probleem in deze bundel is dat eigenlijk alle verhalen niet af lijken te zijn. Met elke vertelling is er wel iets loos: inconsequenties, taalfouten, herhalingen, een afgeroffeld slot, slechte dialogen, onhandige manier van feiten verwerken, lelijke zinnen, etc. Dat is zonde, want sommige verhalen hebben wel potentie. Andere verhalen zijn simpelweg tenenkrommend en het is mij dan ook een groot raadsel hoe deze in de bundel terecht zijn gekomen. Je zou verwachten dat het grote aandeel van matige verhalen het resultaat is van weinig inzendingen, maar dat zou de aankondiging van een nieuwe wedstrijd alleen maar dubieuzer maken.

Een ander groot mankement aan deze bundel is dat een heel groot deel van de verhalen gaat over Vikingen - onhandig genoeg zitten deze verhalen vaak ook achter elkaar. Niet alleen gaat het zoveelste verhaal over Vikingen toch echt vervelen, ook is er hierdoor minder plek voor verhalen met andere thematiek. De Middeleeuwen is een rijke periode en er is meer te verzinnen dan Vikingen en geestelijken. De armoede van de thematiek in deze bundel is gewoon zonde.
Het matige niveau van de bundel, de mankementen van elk verhaal in combinatie met de vele fouten, doet me afvragen of een nieuwe schrijfwedstrijd wel zo’n goed idee is.