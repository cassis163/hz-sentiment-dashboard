Meteen na het lezen van de eerste bladzijde, was ik eigenlijk al in staat om het boek weg te leggen. Hier staat namelijk een geheimhoudingsverklaring: dat je het einde allen mag bespreken met lezers die het einde al gelezen hebben en dat je in het openbaar alleen mag verwijzen naar het einde in verhullende termen. #wtfthatending dus...
Zucht... Zou dit een, door de uitgeverij wellicht, gemaakte hype zijn?

Louise, en alleenstaande moeder, ontmoet tijdens een zeldzaam avondje uit een knappe man, David. Na een heftige avond zoenen, blijkt de maandag daarop dat David haar nieuwe baas is. Alsof dat nog niet erg genoeg is, botst ze op een dag tegen Adele op, waarmee ze bevriend raakt. Niet lang erna komt Louise erachter dat David en Adele getrouwd zijn...

Pff, wat een saaiigheid en herhaling in de eerste helft van het boek zeg! Ondanks dat er op andere manieren verwoord werd, heb ik zo'n 200 pagina's alleen maar hetzelfde gejank gelezen. Op het begin was het interessant, maar na een paar hoofdstukken ging het echt vervelen. Pas na halverwege wordt dit minder en begint het boek voor mij pas echt. Vanaf daar wordt er ineens een psychologisch spelletje gespeeld met een hoog mysterie en nog vrij goed ook. Van mij had alleen die lange intro een heel stuk korter gemogen, dan had het allemaal nog wat meer effect gehad. Wel is het leuk dat de vertelperspectieven wisselen tussen Adele en Louise, zodat je wat meer inzicht krijgt. De karakters zijn niet bijzonder goed uitgewerkt, pas op het laatst worden de losse touwtjes wat vaster gezet.

Of die eerste pagina in het boek nou een grapje van de uitgever is of niet, stiekem heeft het wel indruk gemaakt en durf ik verder niet zo veel te zeggen hihi. Naarmate het einde vordert, komt er steeds meer van het mysterie tevoorschijn en de ontknoping zal voor veel mensen een shock zijn. Voor mij helaas niet, ik heb jaren geleden een film gezien die - buiten het hele liefdesgebeuren - ongeveer hetzelfde verliep, dus origineel was het voor mij niet. Jammer, maar dit was niet helemaal mijn boek. 2*.