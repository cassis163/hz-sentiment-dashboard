Een van de verschillen tussen boekwinkels in Vlaanderen en Nederland is dat de winkels in Vlaanderen altijd wel een volledige boekenplank in de kast hebben ingeruimd voor de boeken van Pieter Aspe. Met nummer 32 in de rij heeft Aspe van hoofdinspecteur Pieter Van In en zijn eega, officier van justitie Hannelore Martens, haast levensechte hoofdkarakters gemaakt. Ook de vanaf 2004 op tv vertoonde serie 'Aspe', kent dezelfde protagonisten, aangevuld met inspecteur Guido Versavel die in het 32ste boek, Het laatste bevel, een niet onbelangrijke rol speelt.
Gedrieën checken ze in voor een cruise op een van de meest prestigieuze schepen ter wereld, de Queen Elizabeth. Van In, Hannelore en Guido genieten met volle teugen van al de luxe die het cruiseschip te bieden heeft. Ze lijken de enige Belgen op het schip te zijn wat niet wordt betreurd tot ze tijdens het diner kennismaken met Bart Vernieuwe en zijn 28-jarige vriendin Cleo, een bloedmooie meid.
Op een ochtend blijkt dat Vernieuwe de avond ervoor niet is teruggekeerd bij Cleo in hun suite, na een mysterieus telefoongesprek, en de flikken worden door de kapitein ingeschakeld. Maar ook Van In en Versavel lukt het niet om Bart Vernieuwe op te sporen op het immens grote schip. Een klein onderzoekje leert hen dat Bart de schoonzoon is van de zes maanden eerder onder verdachte omstandigheden omgekomen Willem Debaes. Terug in België wordt het onderzoek voortgezet en vormt zich de gedachte dat het hier om een afrekening gaat. Maar van wie en waarom blijft ongewis...
Na 31 boeken in de Van In-serie is wel een terugkerend patroon ontstaan over hoe de opbouw van de verhalen doorgaans verloopt: een gebeurtenis activeert de beide politiemannen, het onderzoek vangt aan en gaat door tot de schuldigen zijn opgepakt. Dat is in Het laatste bevel  niet anders. Aspe moet het ook duidelijk niet hebben van een ingewikkelde plot of diepe, psychologisch beladen problemen. Nee, het leesplezier wordt gehaald uit de dialogen tussen voornamelijk Van In, Martens en Versavel. Zouden dat saaie en nietszeggende personages zijn dan had de serie niet het succes gehad waar ze momenteel nog steeds op teert.
Ook wordt in Het laatste bevel  het toeval een flinke duw in de goede richting gegeven. Want hoeveel geluk moet je hebben als je in Barcelona op een willekeurig terras zit en net daar vindt een ontmoeting plaats tussen twee mannen die de twee speurders nodig hebben om hun onderzoek succesvol te laten zijn. Sommige passages blijken achteraf weinig tot niets te hebben bijgedragen tot de kern van het verhaal, maar lijken eerder op bladvulling. Dit, de matige spanning, en de oppervlakkige psychologie, degraderen het verhaal tot een vakantieboek met weinig diepgang dat goed te lezen is onder een parasol op een cruiseschip in de Middellandse Zee. Blik op oneindig, verstand op nul en gewoon ontspannen lezen zonder er diep bij na te hoeven denken. Er zijn immers genoeg andere boeken die meer intelligentie herbergen en geestelijke uitdaging vragen aan de lezer.