Samaritaan van Richard Price is een lijvig boek van 424 bladzijden. De hoofdpersonen uit het verhaal zijn Ray Mitchell en Nerese Amons bijgenaamd 'Tweety'. Zij kennen elkaar vanuit hun jeugd en in die tijd heeft Tweety een morele schuld opgebouwd bij Ray. Daarom onderzoekt ze, als politievrouw, wie de dader is van de aanslag op Ray. Tweety gaat binnenkort met pensioen en dit zal haar laatste onderzoek zijn.

Tijdens deze zoektocht maken we kennis met allerlei mensen uit de zwarte en blanke onderklasse van Amerika. Vaak kleine criminelen, maar ook mensen die een zingeving proberen te vinden voor hun treurige bestaan. 'Verslaving' is een terugkerend thema in dit boek.

Samaritaan vertelt eigenlijk het verhaal van iemand die op zoek is naar een 'thuis', maar dit moeilijk kan vinden. Het is ook het verhaal van een vader die wanhopig probeert contact te krijgen met zijn dochter. Daarnaast gaat het over de kloof tussen de zwarte en blanke bevolking van Amerika. Een ander interessant thema is wat persoonlijke motieven kunnen zijn om 'de barmhartige Samaritaan' te spelen. Levert deze rol erkenning op, werkt het vervreemdend voor je medemens of word je snel een voetveeg van kwaadwillende lieden? Het boek speelt zowel in het heden, beschreven vanuit de hoofdpersonen, als in het verleden, in de vorm van flash-backs van Ray. Deze beide perspectieven zijn helder en voor de lezer duidelijk.

Ik vond Samaritaan een aardig boek om te lezen. Zoals gezegd zijn sommige thema's interessant en de karakters van de hoofdpersonen komen goed uit de verf. Maar Richard Price wijdt naar mijn smaak teveel uit, waardoor het verhaal aan vaart verliest. Ook gebruikt hij erg veel taal om dingen duidelijk te maken. Misschien wordt het boek om deze reden als 'literaire thriller' gepresenteerd? Daarnaast is het niet echt een spannend verhaal. Zo vond ik de ontmaskering van de dader van de aanslag op Ray Mitchell weinig verrassend. De thrillerelementen zijn, naar mijn smaak, te weinig aanwezig om het boek als 'goed' te bestempelen. Blijft staan dat het een heel aardig boek is over de onderkant van de Amerikaanse samenleving met levensechte mensen en hun 'struggle for life'.