VROUW.nl is een website voor vrouwen waar je allerlei nieuwtjes en vrouw-gerelateerde onderwerpen vindt. De site van VROUW is twee jaar geleden gestart met een online feuilleton Dagboek van een minnares. Over vrouwen en mannen die vreemdgaan en hoe ze ermee omgaan. De afleveringen komen met tussenpozen van 1 à 2 weken online. Ondertussen zijn er al meer dan 100 afleveringen verschenen en zijn er meer dan 100.000 volgers. Vanwege de populariteit werd besloten de verhalen te bundelen in een echt boek.

Dagboek van een minnares valt meteen met de deur in huis. Ontspannen na een stiekeme vrijpartij geeft het anonieme hoofdpersonage toe dat het fantastisch is na te genieten naast de man van je dromen. Alleen is het jammer dat het nagenieten meestal niet lang duurt. De man in kwestie moet alweer vertrekken naar zijn gezin. Helemaal niet leuk voor de achterblijver. Je komt altijd op de tweede plaats.

Het dagboek tracht een idee te geven van de leefwereld van een minnares. Wat zijn haar beweegredenen? Hoe ga je om met jaloezie? Hoe breek je een relatie af? Kan je je minnaar chanteren om bij jou te blijven, of misschien ervoor zorgen dat zijn echtgenote de geheime relatie ontdekt. Ben je zijn enige minnares? Het boek tracht deze en nog vele andere vragen aan bod te laten komen, maar blijft veel te veel in het oppervlakkige. Er is een verhaal van gemaakt in een echte soapvorm maar zonder enige diepgang. Het enige thema is: ik wil dat mijn minnaar mijn man wordt. Dat werkt misschien in korte tweewekelijkse stukjes maar als je het aan één stuk door leest is het oersaai. Er gebeurt steeds hetzelfde, met steeds dezelfde reactie. Zwijmel zwijmel, gaap gaap.

Was je op zoek naar een pittig erotisch boek, ook dan kom je hier van een kale reis thuis. Nochtans beloofde de achterflap een hete zomer. Je zal het echter moeten stellen met zinnen als: “Hij trok alle toeters en bellen voor mij uit de kast” maar meer krijg je echt niet te lezen. Het boek is meer een New Adult boek, voor jongvolwassenen, met dito hoofdpersonage en waar wel al een beetje seks in mag voorkomen maar niet te expliciet.

Ben je een meerwaarde zoeker, kies dan maar voor een ander boek. Maar voor wie zijn eerste stappen in de boekenwereld zet is dit boek misschien een makkelijk begin. Het is in eenvoudige taal geschreven, bevat weinig personages, geen diepgaande verhalen en is voorspelbaar van begin tot einde.