Kasienka verhuist met haar Poolse moeder naar Engeland, op zoek naar haar vader – Tata – die hun jaren geleden verliet. Haar moeder wil koste wat het kost haar vader terugvinden en Kasienka moet met haar mee. Daarbij raakt haar moeder Kasienka wel een beetje uit het oog. Kan Kasienka zich überhaupt redden in Engeland? Vinden ze Tata ooit terug?

Het boek van Sarah Crossan zou menig lezer moeten raken, maar helaas is dit niet het geval. De structuur van het verhaal is lastig, waardoor het verhaal niet prettig leest.

“Mama heeft gelijk:
De lucht is vochtig hier in Engeland
De hemel een grijze deken.
En de regen dreigt
Ons weg te spoelen.”

Crossan maakt gebruik van een haast dichterlijke manier van noteren voor haar verhaal. Dit maakt het onmogelijk het verhaal ‘gedachteloos’ of vlot door te lezen. Het voordeel is dat je over het verhaal na gaat denken, maar echt uitnodigend is deze schrijfvorm helaas niet.

Het verhaal in Gewicht van water is wel interessant. Kasienka komt in Engeland terecht en moet daar haar leven opbouwen. Ze is een puber en komt op een middelbare school terecht. Ze is anders dan de andere meiden en wordt daardoor gepest. Actuele thema’s als pesten en gescheiden ouders worden op een unieke wijze besproken in dit boek. Door volledig vanuit het meisje te schrijven, wordt duidelijk hoe onbegrijpelijk sommige situaties voor een meisje van die leeftijd zijn. Crossan weet op deze manier goed in te spelen op de emotionele gevoelens van de lezer.

Uiteindelijk brengt Crossan je naar het einde van het verhaal. Je ontdekt of Tata teruggevonden wordt en je leert Kasienka steeds beter kennen. Echter, het verhaal doet wat iel aan. Er mist hier en daar wat diepgang en ook het einde is niet echt bevredigend. Het is geen boek dat blijft hangen nadat je de laatste pagina gelezen hebt. Jammer, want het verhaal bevat genoeg elementen om een mooi en goed verhaal te worden. Crossan zou er goed aan doen het verhaal diepgaander te maken en een andere compositie te kiezen. Daarbij zou ze de symboliek van ‘water’ uit kunnen breiden. Wellicht kan Gewicht van water dan een prima boek worden.