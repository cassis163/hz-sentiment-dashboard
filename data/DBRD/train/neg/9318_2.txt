Het verhaal begint leuk, met een begrafenis. Al snel blijkt dat de weduwe eerder opgelucht dan bedroefd is. Dat in tegenstelling tot haar dochter, die het verlies van haar vader niet of nauwelijks kan verwerken. Dan krijgt de weduwe een uitnodiging van een neefje om mee te gaan naar Afrika om daar tijdelijk les te geven. Daar ontmoet ze tot grote ontsteltenis van haar nog steeds rouwende dochter, de liefde van haar leven. En dat is het verhaal in een notendop.

De schrijfster weet op zich goed de belevingswereld van de verschillende personen neer te zetten. Ik ben bijvoorbeeld geen 71-jarige vrouw die net weduwe is geworden, maar ik kan me toch al snel inleven in haar. De karakters en gebeurtenissen worden echter niet erg diep uitgewerkt. Het blijft allemaal eenvoudig en zonder veel diepgang. De man heeft haar nog maar amper twee keer aangekeken en haar neefje en/of andere omstanders zien al een opbloeiende romance in het verschiet. Een beetje te simplistisch. Nu is het ook maar een dun boekje - nog geen honderd bladzijden van zo'n 11x19cm - dus is er misschien ook geen ruimte de karakters en omstandigheden verder uit te werken. Daar staat dan tegenover dat het grootste deel van wat zich in Afrika afspeelt, slechts losse, onsamenhangende gebeurtenissen zijn, die niets aan het verhaal toevoegen. Het lijkt dan meer op een dagboek, waarbij op de ene dag dit gebeurt en op een andere dag dat, en die twee dingen hebben, behalve de hoofdpersoon, niets met elkaar te maken.

In een sneltreinvaart vlieg je zo door de emoties en belevingen van de hoofdpersonen heen. Voor wie zoiets zoekt, zal dit boekje prima te pruimen zijn. Mij viel het tegen. Ik miste de diepgang. Het verhaal is te oppervlakkig en op sommige plekken is de rode draad nog maar flinterdun aanwezig. Daar komt bij dat de omslag niets met het verhaal te maken heeft en zelfs de titel van het boek is vergezocht - er is weinig sprake van feiten. Over het Vlaamse 'ge', 'u' en 'gij' is snel heen te lezen. Het hele boek leest sowieso wel vlot. Maar in tegenstelling tot eerdere boekenweekgeschenken, zet deze mij niet aan om nog meer van haar werk te lezen.