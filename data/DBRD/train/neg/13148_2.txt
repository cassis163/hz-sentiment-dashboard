Dit is het vierde boek van een voor mij onbekende schrijfster.
Ze heeft hier een goed misdaad verhaal neergezet met een strakke en intrigerende plot. Ze is er echter niet in geslaagd om er een meelevend verhaal van te maken, je krijgt geen voeling met de personages. De politie-inspecteur is nochtans een fijn personage en ze heeft hem proberen uit te werken. Tijdens het onderzoek moet hij met zijn eigen menselijke verhoudingen afrekenen, zo zijn daar zijn veranderende puberzoon en diens vriendin, maar ook zijn enigszins onduidelijke relatie met een vrouw wiens hulp hij te pas en te onpas inroept. Het zou een mooie zijlijn in het verhaal zijn ware het niet dat het over gecomponeerd lijkt en er zomaar bij hangt, een storend element zelfs.
De uiteindelijke clou en dader worden aan het einde gedropt, ineens is het verhaal afgelopen en heb je moeite om het gebeuren juist te plaatsen. Ik moest er over nadenken wat er nu juist gebeurd was, het leek me niet helemaal duidelijk en ik kreeg niet gevoel dat het allemaal klopte. Dat komt een beetje raar over.
Verder is het wel een vlot lezend boek en het had een interessant uitgangspunt, alhoewel niet bijster origineel.