De aankondiging van een nieuwe thrillerserie met een nieuw seriepersonage in de hoofdrol is iets dat altijd mijn interesse weet te wekken. Als dat dan ook wordt geschreven door een voor mij onbekend schrijversduo ben ik ‘om’ en ga ik vol goede moed beginnen met lezen.

Fatale wedloop is het eerste boek in een serie rondom Tom Putter, een Nederlandse politie-inspecteur werkzaam in Brussel. In dit verhaal wordt hij geconfronteerd met de zaak van een ingestorte tribune in een gloednieuwe concertzaal tijdens het optreden van een Amerikaanse rockband. Bij dit concert was ook Europarlementariër Jennifer de Jong aanwezig. Is er sprake van een constructiefout van een nalatige bouwer of is het toch een aanslag op Jennifer….?

De cover en de covertekst kondigen een in potentie erg interessant verhaal aan. Maar al snel blijkt, dat de uitwerking ernstig te wensen overlaat. Het verhaal is veel te gedetailleerd uitgewerkt. Er wordt daadwerkelijk helemaal niets aan de fantasie van de lezer overgelaten. Vooral in het eerste deel van het boek wemelt het van de moeilijk leesbare zinnen. Dit komt voornamelijk doordat er een ongelooflijke hoeveelheid komma’s worden gebruikt om alles maar zo exact mogelijk in het hoofd van de lezer te krijgen. Op zich is dat nog het meest bezwaarlijk ware het niet dat verreweg de meeste toevoegingen echt niet ter zake doen.

Het moge duidelijk zijn, dat door het bovenstaande de spanning in Fatale wedloop echt ver te zoeken is. Met een beetje goede wil is er inderdaad in de laatste 40-50 pagina’s nog iets van spanning te bespeuren, maar het valt te vrezen dat de meeste thrillerlezers dan al zijn afgehaakt.

Voor de vervolgdelen zou ik de auteurs dan ook echt aanraden om met een goede redacteur in zee te gaan. Dat zal er waarschijnlijk voor zorgen, dat de opbouw van het verhaal zal verbeteren. Bovendien kan er dan ook extra aandacht worden besteed aan de interpunctie, spelling en grammatica. Ik besef, dat iedereen die schrijft zich wel eens een vergist, maar in Fatale wedloop is het aantal gemaakte fouten echt storend.

Fatale wedloop is voor mij geen succes gebleken en de vervolgdelen van Carl. J Berg zullen dan ook aan mij voorbijgaan. Helaas…