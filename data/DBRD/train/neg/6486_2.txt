Stefan Brijs debuteerde reeds in 1997 met De verwording en schreef sindsdien een tien boeken waaronder een novelle, essays en enkele romans. Hij is vooral bekend geworden met zijn roman "De engelenmaker" dat toch enkele prijzen wegkaapte.
Deze jaren zitten we volop in de herdenkingen van Wereldoorlog I en zoals te verwachten verschijnen er op regelmatige tijdstippen boeken hier rond, ook romans, bijvoorbeeld "De witte veer" van John Boyne.
"Post voor mevrouw Bromley" is geen slecht boek maar het grijpt niet en boeit ook vaak niet. In het eerste deel, het thuisfront, wordt vooral de gewetensstrijd van John Patterson belicht. Het is het begin van de oorlog en de druk op jonge mannen om zich als vrijwilliger op te geven om hun land te dienen wordt alsmaar groter. Dit deel is nog een beetje interessant alhoewel ook hier de herhalingen en uitweidingen zich al aandienen. De oorlog laat zich ook voelen in Londen, de bombardementen eisen slachtoffers.
Het tweede deel, het westfront, speelt zich dan af in het oorlogsgebied in het noorden van Frankrijk. Dit deel geeft wel een beeld van wat zich in de loopgraven afspeelt en alles daar rondom. Het is echter zeer langdradig en door de vele herhalingen krijg je de neiging om er vlug over te lezen.
Stefan Brijs' boek over de Grote Oorlog is inhoudelijk een tegenvaller, ook al is het duidelijk dat hij zich goed ge√Ønformeerd heeft. Het verhaal beklijft niet. Hij heeft echter wel een vlotte schrijfstijl.