Joe Box is een privé-detective van ongeveer vijftig jaar die dertig jaar geleden heeft gevochten in Vietnam. Drie maanden geleden is hij bekeerd tot het christelijke geloof.
Op een avond wordt hij gebeld door een man die destijds in Vietnam in zijn peloton zat. De man denkt dat er een moordenaar achter hem aan zit. Als zijn vrouw hem enkele uren later dood vindt en later blijkt dat de afgelopen dagen nog meer mannen van het peloton bij vreemde ongelukken om het leven zijn gekomen, vermoedt Joe dat een oude vijand van hen bezig is hen allemaal om te brengen.
Tot de laatste man is uitgegeven door Merweboek en dat betekent dat het christelijke aspect behoorlijk aanwezig is. En hoe! De ongelovigen zijn mensen die niet deugen, de twijfelaars mogen van geluk spreken als ze allerlei ellende overleven (wat vaker niet dan wel het geval is) en alleen de ware gelovigen overleven moordaanslagen, waarna de kerk als vangnet dient. Er wordt vaak gebeden in dit boek en de goeden zijn ervan overtuigd dat hen niets kan overkomen zolang ze er maar op vertrouwen dat God aan hun zijde staat.
De lezers die dit accepteren in een thriller staat geen goed boek te wachten, daarvoor zitten er teveel vreemde dingen in. Dat zijn kleine dingen, zoals Joe die na dertig jaar deze mannnen niet meer gezien te hebben, nog feilloos hun stemmen herkent, ze herkent als hij ze tegenkomt, weet wie er linkshandig was, etcetera... Maar ook grote dingen zoals de politie die van toeval spreekt als er in tien dagen tijd drie mannen uit hetzelfde peloton op een manier om het leven komen waarvoor ze altijd het bangst zijn geweest, zelfs als één van die mannen enkele uren voor zijn dood bang is dat hij vermoord gaat worden. Aan de andere kant is de politie er als de kippen bij om een man te boeien en te verhoren wiens huis net in brand is gevlogen. Want ja, als je huis in brand vliegt en je al je bezittingen kwijtraakt, zul je het wel zelf hebben aangestoken.
De gaten in het plot lost Robinson op door het bovennatuurlijke erbij te halen. Joe Box blijkt helderziend te zijn waardoor hij gevaar ziet aankomen; in christelijke termen wordt dit de gave des onderscheids genoemd. Zijn tegenstander houdt zich bezig met het occulte en heeft zijn ziel verkocht aan de duivel, vandaar dat hij weet waar al zijn slachtoffers het bangst voor zijn in hun leven.
Het boek eindigt met een climax waarbij het goede tegenover het kwade komt te staan. Drie keer raden wie er wint.
De flaptekstschrijver heeft het boek niet helemaal begrepen. Joe Box heeft dertig jaar na het overlijden van zijn vrouw eindelijk een vriendin en hij is drie maanden geleden bekeerd, maar om dan te zeggen dat hij met zijn geloofs- en liefdesleven worstelt? De enige die moet worstelen is de lezer die het einde van het boek wil halen. Tot de laatse man is een voorbeeld dat een combinatie van thriller en evangeliseren niet goed hoeft uit te pakken.