Het komt steeds vaker voor dat populaire (vaak young-adult) series worden versterkt door novelles, die zich tussen de afzonderlijke delen van de serie afspelen en zelfs soms ook voor het eerste deel. De auteur schrijft hierin vanuit het oogpunt van andere personages en biedt de lezer meer perspectieven van een bepaalde gebeurtenis die zich in één van de boeken afspeelt. Ook Kiera Cass heeft dit met haar populaire ‘De Selectie’-serie gedaan. De drie boeken zijn inmiddels in het Nederlands vertaald en de eerdere trilogie is versterkt met een vierde deel. De verhalen van de prins en de lijfwacht vinden plaats tussen boek twee en drie, respectievelijk genaamd De Elite en De One.  

De serie gaat kort gezegd over De Selectie: een wedstrijd voor Prins Maxon om een vrouw te vinden. Er wordt een aantal vrouwen uitgekozen om te komen leven in het kasteel, waarna de prins één meisje zal kiezen. America Singer is één van deze vrouwen en de serie wordt verteld vanuit haar perspectief.  

Het eerste verhaal uit de bundel draait om prins Maxon en heeft toepasselijk de titel De prins. De prins is een hervertelling van enkele belangrijke gebeurtenissen van het tweede deel van de serie, genaamd de Elite. Op de achterflap wordt verteld dat Maxon een andere vrouw in zijn leven had vóór de Selectie. Het is dan ook een verrassing dat het verhaal totaal niet om deze vrouw draait. Het beslaat slechts twee van de acht hoofdstukken. Dit is dus erg misleidend. Interessant aan dit verhaal is dat je vanuit het oogpunt van Maxon achter een hoop geheimen komt van de koninklijke familie en de wijze waarop de Selectie wordt geregeld. Deze ontdek je namelijk niet tijdens het lezen van de eerste twee delen.  

Het tweede verhaal, genaamd De lijfwacht, gaat over Aspen Leger. Ook in dit deel worden bepaalde gebeurtenissen uit De Elite herverteld vanuit het perspectief van een ander personage dan America. Aspen is een Zes en tevens America’s vriend vóór de Selectie. Hij heeft een baan gekregen als wachter in het koninklijk kasteel en kan op die manier in de buurt van America blijven. Aspens verhaal is langdradig en oninteressant. Hij is constant bezig met de gedachte aan America en hoe zij over hem denkt en wat ze voor hem voelt. Of wat America over Maxon denkt, en andersom. Daarbij noemt hij Maxon constant egoïstisch, terwijl hij zelf America’s leven op het spel zet door als wachter een relatie met haar aan te gaan. Dat is erg frustrerend om te lezen en maakt Aspen niet erg sympathiek. Dit verhaal geeft wel een mooi beeld van de andere wachters en bedienden en hoe het er achter de schermen aan toe gaat.  

Concluderend voegen de novelles De prins en de schildwacht niet veel toe aan de serie door gebrek aan nieuwe informatie en ontwikkeling van de karakters van de personages. De kijkjes achter de schermen bij de bedienden en de koninklijke familie zijn leuk en deze stukken zijn het lezen waard. Dit, en de rest van de verhalen, zal echter waarschijnlijk enkel iets voor de échte fans toevoegen.