Robin en Bram zijn twee stoere broertjes. Maar wanneer op een dag hun ouders spoorloos zijn verdwenen hebben ze een groot probleem. Want hoe moeten ze nu aan eten komen? Hoe komen ze aan geld om voor zichzelf te zorgen... Robin bedenkt een plan: hij wordt een rover! En het eerste tasje van een mevrouw stelen gaat heel gemakkelijk. Robin vindt het leuk en stoer; hij wordt een echte rover en zo heet hij voortaan ook! Dan wil Bram ook een andere naam en dat wordt Broertje. Het gaat een tijdje goed en de broers hebben er plezier in. In ruil voor een ring kopen ze melk en brood en voor een ketting ook nog wat drop en snoepjes. Maar dan gaat het mis en Rover belandt zelfs in de gevangenis! En dan moet Broertje alleen op roverspad want tja, eten moet er komen!
Wanneer Rover met behulp van een vriendelijk echtpaar vrijkomt, heeft hij best wel spijt van al dat roven... De broertjes besluiten dat ze hun ouders moeten gaan zoeken, want stiekem missen ze ze wel heel erg. Maar voor dat lukt beleven ze nog heel wat avonturen...

Karine Jekel (1986) schreef met dit kinderboek haar debuut. Zij won de Karen Slaughter schrijfwedstrijd. Karine heeft Nederlands gestudeerd in Utrecht en werkt bij een educatieve uitgeverij. De illustraties zijn van Mark Janssen. Mooie, fantasievolle tekeningen die geheel passen in het verhaal. De tekeningen zijn in zwartwit, wat het boek, samen met de donkere kleuren van het omslag, wel een wat sobere en sombere uitstraling geeft, zeker voor een kinderboek.
Het verhaal over dat voor jezelf zorgen zo makkelijk nog niet is en dat roven best heel stoer lijkt maar eigenlijk toch wel heel fout is, is origineel. Goed te lezen vanaf 8 jaar, voorlezen vanaf 6 jaar.