How To Love was voor mij een gevalletje: “mijn boekenvriendjes geven hem 4 of 5 sterren dus hij moet wel goed zijn” boek. Helaas was dat bij mij absoluut niet het geval.

Het boek begon interessant en leuk! Twee beste high-school vriendinnetjes, Serena (Reena) en Allie hebben allebei een crush op de mooiste jongen van de klas, genaamd Sawyer. Uiteindelijk loopt de vriendschap tussen de meisjes stuk doordat Allie een relatie krijgt met Sawyer. Een jaar later komt Allie om bij een dodelijk ongeluk waarna Reena en Sawyer dichter naar elkaar toe groeien. Een beetje té dicht kan je wel zeggen, ze wordt namelijk zwanger. Zonder dat Sawyer van de baby afwist verdwijnt hij voor 3 jaar, maar bij terugkeer wil hij weer onderdeel worden van hun leven. Reena’s vertrouwen in Sawyer is echter compleet verdwenen, maar zijn haar gevoelens dat ook?

Al heel snel kwam ik erachter dat ik Reena écht niet mag. Ze kwam op mij over als een jaloers, dom, wanhopig meisje die haar leven laat leiden door een of andere mooiboy met (ik citeer, bladzijde 173) een mooie neus. Ze komt steeds weer bij hem terug nadat ze hem duidelijk heeft gemaakt dat hij op moet rotten. Wat wil je nou mens?! Dat het verhaal wordt verteld vanuit het ‘toen’ en ‘nu’ is op sommige momenten een beetje verwarrend en voegt tegen het einde helaas niks toe. Het hele boek gaat over de relatie tussen Reena, Sawyer en hun ouders wat op een gegeven moment eentonig werd. De miniscule twist op het einde voelde je al een beetje aankomen maar gaf het verhaal nét dat kleine beetje meer.

Halverwege het boek was ik er even helemaal klaar mee en heb ik heb dichtgeslagen uit frustratie. Ik heb mezelf moeten motiveren met de gedachte dat er nog een hele stapel (hopelijk) goede boeken op me liggen te wachten zonder irritante hoofdpersonen. De situatie waarin Reena zich bevindt heb ik gelukkig nog nooit meegemaakt. De reden dat ze zich zo gedraagt kan misschien daar aan liggen.

Ik had gehoopt dat ik een enthousiaste recensie over dit boek kon schrijven maar meer dan 1,5 sterren krijgt dit boek van mij niet. Zoals ik al zei, vele andere lezers gaven dit boek 4 sterren of meer dus wie weet kan dit wél een van jouw favorieten worden! Voor mij was How To Love helaas niet weggelegd.