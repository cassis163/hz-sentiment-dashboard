Op weg naar een duikvakantie, struinend door de boekenwinkel van Schiphol. En dan ligt daar Hammerhead. Mooier kan niet. En als op dat tropisch eiland het koffer open gaat, aan de vooravond van de eerste duikgang, dan denk je: even in de sfeer komen. Het perfecte boek?
Goeken schrijft met veel detail over haaien, over duiken. Hetgeen niet gek is met zijn achtergrond. Hij zet een mooi thema neer over haaien die doorgaans solitair zijn maar plotseling in gigantische groepen worden gesignaleerd.
De vraag ''waarom?", nestelt zich vanaf de eerste bladzijde in je hoofd. Dat is een goed en veelbelovend teken voor een mooie thriller.
Het maakt het zelfs de moeite waard om door allerlei zinloze beschrijvingen van typetjes te gaan die in de rest van het verhaal helemaal niet ter zake doen. Beschrijvingen die vaak karikaturaal zijn, overdreven of simpelweg ongeloofwaardig. Zoals de Deense taxichauffeur die met zijn auto zijn eigen gezin en alle andere weggebruikers terroriseert.
En als dan de groep haaien oplost in de wijde oceaan, als alle hoofdpersonen aan een nieuw verhaal in hun leven beginnen, dan blijft u zitten met die eerste vraag: Waarom? Waarom? Waarom?
Nee, u krijgt geen antwoord.
Niet aan beginnen, dit boek.