Grace, een zelfbewuste jonge vrouw valt voor de charmes van de goed uitziende Jack, een succesvol advocaat en quasi perfect. Althans zo lijkt het want Jack blijkt in werkelijkheid een sadist en psychopaat van de ergste soort die deze verlangens verstopt achter zijn reputatie. De zwakke plek van Grace is haar zusje Millie, een meisje met downsyndroom.

'Achter gesloten deuren' heeft qua concept alles in zich om een thriller te doen slagen in zijn opzet. De opbouw van het boek is echter zo zwak dat ik me na de eerste 60 pagina's begon af te vragen of er nog wat kwam. De naïeve Grace, de charmante Jack en wat volgt is een oneindige opstapeling van confrontaties die dit beeld alleen maar bevestigen, niks meer. Saai, voorspelbaar en vol clichés. Als je na elke bladzijde ook het paginanummer meeleest is dat geen goed teken. Het meest overhypte boek van 2016 wat mij betreft, ondanks de voornamelijk lovende Engelse recensies.