Mijn mening

Wat een stom boek is dit zeg! En dat bedoel ik tweeledig. Aan de ene kant vind ik het een stom boek in positieve zin ( ja dat kan ). Er gebeuren dingen waar ik echt pissig van werd. Dingen die ik hier niet kan verduidelijken omdat ik dan spoilers weggeef, maar oh wat was ik soms boos op de schrijvers. En dat is positief omdat ze me hebben weten te raken.

De negatieve reden waarom ik het een stom boek vind kan ik wel uitgebreider verklaren. Om te beginnen: less is more. Mijn hemel, het lijkt wel alsof ze alle soorten misdaad in dit boek hebben willen proppen. Daardoor is het wat mij betreft teveel van het goede, of slechte in dit geval. Het was, voor mij, interessanter geweest als de zeker de helft van de misdrijven achterwege hadden gelaten en zich meer verdiept hadden in 2, hooguit 3, vormen van misdaad. Het zit allemaal wel goed in elkaar hoor, dat wel. Al had ik wel moeite met het einde omdat het mij te vaag was. Hoe, wat, waar? Die vragen werden voor mij, wat 1 onderwerp betreft, te weinig beantwoord.

De personages blijven eigenlijk allemaal oppervlakkig. Niemand leer je beter kennen, waardoor ik ook geen binding met het boek kreeg. De mensen gingen niet voor mij leven. Ook hoofdpersoon Chris blijft helaas voor mij te oppervlakkig, al is zij nog het meeste uitgediept. Max, Zehra en Angela blijven al helemaal platte karakters. Als ze minder tijd hadden gestoken in de overdaad aan misdaad en meer tijd in het uitdiepen van de karakters zou ik al heel anders over het boek denken.

De schrijfstijl is beeldend, al zal het ook helpen dat ik in bepaalde landen waar Chris heen reist ook ben geweest. Ik kan de omgeving daardoor bijna ruiken, bijna voelen.

Ik heb best wat moeite gehad het boek uit te lezen. Zeker in de eerste helft kwam ik maar moeizaam op gang. Je kent het wel, steeds weer een excuus verzinnen om maar niet verder te hoeven lezen. Dat is niet goed. Gelukkig ging de tweede helft een stuk soepeler en tegen het einde wilde ik toch weten hoe het allemaal ging aflopen en bleef ik dus doorlezen.

Ik ben blij dat ik het boek voor een leesclub heb mogen lezen en dat ik het boek niet heb hoeven kopen, want dat zou ik ervaren hebben als weggegooid geld. Jammer.

Wat mij betreft zeker geen aanrader.

2,5 sterren