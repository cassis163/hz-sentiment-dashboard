Als je aan yoga, meditatie of mindfullness doet, dan kom je vroeg of laat in aanraking met uitspraken van spirituele leiders. Eckhart Tolle zo'n naam die je regelmatig tegenkomt en die een schare trouwe fans kent, maar bij anderen juist een grote weerstand oproept. Omdat ik zijn naam al een paar keer tegengekomen was, leek het me tijd iets van hem te lezen en in de 'proefmaand' van KoboPlus kon dat nog gratis ook.

Tolle bereikte pas een groot publiek in 2000 nadat Oprah hem heeft aanbevolen in haar magazine O. Zijn boodschap: leer te leven in het NU en laat je niet afleiden door gedachten is niet nieuw en ook zeker niet onwaar. Van piekeren is nooit iemand beter geworden. En hij beweert ook zeker niet dat je helemaal zonder gedachten kan, zolang ze een praktisch nut dienen.

Maar zoals met veel spirituele leiders het geval is, duldt hij geen tegenspraak. Zijn boek is geschreven in dialoogvorm, waarin hij "kritische" vragen en stellingen weerspreekt. De vorm kan werken, maar is in dit geval niet erg krachtig omdat hij ongeveer de helft van de antwoorden begint met "dan heb je het nog niet begrepen" of "dit valt met het verstand niet te begrijpen". Deze stijl zaait tweestrijd onder lezers: de ene groep zal krampachtig haar best doen het w√©l te begrijpen omdat ze erbij willen horen, terwijl de andere groep afhaakt. De stijl helpt ook niet mee in het vakkundig opbouwen van een overtuigend betoog. Het bevat vooral veel herhaling met soms ineens een mooie quote. Maar helaas ook, naar mijn mening, gevaarlijke uitspraken dat je zelfs van ernstige ziekten zou kunnen genezen door de kracht van het NU.

Het valt niet te ontkennen dat je meer rust kunt ervaren door bewust te leren omgaan met je gedachten. Hiervoor zijn tegenwoordig naast Tolle genoeg leermeesters te vinden. Er zijn zelfs talloze apps voor meditatie en mindfullness te downloaden waarmee je zelf eenvoudig kunt oefenen.

Kortom, de boodschap van dit boek zal voor sommigen een welkome openbaring zijn. Persoonlijk sprak de schrijfstijl me niet aan, waardoor het voor mij als boek niet meer dan twee sterren krijgt.