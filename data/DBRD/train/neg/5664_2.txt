Een warm welkom is een bundel van twee eerder verschenen verhalen van Nora Roberts (1950). Plaats voor geluk is het eerste verhaal waarin je kennis maakt met B.J. en Tyler. B.J. werkt in een ouderwets hotel in Vermont waar het lijkt alsof de tijd stil is blijven staan. Gasten komen er voor de rust, de natuur en het lekkere eten. Al vier jaar is ze er bedrijfsleider en onmisbaar in het hotel. Helaas lijkt de nieuwe eigenaar andere plannen te hebben met het hotel en B.J. heeft twee weken de tijd om hem te overtuigen het hotel te laten zoals het is.

Nora Roberts is een van de meest gelezen auteurs ter wereld en heeft al meer dan 200 boeken op haar naam staan. De twee verhalen in Een warm welkom zijn geschreven in de jaren tachtig en in deze oorspronkelijke vorm opnieuw uitgegeven. Tijdens het lezen merk je daar weinig van, alleen wanneer de volgende sigaret weer wordt opgestoken. Veel van de personages roken en dat is toch iets wat je tegenwoordig in boeken niet zo snel meer leest.

Het verhaal is met minder dan 200 bladzijdes aan de korte kant. Dat is echter geen reden om het verhaal veel te hard van stapel te laten lopen. Taylor laat er geen gras over groeien en zoent B.J. veel te snel. Er is nog geen enkele spanning opgebouwd en behalve boosheid en irritatie zijn er weinig emoties getoond. Dit maakt de zogenaamde passie ongeloofwaardig.

Opvallend in beide verhalen is dat de je mannelijke hoofdpersonages totaal niet leert kennen. Je maakt alleen kennis met hun geïrriteerde, boze en opvliegerige karakters wanneer ze uitvallen tegen B.J. in het eerste verhaal en Autumn in het tweede verhaal. Misschien past dat bij de schrijfstijl van Nora Roberts, maar het biedt je geen mogelijkheid om de karakters en dus hun emoties te begrijpen. Maar niet alleen de mannelijke personages vallen tegen, ook de vrouwen bieden geen enkele diepgang. B.J. is als lezer niet te volgen. Je hebt geen idee waar haar gevoelens van boosheid en later verliefdheid op gebaseerd zijn. De geloofwaardigheid van het verhaal gaat volledig verloren.

Na Plaats voor geluk is het tijd voor Diep water. Autumn heeft na haar mislukte relatie met Lucas een aantal jaar hard gewerkt als fotograaf. Want door hard te werken kan ze hem even vergeten. Maar nu is het tijd voor vakantie en waar kan ze beter bijkomen van haar drukke leven dan in het hotel van haar tante Tabby. Helaas vindt ze weinig rust als ze erachter komt dat Lucas daar ook logeert. De man die haar hart heeft gebroken. En dan wordt er ook nog een moord gepleegd in het hotel.

Na het teleurstellende vorige verhaal is het moeilijk om onbevooroordeeld dit verhaal in te gaan. De basis is dan ook niet verassend. Oppervlakkige personages houden het verhaal niet staande. Daarnaast bevat dit verhaal ook nog eens meerdere personages waardoor het moeilijker wordt om ze uit elkaar te houden. Het mannelijke hoofdpersonage is nog onuitstaanbaarder dan de vorige en je kan je als lezer echt niet bedenken waarom Autumn ooit verliefd op zo’n persoon is geweest. Toch maken de meerdere personages en de spanning van de moord dit verhaal iets geloofwaardiger. De moordenaar moet een gast uit het hotel zijn en daarom ontstaat er een soort Cluedo-achtige situatie.