De nieuweling is het eerste boek in de Summoner serie van de Britse schrijver Taran Matharu. Oorspronkelijk schreef hij het op Wattpad en na een leespubliek van miljoenen te hebben bereikt is het boek nu ook in het Nederlands verschenen bij Best of YA.

In de nieuweling volgen we het verhaal van de smidsleerling Fletcher, een wees uit het kleine dorpje Pelt. Door een samenloop van omstandigheden slaagt hij erin om een magisch boek, dat ooit eigendom is geweest van een Orksjamaan, in handen te krijgen en hij roept zijn allereerste demon Ignatius op uit de Ether. De twee kunnen het vrijwel direct met elkaar vinden en reizen af naar de Vocans Academie, waar nog veel meer jonge summoners in de leer gaan.

Stel je voor dat in Middle Earth Eragon op Zweinstein terecht komt en Pokemon kan oproepen uit de Digiworld? Zo’n ervaring heb ik met dit boek gehad. En hoewel het heel gaaf in de oren klinkt als je groot fan bent van al die elementen kan ik er niet omheen dat het weinig ten goede komt aan de originaliteit van het boek. Ik als lezer kreeg continu het idee dat ik de verhaallijnen ergens van kende en dat vind ik persoonlijk erg zonde.

Als personage vond ik Fletcher lichtelijk oppervlakkig en lijken de gebeurtenissen gedurende het verhaal hem meer te overkomen dan dat hij zelf keuzes maakt. Ook de diversiteit wat betreft de hoofdrolspelers is naar mijn mening niet erg sterk aanwezig.

De schrijfstijl van het boek is wel prettig. Het is high fantasy in een YA jasje en als je even wegdenkt dat in ieder hoofdstuk er weer een nieuwe term of naam bijkomt, leest het lekker weg.

Al met al denk ik dat Summoner 1 - De nieuweling beter in de smaak zal vallen bij jonge fantasylezers die nog niet zoveel in aanraking zijn gekomen met klassiekers als Lord of the Rings. Inmiddels ligt het tweede deel (De edele) ook al in de winkel en verschijnt deel drie (De strijdmagiër) in april van dit jaar.

Een uitgebreidere (spoilervrije) review van De nieuweling is nu terug te vinden op mijn YouTubekanaal Whatthevalk:
https://www.youtube.com/watch?v=wtGaDcUgOQg