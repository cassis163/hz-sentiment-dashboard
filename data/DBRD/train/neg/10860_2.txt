De wereld van geld, list en bedrog. Een vriendengroep waarin schijnbaar alles wordt gedeeld, ook de partners. Overspel en schijnvriendschappen.
Welkom in "het vervolg" op De Eetclub, want dat is Debet duidelijk.
Als je De Eetclub niet hebt gelezen zal het e.e.a. niet duidelijk zijn.

In dit boek gaat de auteur verder in de wereld van Karen, Michel, Simon, Ivo en de anderen. De vriendengroep is inmiddels gedeeltelijk uiteen gevallen, Karen en Michel zijn verhuisd, weg uit Bergen. Als Michel omkomt tijdens een auto-ongeluk op weg naar huis heeft Karen veel moeite om te geloven dat het een 'normaal' ongeval was. Haar veilige wereldje blijkt ineens zo veilig niet te zijn; ze zijn failliet, er zijn torenhoge schulden, alles stort als een kaartenhuis in elkaar. Een aantal oude bekenden neemt ineens weer contact met haar op, waaronder haar vroegere minnaar Simon. Met z'n gladde praatjes kletst hij zich weer in het leven van Karen. En met reden......

Om erachter te komen wie er verantwoordelijk is voor de dood van Michel en omdat ze ineens op straat komt te staan met haar dochters kan ze nergens anders naartoe dan naar Bergen, terug naar alles en iedereen waar ze zo'n hekel aan heeft, waar ze niemand kan vertrouwen, waar iedereen een dubbele agenda lijkt te hebben.
De hunkering naar geld en macht is onverminderd gebleven, dat blijkt al snel als Karen zich in een situatie begeeft waar niemand schuwt voor dreigementen en moord.

Ik heb De Eetclub inmiddels alweer een tijd terug gelezen en was er allerminst van onder de indruk. Ook al is de schrijfstijl van Saskia Noort vloeiend en zeker niet moeilijk, het is niet mijn stijl.
Veel woorden en nog wordt er weinig vertelt, tenminste niet inhoudelijk en té voorspelbaar.
Ik vind de boeken van Noort zeker geen thrillers, zelfs geen spannende romans.
Kasten van huizen, geld te over, "ik pak jouw man, pak jij de mijne, maar we blijven vooral vrienden", dure flessen wijn en sieraden, cliché na cliché.....dát is een beetje de sfeer van dit boek, net zoals dat was bij De Eetclub. Het boeit mij persoonlijk totaal niet.
Oh ja, tussendoor ook nog even een moord die zó voor de hand ligt dat je echt geen Einstein hoeft te zijn om te bedenken wie, hoe en wat. Erg voorspelbaar en vooral niet origineel. Ik vind het oprecht jammer dat dit boek niet heeft laten zien dat Saskia Noort een échte thriller kan schrijven, althans aan mij niet. Schrijven kan ze, dat staat buiten kijf, ik zou graag eens wat anders uit haar pen zien verschijnen dat dit soort, altijd dezelfde, boeken.