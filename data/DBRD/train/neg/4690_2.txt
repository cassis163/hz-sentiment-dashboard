Voor je weggaat verschijnt in Nederland op 4 juli 2017. Ik mocht het boek al vooruitlezen als e-book in het kader van de Hebban buzz in de maand hiervoor. Hebban beschrijft het boek als een feelgood roman. Ik kan altijd wel een beetje 'feelgood' gebruiken in mijn leven, dus ik was blij dat ik mee mocht doen met deze buzz.
Clare Swatman (1975) schreef lange tijd voor Engelse damesbladen Take a Break, Bella and Best. Daarnaast geeft ze een lokale krant uit in haar woonplaats Berkhamsted. Voor je weggaat (Before you go) is haar debuut roman, de rechten hiervan zijn al verkocht in 14 landen.

We maken kennis met Zoe en Ed. Ze leerden elkaar 20 jaar geleden tijdends hun studietijd kennen en er is meteen een overspringende vonk. Door omstandigheden raken ze elkaar uit het oog om na een tijd elkaar toch weer terug te vinden. Na wat strubbelingen worden ze een stel, gaan ze samenwonen en krijgt Zoe ook haar langekoesterde bruiloft als Ed haar ten huwelijk vraagt. Zoe en Ed lijken een gelukkig stel met drukke banen, veel vrienden en gezellige feestjes. Maar er ontbreekt een belangrijk element in hun huwelijk en dit zal voor een heftige crisis zorgen. Ed en Zoe praten nog amper met elkaar en vragen zich af hoe het verder moet. Zoe heeft hiervoor wel een idee maar dan gebeurt het ondenkbare...Ed komt op een dag om bij een verkeersongeluk. Hoe moet Zoe hem nu nog vertellen wat ze hem nog wilde vertellen en hoe gaat zij het zonder haar Ed redden?

Clare Swatman is duidelijk een belezen schrijfster, of ze kijkt in ieder geval veel films, want ze gebruikt in dit boek een herkenbare truc om Zoe de kans te geven het uit te praten met Ed. Met de veel terugkomende vergelijkbare situaties en herhalingen in haar taalgebruik kan ik het boek helaas niet bijster origineel noemen. Er zullen ongetwijfeld veel mensen, met name vrouwen, zijn die zich in dit boek zullen herkennen en het daarom ook wel kunnen waarderen. Omdat het vlot geschreven is, heb ik het toch wel met plezier gelezen maar het heeft me niet kunnen beroeren zoals ik misschien gehoopt had. Ik zal dan ook niet op 4 juli naar de boekhandel rennen om het papieren boek aan te schaffen, iets wat ik normaal wel doe als ik een e-book hoog waardeer. Helaas kan ik Voor je weggaat maar twee sterren toekennen.