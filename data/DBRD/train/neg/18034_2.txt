De auteur van De dag dat Vilhelmine viel, Els Gallin (1965), is bekend van een reeks jeugdboeken die ze in de jaren '90 en 2000 schreef. Als ze geen boeken schrijft, werkt ze bij de inspectie van het secundair onderwijs in BelgiÃ«. Haar reizen naar Groenland inspireerden haar tot dit boek.
De dag dat Vilhelmine viel begint effectief met de gebeurtenis uit de titel. Daarna ontspint zich een dubbel verhaal. Het verleden van Vilhelmine en hoe dit geleid heeft tot de gebeurtenis van de val, wordt verteld in het licht van het politie-onderzoek naar haar val. De gebeurtenissen vinden plaats in Eqi, in Groenland. Dit is een onherbergzaam, maar een paradijselijk oord met hutten voor toeristen. Bjarne Kobesen, politie-agent in Ilulissat, wordt belast met het onderzoek. Dit onderzoek schiet in een hogere versnelling als blijkt dat Meqru, het dochtertje van Vilhelmine, verdwenen is. Bjarne heeft te kampen met de onderbemanning van zijn eigen politie-post, onmededeelzame toeristen, Vilhelmines collega's die zich verdacht maken, de mentaliteit eigen aan de Groenlanders en het ruwe landschap.
De auteur geeft heel wat informatie mee over de cultuur en gewoontes van de oorspronkelijke bewoners van Groenland. De beschrijvingen van de natuur zouden zelfs thuishoren in een reisgids. Dit alles wordt bijna speels verwerkt in het boek en vergroot daardoor de beleving van het verhaal door de lezer. Het had alleen allemaal wat meer mogen zijn: de plot, de meerlagigheid van het verhaal, de uitwerking van het verleden van Vilhelmine, de botsing van de Groenlandse cultuur met de snelle westerse beschaving, ... Het is wel te merken dat Els Gallin vooral ervaring heeft met kinderboeken. Ze had net iets verder kunnen gaan in het uitdiepen van het verhaal.
Als Els Gallin haar huidige elan weet te overtreffen, zullen haar toekomstige volwassenenboeken ongetwijfeld pieken naar een topniveau.