Het dichtersduo Kila&Babsie heeft een selectie gemaakt van 24 van hun lievelingsgedichten. Elk gedicht in de bundel is gekoppeld aan een tijdstip en een locatie, zodat je elk moment, waar dan ook, met poëzie bezig kunt zijn. Een tof idee in een prachtig vormgegeven boekje, maar toch was het net niet helemaal iets voor mij.

In Woorden temmen. 24 uur in het licht van Kila&Babsie laat het dichtersduo je kennismaken met 24 van hun lievelingsgedichten. De selectie is breed en toont aan dat er gedichten in alle soorten en maten bestaan. Ik herkende bijvoorbeeld de dichtregels die ik hier in Gent zo vaak aan de Graslei heb gelezen:
Onder de maan schuift de lange rivier
Over de lange rivier schuift moede de maan
Onder de maan op de lange rivier schuift een kano naar zee
~ Melopee, Paul van Ostaijen
Ook Annie M.G. Schmidt, Maud Vanhauwaert, Lieke Marsman, Ingmar Heytze, J.A. Deelder, Vicky Franken, Charlotte Van den Broeck en Delphine Lecompte voelen aan als oude bekenden. Oftewel: de keuze van de dichters en hun gedichten lag hier en daar wat voor de hand. Want zo'n kenner van poëzie ben ik ook weer niet. Gelukkig wist het duo me ook een aantal nieuwe poëtische stemmen voor te schotelen.
Ik heb je alles gegeven:
een gedicht, mijn maandsalaris
en een kind; wil je nu even
kijken of het eten klaar is?
~ Het huwelijk, A. Marja
24 uur in het licht van Kila&Babsie wordt omschreven als een poëtisch doe-boek. Laat dat gedeelte van het boek mij nu net minder aan te spreken. Ik vond het heerlijk om de gedichten te lezen, maar de verschillende opdrachten gaven mij het gevoel dat ik terug op de middelbare school zat. Het voelde alsof ik een lesboek in handen had.
Denk: Wat zeg jij eigenlijk over jezelf als je tegen dingen in de koelkast praat?
Wat niet wegneemt dat ik denk dat dit boek het heel goed zal doen in het onderwijs. Het biedt een speelse manier om aan de gang te gaan met poëzie. De nadruk ligt niet alleen op lezen en begrijpen, maar ook op het schrijven van eigen gedichten.
Lees: Welke lange klanken worden er herhaald in dit gedicht?
Ondanks de mooie vormgeving voelde ik me absoluut niet geroepen om de oefeningen uit te voeren. Ik lees voor mijn plezier - niet om gedichten te analyseren of zelf de schrijven. De reacties van het duo op de door hen gekozen gedichten vond ik vaak maar weinig toevoegen. Bovendien vond ik de toon van Kila&Babsie soms wat kinderlijk overkomen.
Woorden temmen. 24 uur in het licht van Kila&Babsie was niet helemaal aan mij besteed. De selectie gedichten toont aan dat poëzie in alle soorten en maten bestaat, maar was niet altijd even verrassend. De opdrachten in het doe-boek geven je soms het gevoel alsof je een schoolboek in handen hebt. ★★
Deze recensie verscheen ook op Boekvinder.be.