Dat de Amerikaanse auteur Paul Levine een zeker marktpotentieel moet hebben blijkt uit het feit zijn boeken al drie keer werd gelanceerd op de Nederlandtalige markt. Na eerdere titels Zonder genade en Nachtzicht, prijkt er nu Duel in de nacht op de cover. Maar diezelfde drievuldigheid laat uitschijnen dat het publiek de weg naar deze boeken niet vindt. Dit boek is het tweede in een reeks van zeven met de advocaat Jake Lassiter in de hoofdrol, waarvan tot nu toe alleen de eerste drie in een Nederlandse vertaling verschenen.
Michelle Diamond, een presentatrice van een namiddag-talkshow op TV wordt, in haar appartement voor haar PC zittend, gewurgd gevonden. De openbare aanklager van Miami schakelt, ex-footballspeler en nu advocaat, Jake Lassiter in, om de dader voor het gerecht te dagen. De meest bruikbare aanwijzing is het lidmaatschap van het slachtoffer van een populaire erotische chatbox. In zijn zoektocht naar dader en motief stuit Lassiter op verscheidene zaken die het daglicht niet kunnen verdragen.
Het eerste wat opvalt aan deze voordeeleditie is het gebruik van gerecycleerd papier. Hierdoor ligt het boek zeer aangenaam in de hand, maar wordt jammer genoeg het bladeren fel bemoeilijkt, want regelmatig blijven de bladzijden tijdens het omslaan aan elkaar vast zitten.
Het verhaal, dat met een vlotte pen geschreven is, komt bij momenten toch rommelig over: zo zijn er heel wat sc√®nes in het boek die weinig of niets toevoegen aan het plot. Met name de meeste anekdotes van Jake en zijn vriend evenals Jakes optredens voor de rechtbank in andere zaken, die niets met het boek te maken hebben. Deze intermezzo's veroorzaken vooral breuken in de continuiteit van het geheel, en liggen aan de basis van de introductie van een aantal overbodige personages.
En dat is jammer, want de basis van het verhaal is origineel, en had met een betere uitwerking zeker kunnen resulteren in een goed boek. En het goede onthaal van zijn debuut bewijst dat de auteur het talent heeft om een degelijke thriller te schrijven. Maar dat komt dus niet tot uiting in dit Duel in de nacht, waar oppervlakkigheid op alle fronten de toon voert.