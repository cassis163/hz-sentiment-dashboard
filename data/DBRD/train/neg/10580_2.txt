Dit boek is vlot geschreven en daardoor heel toegankelijk om te lezen. Van situaties wordt een goed beeld geschetst, zodat je het meteen voor je ziet. Dialogen zijn zo neergezet dat je niet alleen de uitspraken leest maar ook helder krijgt hoe de sfeer is. Dit boek bestaat uit 2 delen. Het eerste deel sprak me meer aan dan het 2e. Ik vind het jammer dat het meer bij elkaar komen van de verhalen nog niet af is… dacht van te voren dat dit een afgerond boek zou zijn. Maar het eindigt heel open.
Het basisgegeven: een jonge vrouw Janet Ross werkt in een garage als automonteur en houdt van snelheid en auto’s. Ze valt hierdoor op en wordt gevraagd om wat ‘klusjes’ te doen. Onverhoeds werkt ze dan mee aan een ontvoering. Zij probeert haar misdaad voor zover dat in haar macht ligt goed te maken. Dit deel van het boek sprak mij het meeste aan. Janet ontwikkelt zich van een zoekende vrouw naar een vrouw die voor haar eigen keuzes gaat staan en weet wat ze met haar leven wil.
In het 2e deel van het boek gaat het over een ‘slachtoffer’ van de ontvoering: Jo Crespo, de vader van het ontvoerde meisje. Hij is eigenaar van een raceteam, waar van alles mee aan de hand is. In dit deel gaat het minder om de ontwikkelingen van de personen en meer om wat er zich rond dit team afspeelt. Er komen een heleboel personen aan bod in dit deel, wat het minder makkelijk leesbaar maakte.
Ik vond deze plot origineel gevonden, maar jammer dat de 2 delen nauwelijks aan elkaar verbonden worden in dit boek. Op het einde van dit boek komen de hoofdpersonen uit beide delen elkaar tegen, maar dat klinkt meer als de start van deel 3. Spijtig vind ik dat nergens op het boek vermeld staat dat dit verhaal een vervolg gaat krijgen… Het is duidelijk niet af en je blijft als lezer met veel vragen zitten.
Als ik dit boek met een woord zou bestempelen dan zou dat het woord ‘snelheid’ zijn. Het speelt zich af in een snelle wereld, niet alleen qua racen, maar ook de snelle wereld van geld en macht. Maar ook leest het boek snel, is niet al te diepgaand. Voor mensen die op zoek zijn naar een niet te ingewikkeld boek wat zich in deze wereld afspeelt is het een vlot geschreven boek. Maar als je op zoek bent naar een spannend, afgerond verhaal met meer diepgang, dan kun je beter verder zoeken.