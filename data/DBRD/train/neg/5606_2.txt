Dankzij Hebbanbuzz heb ik kennis mogen maken met een voor mij nieuwe auteur: Tina Seskis. Seskis is opgegroeid in Hampshire en woont op dit moment met man en zoon in North London.
In 2010 schreef ze haar eerste versie van One Step Too Far. Dit debuut is in 2016 verschenen in Nederland onder de titel Een Stap Te Ver.
Het verhaal gaat over Emily Coleman, die onverwacht huis en haard verlaat, om een nieuw leven onder een andere naam te beginnen. In dit nieuwe leven verlegt ze al snel haar grenzen (drugs, diefstal) maar kan ze uiteindelijk haar verleden niet loslaten dan wel laat het verleden haar niet los.
Waarom is ze weggelopen? Dat is de belangrijkste vraag van dit boek. Het antwoord….niet verrassend…niet spectaculair.
En dat laatste vind ik kenmerkend voor het boek: het is niet spectaculair. Ik vond het zeker niet vervelend om het boek (uit) te lezen, maar ik was geen enkel moment geboeid.
Misschien waren mijn verwachtingen te hoog. Volgens de cover is dit boek een Literaire Thriller. Nou…het thrillt nergens en literair? Nee ook dat niet. De zinnen zijn af en toe tenenkrommend lang en lopen taaltechnisch gezien niet lekker.
Een Stap Te Ver is voor mij (en voor Seskis) Een Brug Te Ver