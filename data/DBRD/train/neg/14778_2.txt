Een groot deel van het boek wordt gevuld met de gedachtenspinsels die zich in de hoofden van de voornaamste personages afspelen. Als dat het criterium is voor een psychologische thriller, dan is dit boek er een. Maar helaas valt het inhoudelijk met die gedachtenspinsels nogal tegen. Het is allemaal nogal voorspelbaar en weinig fijnzinnig uitgewerkt. Psychologie van de kouwe grond...
Op zich is het gegeven wel aardig: al in het begin van het verhaal wordt duidelijk wat er aan de hand is en waarom. Je verwacht dan een soort psychologisch steekspel tussen verdachte en poltieman. Maar vervolgens is er van enig deugdelijk speurwerk geen sprake, hoewel al heel snel duidelijk is dat er aan de zogenaamde zelfmoord een luchtje kleeft. Belangrijke aanwijzingen worden genegeerd, van huiszoekingen heeft nog nooit iemand gehoord, etc.
De karakters zijn nogal stereotyp, in sommige gevallen zelfs zwaar aangezet. Meest wonderlijk is nog de persoon van commissaris Wassenberg die al enkele uren na zijn kennismaking met de vrouwelijke hoofdpersoon meent dat hij haar (mede)minnaar is en die vervolgens als een krolse kater achter haar aan loopt, niet meer in staat om rationeel te handelen en zijn werk te doen. De wijze waarop dat beschreven wordt deed mij af en toe denken dat ik een doktersromannetje aan het lezen was. EÃ©n voorbeeld (op pag. 199): ... hij hield haar alleen maar stevig in zijn armen en keek haar aan. Ze beantwoordde zijn blik met een mengeling van nieuwsgierigheid, vrees en verwachting in haar ogen, maar verder bleef ze passief. (...) Haar mond was allang uit zijn blikveld verdwenen. Hij voelde hem nog slechts'. Etc. etc.
Ook de uiteindelijke ontknoping, die overigens al ruim van tevoren duidelijk is, verloopt weer zeer wonderlijk. Vermoed wordt dat er ergens een lijk ligt. Dan geef je als politieman blijkbaar niet onmiddellijk de opdracht te gaan graven, maar neem je de verdachte pas dagen later mee naar een restaurant om een paar ingehuurde arbeiders de gelegenheid te geven de tuin om te spitten. En als er op de bewuste plek dan niets wordt gevonden dan ga je het toch op goed geluk op een andere plaats proberen? En ja hoor...