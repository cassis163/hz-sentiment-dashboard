Het boek
Judith Rashleigh werkt overdag als assistent in een gerenommeerd Londens veilinghuis. Voor de broodnodige bijverdiensten is zij ’s nachts hostess in een chique club in de West End-buurt.

Wanneer Judith aan het licht brengt dat haar baas Rupert bij het veilinghuis, ondeugdelijke handelingen pleegt bij de aan- en verkoop van schilderijen, wordt zij ontslagen. Zij vlucht samen met James, een rijke klant uit de club, naar Nice.
Als zij daar, zich lavend tussen de rich and famous, op de fraudezaak stuit die haar uit Londen heeft doen vluchten, zint zij op zoete wraak...

Visie van de recensent
In het algemeen is het plezierig wanneer een auteur veel publiciteit weet te verkrijgen voor zijn of haar boek. Het kan echter ook tegen je werken. Wanneer de publiciteit voor het verschijnen van het boek bijzonder lovend is, zijn de verwachtingen ook buitengewoon hoog gespannen. Die hoge verwachtingen zijn dan nauwelijks meer waar te maken.

Dat is, naar mijn mening, bij ‘Maestra’ het geval. Het boek kreeg al voor de lancering veel publiciteit en werd gepositioneerd als erotische thriller. Op zich een aardig passend etiket. ‘Maestra’ bevat inderdaad, naast thrillerelementen, een flinke portie seks. Seks ‘verkoopt’ over het algemeen goed; dat hebben wij kunnen constateren bij ‘Vijftig tinten grijs’, maar de erotische scenes in ‘Maestra’ bieden het boek geen werkelijke meerwaarde. Het voelt alsof de auteur geen keuze heeft kunnen of willen maken tussen een thriller en een erotisch verhaal.

Hilton heeft haar hoofdpersoon Judith Rashleigh, op zich wel aardig gekarakteriseerd. Zij heeft haar hoofdpersoon meerdere gezichten gegeven, hetgeen enerzijds goed gevonden is, maar anderzijds ook verwart. Van onzeker meisje vol onvervulde dromen ontpopt Rashleigh zich tot een femme fatale die krijgt wat ze wil. Deze ommekeer is naar mijn mening te groot.

Ik miste verder met regelmaat nuances in het verhaal. Hierdoor is, wat mij betreft, het boek niet geloofwaardig en bovendien mist het samenhang. Kortom, ik ben gematigd enthousiast over dit debuut van L.S. Hilton.

Over de auteur
L.S. Hilton is opgegroeid in Engeland en heeft in Key West, New York, Florence, Parijs en Milaan gewoond. Tegenwoordig woont ze in Londen. Ze studeerde Engels en kunstgeschiedenis. Maestra, het eerste deel in een trilogie, zal in 26 landen vertaald worden en de filmrechten werden verkocht aan Columbia Pictures.

Uitvoering
OverAmstel Uitgevers
Paperback, 320 pagina’s
ISBN10 9044348981
ISBN13 9789044348989

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/