Onvindbaar van Laura McHugh is een thriller die op geen enkel moment spannend is.
Een gemiste kans omdat het verhaal op zich wel veel ingrediënten bevat die een goede thriller van het boek hadden kunnen maken.

De tweelingzusjes van Arden zijn 20 of 17 (afhankelijk van welke storend wisselende tijdsaanduidingen gebruikt wordt) jaar geleden verdwenen. Arden was met ze aan het spelen in de tuin en heeft op het moment van de verdwijning een goudkleurige auto weg zien rijden.
Ze heeft daarna haar leven nooit meer echt goed op de rit gekregen en worstelt zich maar een beetje door het leven heen.
Rond de tijd dat ze het huis Arrowood erft begint het verhaal en wederom de zoektocht naar haar zusjes. Er worden nogal wat rare taalfratsen uitgehaald, er staan regelmatig storende fouten in en er wordt soms nogal langdradig over iets gedaan. Hierdoor wordt de zin om door te lezen bij mij onderuit gehaald.
Toch zijn de beschrijvingen over de grote oude huizen wel mooi uitgewerkt en sfeervol en krijg je een goed beeld hoe deze eruit zien. Maar dergelijke beschrijvingen passen meer in een (historische) roman dan in een thriller.
De personages die in het verhaal voorkomen hebben helaas weinig inhoud en leer je niet echt kennen. Arden komt regelmatig nogal dom en naïef over. Soms lijkt dat nog wel te wijten aan haar onmacht van de onwetendheid wat er met haar zusjes gebeurd is maar het volgende moment blijkt ze gewoon zo te zijn.
Tegen het einde wordt dan ineens de oplossing van de verdwijning aan het verhaal geplakt en weten zowel Arden als de lezers wat er gebeurd is.