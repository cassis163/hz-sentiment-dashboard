Tess en Gus ontmoeten elkaar vluchtig tijdens een zomervakantie in Florence in 1997, terwijl ze op het punt staan om allebei naar de universiteit te gaan. Gedurende een periode van twintig jaar blijven ze gescheiden door de tijd, het lot en familieproblemen.
Er gebeurt van alles in hun levens, grote en kleine gebeurtenissen en ze lijken altijd bij elkaar in de buurt te zijn, maar komen elkaar niet meer tegen. Of toch wel?

Op de achterkant van het boek staat een quote van Bookseller waarin Omdat ik je mis wordt omschreven als superieure romantische komedie en een verhaal over rouw en verlies. Na het lezen van de eerste honderd bladzijdes heb je al een hoop triestheid over je heen gekregen en ga je je afvragen of het komediegedeelte nog komt. Dat moment ben ik niet tegengekomen. In plaats daarvan zou ik het eerder omschrijven als een hartverwarmende roman. Het verhaal beschrijft de levens van Tess en Gus die elkaar eens hebben ontmoet en elkaar dan steeds net niet tegenkomen. Ze krijgen beiden te maken met veel tegenslagen in hun leven en de centrale vraag die je na het lezen van dit boek kan stellen is: wat gebeurt er als je de juiste persoon niet op het goede moment tegenkomt?

Omdat ik je mis is met zijn 463 bladzijdes een behoorlijk dikke pil. Gelukkig wordt er wel tempo in het verhaal gecreëerd door de korte hoofdstukken en het wisselen van de perspectieven. Ook de gemeenschappelijke gebeurtenissen zonder dat Tess en Gus elkaar tegenkomen (of toch wel?) creëren een spanningsboog in het verhaal die je doet doorlezen. Daarnaast trakteert de auteur je op prachtige sfeerbeelden van Londen die je doen voelen alsof je met de personages door de stad loopt.

Ondanks het tempo blijft het een dik boek waar soms te veel informatie in staat. Af en toe lijkt het alsof de auteur wil laten zien hoe veel ze van bepaalde onderwerpen af weet en wijkt ze te veel af van de verhaallijn. Bovendien is het informatie die in mijn ogen geen waarde toevoegt aan het verhaal en er alleen maar voor zorgt dat je gedachten afgeleid worden. Daarnaast staan er veel spelfouten in het boek, wat ook voor frustratie zorgt. Aan een aantal woorden is zelfs duidelijk te zien dat de zoek-en-vervang-functie van Word te vluchtig is toegepast en dat is jammer.

Omdat ik je mis is een mooi verhaal dat helaas niet helemaal tot zijn recht komt. Vooral de afwerking richting het einde is teleurstellend. Je ziet de plottwist aankomen, maar het is te vluchtig uitgewerkt en te onwerkelijk. De personages handelen niet zoals je ze hebt leren kennen gedurende het boek en dat is jammer en maakt het verhaal erg onwerkelijk.