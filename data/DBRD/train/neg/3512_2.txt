Vrouw van Karl Ove Knausgard is het laatste boek uit de Mijn Strijd reeks. Het is een totaal ander boek dan de rest van de reeks.
Het gaat vooral over zijn vrouw Linda en haar manisch-depressieve periodes, zijn vader, het boek dat hij geschreven heeft en de problemen die zijn oom heeft tegen publicatie en het gaat over het dagdagelijkse leven van het gezin Knausgard met drie kleine kinderen. Tot in het kleinste detail wordt alles beschreven, van wat ze eten tot het naar de creche brengen, wat ze dan onderweg allemaal zien, hoe de was gedaan moet worden, echt alles wordt meer dan eens beschreven.
Daar tussenin zit dan nog een lang essay of novelle over Mein Kampf van Hitler. Dat stuk van goed 400 pagina's vond ik wel erg lang en zware kost. Het vraagt doorzetting en concentratie van de lezer.

Ik wist toen ik aan dit boek begon dat het een dik boek was maar ik dacht dat het in het verlengde van de andere vijf lag. De lange uitweidingen over andere boeken en dan vooral dat van Hitler vond ik erg lastig om te lezen, het was geen 'leuk' boek meer, het begon meer op een verplicht nummer te lijken en daardoor kon ik er niet meer van genieten. Het was bijna werken.