Willem Jansen, conciÃ«rge bij het Paleis van Justitie in Arnhem, is getuige van een gesprek waarin projectontwikkelaar Arthur te Mabel ambtenaar Jeroen van Ingen steekpenningen aanbiedt. Omdat Jansen hiervan een opname weet te maken, besluit hij Van Ingen te chanteren. Door een ongeluk vindt Jansen de dood waarna onbekenden de chantage overnemen.Dit spannende gegeven is het begin van de thriller De ingreep, de opvolger van het debuut De connectie van Jan Kremer (voor de duidelijkheid, dit is dus niet de Jan Cremer waarvan iedereen wel gehoord heeft).

Centraal in het boek staat rechter-commissaris Alex Dewinter die door burgemeester Huisman gevraagd wordt onderzoek naar de vermeende corruptie op het stadhuis. Hij krijgt onverwacht een opname van het gesprek op zijn bureau. Wie heeft het hem toegestuurd en waarom kreeg juist hij het en bijvoorbeeld niet de politie? Deze vragen houden hem bezig.

De ingreep is een aardig geschreven thriller tegen de achtergrond van de reconstructie van het centrum van Arnhem, het zogeheten Arnhem Centraal project. Belangrijk is het om te weten dat het deel twee is in de serie over Alex Dewinter. In het boek wordt namelijk herhaaldelijk verwezen naar een affaire met een tijger uit het debuut van Kremer. Helaas ken ik de betekenis van die affaire niet waardoor ik het gevoel heb iets te missen. Daarom is het beter om in deze serie over Dewinter te beginnen bij De connectie. De afloop van De ingreep is spannend, maar niet echt verrassend. Met een beetje denkwerk kun je als lezer ook wel snappen wie er achter de chantage zitten.