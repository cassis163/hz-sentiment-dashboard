Robin Cook wist wereldfaam te vergaren met zijn medische thrillers die in veel gevallen goed genoeg bleken om ze (voor de televisie) te verfilmen. Ondanks de medische termen die in zijn verhalen voorkomen, zijn de boeken doorgaans vrij makkelijk te lezen en redelijk toegankelijk voor een breed publiek. Dit geldt ook voor het in 1991 verschenen Embryo, dat gaat over de geslaagde wetenschapper Marissa Blumenthal, die haar toevlucht zoek tot een kliniek voor reageerbuisbevruchting. Een kind is het enige dat aan haar leven ontbreekt en nadat de meest natuurlijke manier geen resultaat wil opleveren is de kliniek de enige manier voor haar om alsnog zwanger te geraken. Eén van de vrouwen die ze daar echter ontmoet pleegt zelfmoord en wanneer ze zich in deze affaire gaat verdiepen komt ze een aantal vreemde voorvallen op het spoor. Tevens blijkt al snel dat het er in de kliniek vreemd aan toegaat en dat er mensen zijn die niet willen dat zij de waarheid omtrent de zelfmoord gaat achterhalen.

Met Embryo heeft Robin Cook weer een aardig verhaal geschreven dat redelijk goed in elkaar zit en de lezer onder andere naar Australië en Hong Kong weet te voeren. Alleen lijkt het op het eind allemaal vrij snel te worden opgelost. Tevens kan je wat vraagtekens plaatsen bij het feit dat Marissa Blumenthal als vrouwelijke wetenschapper in staat is om verschillende moordaanslagen te overleven en te slim blijkt te zijn voor een aantal grote en ervaren criminelen. Daarnaast is het mijn mening dat Cook soms wat irritant schrijft met veel overbodige zinnen, waardoor het soms allemaal wat onbenullig lijkt te worden. Hij wil iedere keer wel heel uitvoerig beschrijven wat de hoofdrolspelers denken en/of voelen en met name de vrouwen in zijn boeken komen daardoor vaak wat vervelend over.

Wat overblijft is in de meeste gevallen echter een goed boek en daarmee staat Robin Cook over het algemeen garant voor redelijk wat leesplezier. Niets meer en niets minder.