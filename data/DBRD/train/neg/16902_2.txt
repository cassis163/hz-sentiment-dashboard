Beleggingsexpert Steve Kemp keert na een jaar of tien terug naar Saoedi-Arabië voor zaken. Daar ontmoet hij al snel de vrouw die hij destijds in de steek heeft gelaten, Helen. Zij is inmiddels getrouwd met een twintig jaar oudere Amerikaanse diplomaat.
Als Steve en Helen na een avondje uit in het verlaten appartement van een vriendin van Helen belanden, wordt er een staatsgreep gepleegd. Het gebouw waarin het appartement zich bevindt, blijkt het hoofdkwartier van de rebellen te zijn. Steve en Helen maken enkele spannende dagen mee waarin ze nader tot elkaar komen terwijl hun appartement onder vuur ligt.
De lezer wordt genoeg gewaarschuwd door de omslag van het boek: de titel, de flaptekst en de omschrijving Liefde en verraad in het Midden-Oosten geven allemaal aan dat dit boek zich voor een groot deel concentreert op de relatie tussen Steve en Helen. Pas in tweede instantie is het een thriller te noemen.
Misschien komt het omdat dit boek door een man geschreven is, maar de liefdesrelatie tussen Steve en Helen wordt niet duidelijk gemaakt. De ik-verteller constateert gewoon dat de relatie er is. Punt. Geen verklaring of uitleg wat de één in de ander aantrekt.
Dit liefdesverhaal speelt zich af tegen de politiek explosieve achtergrond van Saoedi-Arabië. De lezer krijgt de chaotische gebeurtenissen mee waar Steve soms deel van uitmaakt, maar ook waarvan hij via de televisie getuige van is.
Pas in het laatste deel van het boek komt het thrillerelement naar voren als Steve beroepshalve bij een onfrisse beleggingszaak wordt betrokken.
De mix van liefdesverhaal en thriller met een politieke lading is niet geslaagd. De chaos die Lathrop beschrijft heeft hij ook doorgevoerd in zijn plot, tot aan het onbevredigende einde toe.
Lathrop is zelf jarenlang adviseur in het Midden- en Verre Oosten geweest en kon voor dit boek putten uit zijn ervaringen. Kon, maar helaas blijft hij op dit gebied te oppervlakkig. Hij komt niet verder dan te vertellen dat moslims geen alcohol drinken en dat s middags de straten leeg zijn in verband met het middaggebed. Des te vreemder is het dat Lathrop een praktizerend moslim geheel vrijwillig en met smaak laat deelnemen aan een maaltijd bestaande uit spek en ui.