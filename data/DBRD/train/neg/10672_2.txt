Achterflap;

Een drinkende vader, een liefdeloze moeder, een verongelukt zusje en een vriend met losse handjes. Daisy Guldemondt heeft het niet makkelijk. Op haar 26ste heeft ze al onvoorstelbaar meer meegemaakt dan een ander in heel leven. Het geluk lijkt haar eindelijk toe te lachen als ze op een dag een aanzienlijke som geld in de schoot geworpen krijgt; het is het begin van Gerechtigheid.

Samenvatting;
Het verhaal begint met het voorwoord van Daisy Guldemondt. Het is haar relaas voor haar hartsvriendin Femke. Met haar verhaal wil ze schoonschip maken, wil ze de waarheid kwijt, want aan Femke heeft ze tenslotte de plek waar ze nu staat in haar leven, te danken.

Het verhaal van Daisy/Dees begint in het heden, zoals ze nu is. Daisy heeft net haar ex het huis uitgezet als ze samen met Femke een grote ontdekking doet. Het huis, dat zij en haar ex-vriendje Simon samen kochten, blijkt in de oorlog het huis te zijn geweest van een SS-officier. In de kelder ontdekken ze een valse muur waar een enorme schat achter verborgen zit. Niet enkel goud en sieraden, maar ook schilderijen van bekende kunstenaars. Als ze een lokale goudhandelaar in de arm nemen om te weten of hun schat ‘echt’ is, blijkt dit inderdaad het geval te zijn. De schilderijen vinden hun rechtmatige eigenaars terug en na een jaar, als blijkt dat het goud niet opgeëist wordt, mag Daisy zich daar de eigenaar van noemen. Daardoor is ze schatrijk. Haar beste vriendin Femke helpt haar om het vermogen in goede banen te leiden.

Om haar hoofd wat leeg te maken, dat zit vol met allerlei gebeurtenissen, maakt zij soms lange strandwandelingen. Op één van haar wandelingen ziet zij Ricky, haar allereerste vriendje en grote liefde. Ricky, ondertussen Rick, is gelukkig getrouwd en heeft een dochtertje en een tweede kindje is opkomst. Tijdens haar gesprek met Ricky beseft ze dat zij en Ricky een leuk gezinnetje hadden kunnen zijn, maar dat door de tussenkomst van haar moeder dit helemaal anders uitgedraaid is. Op dat moment komt ze tot besef dat ze wraak zal nemen. Alle misbaksels (haar woorden) die haar in het verleden slecht hebben behandeld, zal ze ‘krijgen’. Gerechtigheid zal er komen!

In het tweede deel leren we de Daisy kennen van vroeger en vertelt zij haar verhaal van toen en waarom zij geworden is wat ze nu is. Daisy en haar zusje Kirsten zijn opgegroeid in een gezin waar geen liefde en warmte was. Hun vader was een alcoholist die zijn frustraties regelmatig botvierde op zijn dochters. Hun moeder keek liever de andere kant op inplaats van het op te nemen voor haar dochters. Praten was taboe in het gezin! Gelukkig had Daisy heel veel aan haar jongere zusje die het regelmatig voor haar opnam.

Enkele foute vriendjes later, waar ze niet enkel liefde maar ook rake klappen van krijgt, wil Daisy een leuk huisje voor zichzelf. Als ze op carnaval Simon leert kennen groeit er iets tussen hen en na korte tijd gaan ze samenwonen. Simon kan ook goed opschieten met Kirsten, wat voor Daisy toch ook wel erg belangrijk is. Als haar zusje omkomt bij een verkeersongeval zijn ze beiden niet te troosten. Pas als ze het dagboek van haar zusje in handen krijgt, vallen er een groot aantal puzzelstukjes in elkaar.

“Alles waar ik de afgelopen jaren in geloofd had, was een grote leugen”

Conclusie;
Het verhaal heeft een originele opbouw. Het begint met het voorwoord van Daisy, niet van de schrijver zelf. Dit deed me twijfelen of het een fictief of toch een (auto)biografisch verhaal was. Verder is het boek opgesplitst in twee belangrijke delen; het leven van Daisy in het nu en het leven van Daisy hoe het vroeger was. In dit tweede deel kom je te weten wat er misgaat in haar leven en waarom die gerechtigheid voor haar zo belangrijk is.

Het boek is opgedeeld in 63 hoofdstukken en verschillende nawoorden. De hoofdstukken zijn kort en lezen daardoor heel vlot. Het verhaal is geschreven in duidelijke taal. Jammer dat er verschillende foutjes ingeslopen zijn.

Het genre ‘een roman’, zoals het op de cover staat is bij dit verhaal misplaatst. Bij een roman verwacht ik een romantisch verhaal, doorspekt met liefde en dit was in ‘Gerechtigheid’ zeker niet het geval. Ik zou eerder voor Young Adult gaan. Mocht het inderdaad voor deze doelgroep geschreven zijn, dan zou ik me kunnen vinden in dit boek. Nu vind ik het te simpel, waardoor het soms erg ongeloofwaardig overkomt. Het gaat allemaal te gemakkelijk. Zonder het verhaal weg te geven, denk ik daarbij aan de ‘klusjesman’ die gezocht wordt via marktplaats om een klus te klaren van twijfelachtig allooi of aan de boer die ze opsnort via Google om haar te helpen een soortgelijke klus op te knappen en die daar ook nog gelijk aan meewerkt. Ook de verpleegkundige die zo maar even aan Kirsten en Femke het hele ‘dossier’ van Daisy uit de doeken doet. Volgens mij bestaat er zoiets als beroepsgeheim! Er gebeurd teveel, dat te gemakkelijk gaat en daardoor komen deze, en andere gebeurtenissen bij mij niet realistisch over. Mede daardoor sloeg het ‘verrassende’ einde bij mij niet in als een bom.

Maar het mag gezegd dat de cover prachtig is. De zwarte achtergrond met het rode hart in prikkeldraad, prachtig! Hier telt echt ‘Less is More’. Spijtig dat dit niet doorgetrokken is naar de achterflap.

￼Zoals ik eerder aangaf is de opbouw erg origineel, maar qua verhaal had er volgens mij meer ingezeten. Als ik lees dat Van Dijk er (auto)biografische elementen in verwerkt heeft, had het realistischer uitgewerkt kunnen worden. En hoewel dit boek vlotjes leest, komt het toch allemaal erg ongeloofwaardig over.
Oprecht jammer, want het heeft alle ingrediënten voor een goed verhaal.

Ik kom niet verder dan 2,5 ster.

Karin
Team De Perfecte Buren