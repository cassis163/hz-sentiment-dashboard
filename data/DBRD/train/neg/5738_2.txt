De debuutroman van Els Ampe, schepen in Brussel voor Open VLD, wil een actueel thema aankaarten, nl. de politieke toestand in Syrië. Aylan is een Syrische jongen, geboren en getogen in een klein dorpje. Zijn vader is moslim, zijn moeder katholiek. In de beschrijving van Aylans jeugd krijgt de lezer een beeld van de strubbelingen die er zijn tussen beide kanten van de familie. Toch krijg je het gevoel dat zij mekaar respecteren en uiteindelijk vreedzaam samenleven. Naarmate Aylan ouder wordt, komt hij in aanraking met de werkelijke waarden en verschillen van beide religies. Via zijn vader leert hij Sayenna kennen, een ietwat rare vrouw, die echter heel wat ‘verboden’ boeken in haar bezit heeft en Aylans nieuwsgierigheid aanwakkert. Hier krijgt de lezer vooral een portie politieke termen voor de kiezen. Deze passages doen afbreuk aan het aanvankelijk vlotte verhaal over Aylans leven. Via de invloed van zijn moslim-familie krijgt hij de kans om in Rusland te studeren. Aylan is geen gewone dorpsjongen, maar een begaafde jongeman die droomt van een ideale wereld. Hij wordt hopeloos verliefd op een Westerse toeriste, maar zij verdwijnt even plots uit zijn leven als zij gekomen is. Aylan komt in Brussel terecht om te studeren aan de universiteit. Hij verblijft er in een appartement dat hij erfde van Sayenna. Daar komt hij in contact met Professor Kram, die een studie doet naar democratie en dictaturen. Zijn wereld wordt weer op zijn kop gezet, wanneer hij deze professor persoonlijk ontmoet. Ondanks zijn kennis en zelfs een eigen huis in Brussel, wordt Aylan behandelt als een gewone vluchteling en moet hij een aanvraag indienen om in België te mogen blijven.
Het zo mooi begonnen liefdesverhaal wordt naar de achtergrond geduwd door de vele politieke quotes en uitleg. Plots draai je de laatste bladzijde om en blijf je als lezer een beetje op je honger zitten.