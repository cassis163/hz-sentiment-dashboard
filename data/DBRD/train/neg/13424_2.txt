In het kader "lees eens wat anders" en als deelnemer van de leesclub naar aanleiding van de nominaties voor de Libris Literatuurprijs begon ik aan Drift van Bregje Hofstede. De hoofdpersoon heet ook Bregje, dus je krijgt het idee dat het autobiografisch is, maar dat is het dus niet, al zitten er wel elementen in begreep ik.

Het boek gaat over Bregje, die bij haar man Luc weggaat. Ze neemt alleen een rugzak vol met dagboekschriftjes mee van minimaal de afgelopen 10 jaar van haar relatie met Luc. Deze dagboekverhalen vormen de rode draad van het boek. Alle pagina's gaan over het perspectief dat Bregje al die jaren in hun relatie heeft gehad. Het komt over dat ze naar buiten toe anders was als dat ze zelf vindt dat ze daadwerkelijk is. Gedurende het hele boek probeert ze een excuus te vinden waarom ze weggaat van Luc. Meningen van ouders, gebeurtenissen uit haar jeugd, reizen, van alles komt aan de orde in het boek, maar wel slechts vanuit haar perspectief. En alles komt heel negatief over. Het boek staat boordevol beeldende, citerende en langgerekte zinnen, die mij al snel vermoeide. Hoewel het mooi kan zijn in een boek, vond ik het hier wel heel erg aanwezig. Ik was een groot gedeelte van de tijd heel veel zinnen 2x aan het lezen om nou precies de essentie op te pakken. Dat vertraagt de leesbaarheid enorm.

Al met al vond ik er weinig verhaal in zitten en eigenlijk heel veel onnodige ballast, ik vond het emotionele te overtrokken om het nog mooi te kunnen vinden. Ik heb ook niet veel op met de hoofdpersoon en vond haar eigenlijk al heel snel irritant. Er worden heel veel woorden gebruikt om maar weinig te zeggen.

Het boek is opgedeeld in 3 delen en ergens bij het derde deel had ik nog iets dat ik dacht: oh, ok, dat had ik er nog niet uitgehaald, maar achteraf was dat dan wel duidelijk tussen de regels door. Dus dat was dan nog een soort van afwisseling en soort van onverwachtheid tussen al dat veel van hetzelfde.

Voor mij helaas niet zo'n succes als de enthousiaste recensies die ik er van tevoren over had gelezen.