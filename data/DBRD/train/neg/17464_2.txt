Onbereikbaar is een 'interconnected standalone'; de verhalen zijn op zichzelf te lezen, maar hebben allemaal nog connectie met personages uit voorgaande boeken. Dit tweede deel vertelt het verhaal van Jagger en Paisley. Jagger leerden we in het eerste boek al subtiel kennen als de huisgenoot van het hoofdpersonage Josh. In Onbereikbaar valt Jagger voor de kleine Paisley wanneer zij op een dag in het water wordt gegooid en dit ternauwernood overleeft.

De eerste helft van het boek had wat mij betreft niet hoeven bestaan. De auteur lijkt de aantrekkingskracht tussen Jagger en Paisley perse te willen verklaren en heeft hier ontzettend veel pagina's voor nodig. We maken kennis met de personages, maar het blijf een oppervlakkige ontmoeting. De geheimen van de personages moeten nadrukkelijk geheim blijven en dit wekt irritatie op. De insteek om nieuwsgierigheid op te wekken is een goede zet, maar de uitwerking duurt te lang. Het zorgt ervoor dat het saai wordt. Op ongeveer de helft van het boek komt er een ommekeer en worden de geheimen een voor een prijsgegeven. Yarros gaat echter teveel door op bepaalde punten en maakt hiermee een gewaardeerd personage wat ongeloofwaardig. Jammer!

Het eerste boek had de militaire aspecten als pluspunt. In dit deel speelt het nog wel een rol, maar wordt keihard naar de achtergrond gebonjourd zodra de liefde haar intrede doet. Idealen verdwijnen omdat de toewijding het belangrijkst in hun leven wordt. Op zich niet heel gek, maar wel als het om een leven- of doodzaak gaat. Dit maakt het wederom ongeloofwaardig.

Het idee achter Onbereikbaar is zeker niet slecht, maar de uitwerking is dat wel. Het boek heeft weinig te bieden. Er mist teveel en er wordt teveel ingegaan op de romance, die hierdoor geforceerd overkomt. Voordeel is dat het allemaal erg simpel is en hierdoor snel weg leest. 2*.