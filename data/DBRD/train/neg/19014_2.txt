De Chileense schrijfster en journaliste, Isabel Allende, werd geboren op 2 augustus 1942 te Lima. Haar vader, Tomás Allende was een neef van Salvador Allende, de Chileense president die tijdens de staatsgreep van 11 september 1973 een mysterieuze dood stierf.
Allende werkte achtereenvolgens voor de wereldvoedselorganisatie, was redactielid van het blad 'Paula', ze gaf twee kinderverhalen uit en een verzameling artikelen.
Maar het echte schrijfwerk begon toen ze hoorde dat haar grootvader op sterven lag.
Ze begon hem een brief te schrijven die uiteindelijk in een manuscript voor een roman ontaardde: Het huis met de geesten (La casa de los espíritus). De publicatie was een groot succes en het boek werd later verfilmd door Bille August.
Ondertussen heeft Allende verschillende romans op haar naam staan en met 'Ripper' poogt ze aan te tonen dat het schrijven van een thriller helemaal niet zo moeilijk is.
'Ripper' vertelt het verhaal over een alleenstaande moeder Indiana en haar dochter Amanda. Indiana, die een echte alternatievelinge is, gelooft in het goede in de mens en ze vult haar dagen met het geven van aromatherapie en massages. Amanda daar tegenover is behoorlijk eigenzinnig en egoïstisch en speelt samen met haar grootvader en vrienden een Ripper-spel. Tijdens dit spel vullen ze hun vrije tijd, met het oplossen van een aantal negentiende eeuwse moorden. Wanneer er echter een aantal eigenaardige moorden in hun stad, San-Francisco plaatsvinden, verleggen ze hun accent onmiddellijk.
Ondertussen probeert Indiana, die een grote liefde koestert voor twee mannen, haar liefdesleven weer op de rails te krijgen.
Wie een spannend verhaal verwacht, blijft echter op zijn honger zitten. Je krijgt als lezer eerder een roman voorgeschoteld met kleurrijke personages (en dat zijn er nogal wat), uitgebreide beschrijvingen en lange zinnen, die het verhaal na een tijd langdradig maken. Wie houdt van de schrijfstijl van Allende zal zich zeker met dit boek vermaken, maar een thriller is het niet. Wie spanning zoekt en psychologisch ingewikkelde intriges laat dit boek beter links liggen. Een link met de echte Ripper-moordenaar is er eveneens. Dit is echt wel een gemiste kans.