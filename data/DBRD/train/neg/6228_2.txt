Ik ben een liefhebber van "dikke pillen" en dit is zeker zo'n boek: meer dan 500 pagina's en veel tekst op een pagina. Toch ben ik niet zo super enthousiast over dit boek. Het is absoluut een zeer interessant thema: "Wat doet iemand die over al het geld beschikt om de wereld te redden van een ondergang?". En dan... krijgen we een antwoord. Toch?

In het boek heb ik me geen moment echt kunnen inleven in de personages. Dit komt omdat de vertelstijl in feite een opsomming van feiten is: "toen dit, toen dat". En tijdens het lezen van het boek heb je nauwelijks besef van tijd: ineens krijg je te lezen dat het verhaal 3 jaar verder is. Waarom deze keuze?

Er worden wel hele interessante stellingen geponeerd: waarom is er inkomstenbelasting? Je beboet (belast) iemand die een prestatie levert... Het idee om inkomstenbelastingen op te heffen en in de plaats daarvoor "natuur"-belastingen in te voeren (een vergoeding introduceren voor dat wat je aan de natuur onttrekt) is vooruitstrevend en intrigerend.

Het eind van het boek is, helaas, ronduit teleurstellend. Misschien heeft de auteur ook geen idee hoe de wereld gered moet worden. Maar ja, begin dan niet aan zo'n roman.

Nog twee dingen: het boek hoort, vind ik, niet op Crimezone thuis... Het is geen thriller. En, ten tweede, voor een dergelijk lijvig boek moet eigenlijk gekozen worden voor een wat stevigere kaft. Zeker voor mensen die hun boeken wat netjes willen houden, zoals ik...