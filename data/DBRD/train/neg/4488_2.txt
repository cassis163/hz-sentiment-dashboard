Voor een leesclub van Thrillzone mag ik Pole Position van Lex Pieffers lezen. Een voor mij onbekende schrijver, dus dat is altijd leuk. Hij was regisseur van tv-commercials. Hij ontwikkelde scenario's voor internationale film- en tv-producenten. Sinds 2009 woont hij in de Verenigde Arabische Emiraten en legt zich toe op schrijven. Pole Position is zijn 4e boek na de thrillers Pittsburgh en Laffe Helden en een roman met de titel Verliefd op Adolf.
De cover oogt als een affiche voor een actiefilm; de autospiegel met een gezicht erin, het zwartwit geblokt van de finishvlag en de wegmarkering die iets van snelheid laat zien. Het omslagontwerp is van Mark Hesseling, die sinds 2000 als grafisch vormgever werkzaam is. Hij heeft een groot aantal omslagen op zijn naam staan in zeer verschillende genres, waaronder literaire thrillers, romans en non-fictie.

In Pole Position maken we kennis met Janet Ross, een vrouw met een voorliefde voor snelle auto's en het sleutelen eraan. Zij werkt bij garage Car Check in Aberdeen, Schotland. Dan stuurt haar baas haar naar Lancaster om een onderdeel voor een Jaguar E-type op te halen. Ze verdient hiermee wat extra geld. Dat bevalt haar zo goed, dat haar baas haar vaker van dit soort klusjes geeft. Als ze tijdens een bedrijfsuitje gaan karten, blijkt hoe goed Janet kan racen. Hiermee trekt ze de aandacht van Go Fang, een beruchte crimineel, die zijn kartbaan gebruikt als dekmantel voor allerlei louche zaakjes. Hij huurt Janet in om als bestuurder van de getaway car te fungeren. Zij moet mensen van A naar B brengen, in de auto blijven en weer terugrijden. Dan raakt ze ongewild betrokken bij de ontvoering van Sally Crespo, dochter van Jo Crespo, de schatrijke eigenaar van een Formule 1 team. Ze bedenkt een plan en bevrijdt het meisje. Hierbij wordt ze gearresteerd en wordt veroordeeld.
Daarna verschuift het verhaal naar Jo Crespo en zijn inmiddels noodlijdende Formule 1 team. Alles om hem heen lijkt zich tegen hem te keren en hem te weerhouden van succes. Zijn tweede rijder Markus Steiner ligt in een coma na een racewedstrijd tegen David, de zoon van Jo. En zijn CFO Scott Wexler - ook zijn ex-zwager - vertrekt nadat een nieuwe sponsordeal mislukt en de bank geen geldt uitkeert van een lening. Hij neemt zijn aanzienlijke inleg in het bedrijf mee. En zijn ex-vrouw weigert nog meer geld in het bedrijf te steken. Dan sluit hij een deal die hij in zijn dromen niet had kunnen voorzien. Zal dit een gouden greep blijken of wordt het het team fataal?

Als je dit stuk hierboven leest, bevat het alle elementen voor een zeer spannend verhaal. Helaas lukt dat niet. Als filmscript zie je het zo voor je op het witte doek, een actiefilm zoals The Fast and the Furious, maar als boek slaat het de plank mis. De personages zijn tweedimensionaal, ze komen niet over als echte mensen met hun goede en slechte kanten. Meer als karikaturen van zichzelf, dat maakt het erg lastig om met ze mee te leven. Het boek eindigt met een open eind, waardoor de weg open ligt voor een vervolg. Bepaal voor jezelf of je dit boek wilt lezen en dan nieuwsgierig wordt naar een eventueel tweede boek over Janet en Jo.