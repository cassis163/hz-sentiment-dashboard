Ieder mens heeft een verhaal. Het is echter de vraag of deze verhalen ooit de buitenwereld zullen bereiken. Marion van Es zet zich in om precies deze verhalen de juiste bewoordingen te geven. Zo ook in het geval van Maurice, die onverwachts te maken krijgt met een ernstige ziekte, waardoor hij in een rolstoel terechtkomt.

Maurice start ten einde raad. De eerste maanden na de diagnose zijn zwaar. Maurice voelt zich naar eigen zeggen een kasplant door de medicijnen die hij moet slikken en is daarbij verdrietig om al de dingen die hij niet meer kan doen. Dit houdt een half jaar aan, waarna hij stopt met de medicijnen en de resolute keuze maakt om weer te gaan leven. Het boek begint.

Van hoofdstuk tot hoofdstuk wordt er een stap in het leven van Maurice beschreven. Beetje bij beetje krabbelt hij uit het dal. Er wordt beschreven hoe hij zich motiveert om weer doelen te stellen en hoe de omgeving op zijn rolstoel reageert. De rode draad is echter zijn zoektocht naar geluk, want zoals Maurice zelf zegt:
Met inspirerende zinnen wordt beschreven hoe hij steeds beter met zijn handicap om leert te gaan. De onzekerheden omtrent de beperking treden steeds verder naar de achtergrond. Het boek bevat alom positiviteit. Ook als lezer wordt je gestimuleerd om na te denken over je eigen leven. Na elk hoofdstuk wordt er namelijk een levensvraag gesteld, waar over nagedacht dient te worden. De bevindingen kun je vervolgens in het boek opschrijven. Bijvoorbeeld: 'Wat is jouw doel?' of 'Leef jij eigenlijk wel echt?' 

Ondanks de motiverende drive, blijft het boek een beetje oppervlakkig. Meerdere keren voelt het alsof er een verhaal voorgedragen wordt, waarin wordt beschreven hoe je het beste met een handicap om moet gaan. De schrijfster lijkt derhalve de voorkeur te hebben gelegd een voorbeeldfunctie te tonen, in plaats van een meer persoonlijk portret te schetsen. Daarnaast voelen de tussenstukjes om je eigen gedachten op te schrijven wat onnodig aan.

Ben je op zoek naar een boek dat je motiveert om, onder welke omstandigheid dan ook, niet bij de pakken neer te zitten, dan is Leven is een keuze een juist verhaal. Een verhaal met veel diepgang is het niet. Dit laat de sfeer van het boek echter onverlet. De positieve instelling straalt er zoals eerder gezegd continu vanaf. Na het uitlezen van het boek, dreunt de gewenste boodschap nog lang door: Er is veel meer mogelijk dan je denkt.