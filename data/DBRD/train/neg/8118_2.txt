In een winkelcentrum in Johannesburg laat de verslaafde Rhoda het kind waar ze op past achter in een boekwinkel, omdat ze coke moet scoren. Bij terugkeer blijkt de jongen spoorloos en samen met winkelbediende Daniel gaat ze naar hem op zoek. Rhoda en Daniel belanden in gedeelten van het winkelcentrum die spookachtig aandoen, komen rare types tegen en moeten tijdens hun zoektocht raadsels oplossen om uiteindelijk uit het gangenstelsel te kunnen ontsnappen.

De Plaza gaat veelbelovend van start, maar van mijn aanvankelijke enthousiasme blijft in de schaduwwereld niets over, ik kon er geen touw aan vastknopen. Het verhaal was onvoldoende boeiend, het gegeven van de verdwenen jongen raakte op de achtergrond, er gebeurden te veel vreemde dingen (het horroraspect).
De Plaza heet een roman te zijn, althans dat staat op de cover vermeld. Het is geen roman, het is ook geen thriller. De combinatie van Rhoda met haar grove straattaal en moederskindje Daniel is interessant, ook het eigentijdse snelle van het boek heeft wel wat, maar de totale uitwerking van verhaallijnen, personages en plot vind ik onvoldoende.