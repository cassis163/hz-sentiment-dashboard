Eindelijk, de nieuwe Dan Brown! Iedereen wil het nieuwe boek van Brown lezen en toch heeft deze auteur na zijn 2 klassiekers De Da Vinci code en Het Bernini mysterie volgens mij geen echt goede thrillers meer geschreven. Dit boek kan ik ook geen meesterwerk noemen, mij komt het meer over als een poging om het succes van vooral De Da Vinci code nog eens vluchtig over te doen. Robert Langdon rent weer in ijltempo door een wereldstad en ziet op bijna elke straathoek verborgen en eeuwenoude symbolen die hij moet ontcijferen. Eeuwenoude gebruiken, rituelen, symbolen en wetenswaardigheden passeren pagina's lang de revue. Het verhaal is redelijk langdradig en op sommige momenten vraag je jezelf af waar het eigenlijk nog over gaat. Dan Brown heeft ongetwijfeld weer enorm veel research gedaan maar mij komt het over als wil hij te veel indruk maken met zijn kennis over bepaalde onderwerpen. Wanneer je bij zijn vorige 2 klassiekers de indruk had een spannend boek met veel historische inslag en geschiedenis te lezen, heb je nu het omgekeerde gevoel: een soms saai geschiedenisboek met af en toe een beetje spanning.
Het onderwerp is voor Dan Brown (en alle andere na-apers) nu echt wel uitgemolken. Tijd voor iets anders!