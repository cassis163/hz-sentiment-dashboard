Ik lees niets dan goede commentaren over dit boek, dus het zal misschien wel aan mezelf liggen... maar ik vond dit gewoon een erg slecht boek. Eerlijkheidshalve moet ik toegeven dat ik het net geen 200blz heb volgehouden. Dat zegt wel iets over een boek dat nog geen 400blz telt.

Eerder las ik van dezelfde auteur "Bezwering" en "Offerande". Dat laatste zou ik zelfs één van de beste, spannendste en meest meeslepende boeken die ik ooit gelezen heb durven noemen. Bij beide thrillers is het hoofdpersonage een vrouw, net zoals de auteur. En aangezien ik dat zelf ook ben, zorgde dat ervoor dat ik erg meeleefde en meevoelde met hen. Bij "Erfzonde" is dat helemaal anders en dat is volgens mij de voornaamste reden waarom dit boek de mist in gaat. Bolton heeft niet de kwaliteiten om een spannend verhaal te schrijven met twee kleine jongens als hoofdpersonages. Om één of andere reden vond ik het niet geloofwaardig, soms zelfs pedant. Voeg daar dan ook nog de belachelijke dominee aan toe... Bolton had niet moeten afwijken van waar ze sterk in is (nl. beklijvende vrouwelijke hoofdpersonages die zo écht lijken dat je bijna verwacht ze tegen de komen in de supermarkt of die je snel even wil opbellen om te vragen hoe het nu met ze gaat) : het hoofdpersonage van deze roman had Evi moeten zijn.

Aangezien ik het boek niet uitgelezen heb, kan ik me niet echt uitspreken over het verhaal. De korte inhoud op de achterflap was erg veelbelovend en rook naar "Offerande". Toch vond ik het nergens in de 200 pagina's echt spannend. Ik kreeg eerder het gevoel dat je krijgt in een goedkoop spookhuis op de kermis. Ik zag zelfs dat er een soort trailer van dit boek bestaat op youtube. Daaruit blijkt dat er echt wel potentieel in het verhaal zat...

Conclusie : een boek waar veel had kunnen inzitten, maar op de verkeerde manier verteld.