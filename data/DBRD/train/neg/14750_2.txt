spannende en soms verrassende korte verhalen.,Verrassing is een bundel met 12 korte verhalen geschreven door vrouwelijke thrillerauteurs die, allen op hun eigen wijze, hun sporen verdiend hebben in de hedendaagse thrillerscene. De auteurs zijn: Judith Visser, Martine Kamphuis, Esther Kreukniet, Tupla Mourits, Svea Ersson, Heleen van der Kemp, Marelle Boersma, Isa Maron, Linda Jansma, Ellen van Kruining, Milou van der Will en Carolien Beaujean. Zij hebben prijzen in de wacht gesleept als: Beste Rotterdamse boek, Schaduwprijs voor het beste thrillerdebuut, Beste Nederlandse Vrouwenthriller en werden genomineerd voor de Gouden Strop.
De titel van het boek, Verrassing, loopt als een rode draad door deze verhalen.
Persoonlijk ben ik niet zo gecharmeerd van een boek bestaande uit korte verhalen. Een kortverhaal moet al heel goed zijn om in een kort bestek indruk te maken.
Toch is er in de bundel Verrassing een aantal verhalen dat mij wel degelijk verrast heeft. Zoals Nog niet jarig van Tupla Mourits. Veel personages en veel gebeurtenissen, maar knap in elkaar gezet en een nogal verrassend einde.
Ook Vakantie van Martine Kamphuis is een aardig, psychologisch verhaal, dat aan het einde het best omschreven kan worden met de uitdrukking: en toen was de cirkel rond.
Oud zeer van Heleen van der Kemp is tevens een spannend verhaal met een zeer verrassende ontknoping.
Als laatste wil ik nog Trouwen in Vegas van Ellen van Kreuning er uit lichten. Een heel vernuftig geschreven verhaal, met een verrassende wending en ook voor dit verhaal geldt zeker: de cirkel is weer rond.
De andere verhalen:
Uitstappen is een nogal irrealistisch verhaal; Valse geschiedenis is een niet echt origineel verhaal; De biecht kent een hedendaags onderwerp, maar kan op mij toch niet echt veel indruk maken; Keltisch kruis is heel kort, maar wel enigszins verrassend; Spook uit het verleden kent een ietwat abrupt en typisch einde; De getuige is niet echt spannend, wel verrassend; Zwart gat is geen echt spannend, maar meer een psychologisch verhaal waarin wraak centraal staat en als laatste Het briefje: kort, niet slecht, maar ook niet echt overtuigend.