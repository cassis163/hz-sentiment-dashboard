Een dam is doorgebroken in een bergachtig gebied in de Verenigde Staten en er zijn daarbij vele slachtoffers gevallen. Fotografe Alex Graham maakt fotoÂ’s van het gebied en gaat daarbij op een dag alleen op pad. De helikopter die haar op komt pikken wordt voor haar ogen neergeschoten door drie mannen. Ze vangt op dat de doorbraak gepland was en vanaf dat moment is ze haar leven niet meer zeker. Al snel wordt er een aanslag op haar leven gepleegd en vanaf dat moment moet ze onderduiken. Een ex-commando, Morgan, krijgt de opdracht om haar te beschermen. Samen gaan ze op onderzoek uit en wat een terroristische aanslag lijkt te zijn van een splintergroepering, blijkt echter een complot te zijn tegen de zittende regering. Ten behoeve van hun politiek ambities blijken sommige lieden niet terug te deinzen voor vele slachtoffers.
Iris Johansen heeft een aardig oeuvre op haar naam staan en is behoorlijk populair in de Verenigde Staten. Haar boeken zijn over het algemeen makkelijk te lezen thrillers met meestal een vrouwelijk hoofdpersoon welke in de problemen komt. Ook dit verhaal leest bijzonder makkelijk weg en is eenvoudig geschreven. Wat mij tegenstaat aan dit boek zijn twee dingen: het verhaal is behoorlijk ongeloofwaardig. Hoe kan een simpele fotojournaliste zo belangrijk worden voor een land als de Verenigde Staten? Ten tweede staat de stijl van Johansen mij niet echt aan. Het is te simpel geschreven. Johansen hanteert een recht-toe-recht-aan stijl die erg standaard aandoet. Het verhaal blijft hierdoor vlak en weinig meeslepend. Een boek voor de liefhebber van een beetje eenvoudige spanning, zonder teveel poespas. Maar dan moet je wel de ongeloofwaardige plot voor lief nemen en niet vies zijn van een beetje bouquet-reeks romantiek. Omdat het boek af en toe toch wel vermakelijk was, toch nog twee sterren.