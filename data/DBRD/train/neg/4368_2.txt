Met haar debuut Eerste steen rechts - toen nog een manuscript - won de Amerikaanse schrijfster Darynda Jones in 2009 de Golden Heart Award voor beste paranormale roman. Uiteraard volgde kort nadien de publicatie. Eerste steen rechts is het eerste deel van een serie waarin de vrouwelijke privédetective Charley Davidson de hoofdrol speelt. De Nederlandse vertaling van het volgende deel komt bij ons in 2013 op de markt met als titel Tweede steen links.
Charley Davidson is privédetective. Haar bijnaam is de Vrouw met de Zeis, omdat ze contact kan maken met de doden en hen kan begeleiden naar gene zijde. Ze heeft net een aanvaring met een agressieve echtgenoot van een klant gehad als s nachts rond half vijf haar oom Bob, rechercheur, haar belt met het bericht dat er een aantal moorden gepleegd zijn en dat ze meteen moet komen. Op datzelfde moment staat de geest van een man aan het voeteneind van haar bed: Patrick Sussman de derde. Hij is de dag ervoor vermoord en iemand heeft hem verteld dat hij bij Charley terecht kan voor hulp. Later blijkt dat Patrick advocaat is en dat zowel hij als zijn twee partners vermoord zijn. Ook heeft Charley al sinds een maand iedere nacht dezelfde droom: een man liefkoost haar en zet haar in vuur en vlam. Wie is deze droomminnaar?
Heel langzaam maar zeker komen meer feiten aan het licht over de moorden én over de vermissing van twee 15-jarige jongetjes. Ook komt Charley steeds meer te weten over de man die haar in haar dromen bezoekt.
Het verhaal in Eerste steen rechts is een mix van diverse genres. Het basisverhaal is een chicklit, aangevuld met fantasie, bovennatuurlijke gaven, romantiek en humor. De moorden die in het verhaal voorkomen evenals de verdwijning van de jongetjes, maken zeker niet dat Eerste steen rechts zich kan meten met een thriller, detective of welk misdaadgenre dan ook. Het gevoelsleven van Charley, haar ontmoetingen met haar droomminnaar en het feit dat ze probeert te achterhalen wie deze man toch kan zijn, voeren de boventoon en geven het verhaal een nogal hartstochtelijk tintje. Het zoeken naar de identiteit van haar nachtelijke bezoeker is voor Charley belangrijker dan het zoeken naar de moordenaar of het achterhalen van de verblijfplaats van de verdwenen jongetjes. Dit laatste is voor haar trouwens ook niet echt een grote opgave. Het feit dat zij met de geesten van de drie vermoorde advocaten kan communiceren, levert haar diverse tips en aanknopingspunten op.
Zeker in het begin is het verhaal nogal langdradig. Bepaalde gebeurtenissen worden (te) vaak aangehaald, maar later in het verhaal komt er iets meer vaart. De gave van Charley wordt af en toe té ver doorgezet, waardoor het nóg ongeloofwaardiger wordt dan het eigenlijk al is en dat is jammer. Toch heeft Darynda Jones heel goed ingespeeld op een hype die ontstaan is. Naast de gewone chicklit wil de lezeres nu een verhaal met nét iets meer en met dat gegeven is Darynda aan de slag gegaan.
Eerste steen rechts is een pretentieloos boek dat zeer geschikt is om mee te nemen op vakantie en bij het zwembad of op het strand, onder het genot van een cocktailtje, te lezen. Het verhaal stelt verder weinig voor, is te onsamenhangend en te warrig (mede door de vele personages zowel dood als levend) om te blijven hangen. Maar, de verstrooide, twijfelende, grappige, meelevende en sexy Charley is dan wel weer een sympathieke hoofdpersoon.
Alleen, waar slaat de titel van het boek nu toch eigenlijk op???