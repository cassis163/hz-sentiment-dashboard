Een paar dagen geleden viel het boek Moord op heilige gronden op mijn deurmat met het verzoek daar een oordeel over te geven. Het boek gaat over het politieduo Grijpstra en de Gier, creaties van misdaadauteur Janwillem van de Wetering. Vanaf vrijdag 19 maart zendt RTL4 wekelijks op prime-time avonturen uit van het tweetal. Na het lezen van het promotieboekje verwachtte ik nostalgie van eigen oer-Hollandse bodem. Dus niet! Ik heb nog nooit zon fantasieloos en saai boek gelezen!

Het plot van Moord op heilige gronden valt in twee zinnen samen te vatten. In het verhaal staat een priester die middels een nekschot om het leven is gekomen centraal. Aan Grijpstra en De Gier de dankbare taak om de moordenaar op te sporen.

Al vanaf de eerste pagina ergerde ik me suf aan Grijpstra, De Gier en co. De eerste is een nukkige, vadsige man die eigenlijk te lui is om van zijn stoel af te komen. De Gier daarentegen is een vlotter type dat het ene na het andere vriendinnetje verslindt en lichamelijk wel goed in proportie is. Beide mannen maken door het boek heen continu ultrasaaie en voorspelbare grappen. Van de andere karakters kreeg ik ook geen goed humeur. Beginnend rechercheur Cardozo is de jongere collega van ons olijke duo. De hele dag ondergaat hij walgelijke kleineringen zonder daar tegen in verweer te komen. Secretaresse Hetty vervult de k..(koffie)klusjes en hoort het gemopper van G&G aan (op zich al een promotie waard). En dan last but not least de briljante commissaris. De beste man komt vrij labiel over. Hij heeft een Nieuw Guinea-trauma, lijdt aan reuma en lijkt niet in staat keiharde beslissingen te nemen of leiderschap te tonen. Gek hoor, dat hij is gepasseerd voor de functie van hoofdcommissaris...

Het verhaal van Moord op heilige gronden gaat nergens over. Het boek begint met een brand die totaal los staat van de gepleegde misdaad. Toch blijft deze gebeurtenis doorzeuren in het verhaal aangezien de-nicht-van-de-vrouw-van-de-commissaris hierbij is omgekomen en hij haar begrafenis regelt. Voor het uitvoeren van het werk waar hij voor betaalt krijgt, heeft hij hierdoor geen tijd!? Het speurwerk van Grijpstra en De Gier slaat nergens op. Zij slepen zich zuchtend en steunend van de ene potentiële verdachte naar de andere, zonder dat ze echt resultaat boeken. Inspecteur Cardozo probeert nog een beetje gebruik te maken van het tikkeltje intelligentie dat hij bezit, maar G&G lachen zijn ambitieuze pogingen keer op keer honend weg. De uiteindelijke ontknoping bracht bij mij de reactie Ja, en ??? teweeg. Dit keer geen nagelbijten van de spanning maar van grote ergernis. De holle frasen, het slappe verhaal en de domme karakters maken dit boek voor mij tot een lege huls. Ik ga wel een poging wagen om de eerste aflevering van G&G op tv te bekijken. In een concept waar de geoliede promotiemachine van Endemol zich sterk voor maakt, moet toch wel iets te ontdekken zijn dat de moeite waard is??? Het boek was dat zeker niet, dus dan moet de tv-serie maar proberen mij alsnog te overtuigen.