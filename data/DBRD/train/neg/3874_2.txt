Het was alweer een tijd geleden dat ik een soortgelijk boek had gelezen. Omdat ik op zijn tijd wel trek heb in een romantisch boek heb ik enthousiast de kans gegrepen om dit bijzondere deel in de Bouquetreeks te lezen. Nummer 4000 alweer!

In dit boek zijn drie verschillende verhalen gebundeld. In elk verhaal zijn de rollen redelijk hetzelfde. Rijke, machtige en knappe man verliest zijn hart aan een koppige, jongere vrouw, nog altijd aantrekkelijk maar niet heel bijzonder, die de hulp van de betreffende man best goed kan gebruiken.
Nu kan ik het prima hebben om eens een boek te lezen waarin de man welvarend is en de vrouw onder zijn hoede neemt, echter in dit boek met drie verschillende verhalen werd het een ‘overkill’. Het zal liggen aan een aantal punten die samenkomen. Allereerst kon ik er moeilijk aan wennen dat de verhalen zich in de huidige tijd afspelen. Ik kon altijd genieten van die kasteelromans die spelen pak ‘em beet de 18e eeuw. Levend in 2018 vind ik de situaties in vooral Machtig en ongenaakbaar en Grieks en verleidelijk erg onwaarschijnlijk. Freddie en Tamsyn komen zeer afhankelijk en naïef over. Natuurlijk is hun jeugd niet vlekkeloos verlopen en beide zijn serveerster wanneer ze de held in het verhaal ontmoeten. Freddie heeft altijd de zorg gehad over haar nichtje en neefje maar dreigt ze nu kwijt te raken omdat zij hen niet genoeg zou kunnen bieden volgens de instanties. Aan de ene kant proberen de auteurs deze vrouwen als sterk neer te zetten omdat ze hun jeugd doorgekomen zijn, hun best doen als serveerster, ook al doen ze dat werk niet graag, en zo toch hun hoofd boven water weten te houden. Aan de andere kant gaan ze beide een bijzondere regeling aan met de rijke, knappe man in het verhaal en raken ze meteen erg afhankelijk van hen. Het is moeilijk voor te stellen dat de vrouwen zich zo opstellen. Zo lijken ze weinig strijdvaardig, gaan het gesprek niet aan, zijn naïef en geven ze zich volledig over.

Deze eerste twee verhalen lijken in zoveel opzichten op elkaar dat het jammer is dat ze beide zijn uitgekozen voor deze speciale editie van de Bouquet reeks. Ook komen ze na elkaar waardoor ik ook nog eens moeite had om de twee verhalen uit elkaar te houden.

Het derde verhaal, Sexy en arrogant, is net iets anders. Kate is een actrice en zij leert filmmaker Blake kennen. Kate is al tijden verliefd op Lachlan die zij kent van haar opleiding. Hij heeft echter geen interesse in haar en trouwt zelfs met haar zus. Zelfs wanneer zij erachter komt hoe Lachlan echt is, blijft Kate enorm in de slachtofferrol hangen in plaats van boos worden om wat Lachlan heeft gedaan. Natuurlijk komt het allemaal goed, vergeet ze Lachlan en ziet ze Blake staan.

In ieder van deze drie verhalen zijn de hoofdpersonages het grootste deel van het verhaal niet gelijkwaardig. Het hangen in de slachtofferrol zoals de vrouwen doen, wekt bij mij een allergische reactie op. Ik kan erg slecht tegen dat hulpeloze terwijl dat niet nodig is. Daar alle drie de vrouwen, maar vooral Kate, deze eigenschap overduidelijk hebben, lukt het mij niet om dit boek als een lekker romantisch tussendoortje te zien. Continue heb ik de neiging om de vrouwen een schop onder hun achterste te geven. Dit 4000e exemplaar binnen de Bouquet reeks kan mij helaas niet bekoren waardoor ik niet verder kom dan 2 sterren.