Verhaal over de verdwijning van de zusjes Bethany in het Baltimore van 1975. Deze verdwijning is nooit opgelost. Wanneer een vrouw wordt aangehouden na een "hit and run" beweert deze vrouw dat zij de jongste van de zusjes Bethany is, maar de vraag is of zij de waarheid wel spreekt.

Over het hele boek wordt er vanuit verschillende personen een deel van het verhaal verteld, waarbij het boek op een vreemde manier heen en weer gaat in de tijd, en de stukken absoluut niet chronologisch zijn opgebouwd. Het is bij een nieuw hoofdstuk dan ook niet altijd direct duidelijk of het heden of verleden is, en welke persoon "aan het woord is".

Het maakt het verwarrend maar niet onleesbaar. De eerste helft van het boek is soms bijzonder langdradig en de spanning komt over het hele boek op geen enkele manier tot uiting. Het lijkt eerder een roman die gebaseerd is op een waargebeurde verdwijning namelijk die van de zusjes Lyon, die tot nu toe nooit werd opgelost. De verdwijning van deze zusjes in 1975 is overigens wel de enige overeenkomst, de rest is allemaal ontsproten aan het brein van de auteur.

Zou het als roman op de markt zijn gezet dan gaf ik er 3 sterren voor, maar nu het als thriller in de winkels ligt zak ik een ster naar 2 omdat ik er absoluut geen thriller in kan zien.