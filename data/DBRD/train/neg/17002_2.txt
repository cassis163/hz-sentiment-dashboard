Aan het begin van dit zomerse boek maak je kennis met de hoofdpersoon, Clemency. Tijdens een vliegreis raakt ze in gesprek met Sam, de man die naast haar zit. Gedurende de vlucht blijkt dat hij weleens haar droomman kan zijn. Helaas is Sam getrouwd en houden ze geen contact.

Enkele jaren later komt Clem’s zus Belle haar nieuwe vriend voorstellen. En je kunt natuurlijk wel raden wie dat is.. De band tussen de zussen is nooit echt goed geweest, maar dit zorgt voor extra veel rivaliteit tussen de twee.

Ik vond dit boek van Jill Mansell geen topper, hoewel ik, zeker in de zomer, erg graag chicklits lees. Het verhaal was cliché en wat chaotisch: er kwamen veel personages in voor, die allemaal hun eigen problemen hadden. De schrijfster wisselde snel tussen de verhaallijnen, waardoor het van de hak op de tak ging. De gesprekken tussen de personen vond ik niet vlot geschreven en de ruzietjes tussen de zussen voelden heel gemaakt aan.

Uiteindelijk komen alle verhaallijnen wel op een leuke manier samen, waardoor je het boek toch met een goed gevoel weglegt. Dat was fijn, maar het boek is wat mij betreft geen aanrader voor op je strandbedje!