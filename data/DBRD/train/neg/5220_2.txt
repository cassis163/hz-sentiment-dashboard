Hoewel dit boek een tijd geleden verkozen was tot DWDD boek van de maand, viel het bitter tegen. Het begin was nog wel veelbelovend: een beetje vreemde setting in de verre toekomst (2039) en een verhaal dat terug gaat in de tijd. Dat had wat kunnen worden. Maar zodra de relatie van de twee geliefden Tessa en Marius in het verhaal aan bod komt, zakt het verhaal af tot een bedenkelijk niveau. Het verwordt tot een plastische beschrijving van hun bijna louter op seks geënte verhouding tot aan het einde (begin). Hier en daar krijgt het een behoorlijk pornografisch karakter. Het was wel zo aardig geweest als er ook andere aspecten van hun relatie aan bod waren gekomen. Uiteindelijk blijkt ook de omgekeerde verhaallijn niet goed te werken. Sommige zaken in het boek irriteren: zo heb ik nog nooit zo vaak het wat ongebruikelijke woord ’vulva’ bij elkaar gezien. Je vraagt je af waarom dit boek tot boek van de maand is gekozen.

Toch vond ik voor de hebban-community nog een aardige zin in dit bizarre, maar zeer matige boek: “Mensen moeten iets kunnen lezen, anders wordt het een chaos”. Waarvan akte.