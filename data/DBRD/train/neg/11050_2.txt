Recepten uit Canada van Frederique Chartrand is een schattig kookboekje met iets meer dan 30 eenvoudige recepten. De titel is misschien enigszins misleidend want de recepten komen slechts uit een gedeelte van Canada, namelijk Quebec. 
Quebec is behalve een stad ook de naam van een provincie in het oosten van Canada, die kan terugkijken op een roerige geschiedenis. Het begon in het jaar 1534. Toen eiste de ontdekkingsreiziger Jacques Cartier namelijk het schiereiland Gaspésie op voor de Franse koning.
Na diverse uitbreidingen van het gebied, inname door de Britten en pogingen tot inname door Amerikaanse revolutionairen werd Quebec in 1867 opgenomen in de Canadese Confederatie en is het na nog meer roerige tijden in 2006 door het Canadese parlement uitgeroepen tot aparte natie waar Frans de officiële taal is.
De Britse, Franse en Amerikaanse invloeden hebben ook hun weerslag gehad op de regionale keuken van Quebec maar de basis van de recepten ligt toch bij een aantal typische Quebecaanse ingrediënten zoals blauwe bessen, cranberry's, gele spliterwten, ambachtelijk bier, varkensvlees en uiteraard ahornsiroop.
De Quebecanen gebruiken de siroop in zowel hartige als zoete gerechten. In de lente, als de dooi inzet, wordt het sap van de esdoorn afgetapt en gekookt om er siroop van te maken. En Frederique Chartrand geeft in Recepten uit Canada vele suggesties wat je met die siroop kunt doen.
De recepten, styling en fotografie zijn simpel haast 'boers' met een focus op stoer en lage buitentemperaturen waardoor je behoefte krijgt aan voedzaam en snel-klaar comfortfood, zodat je snel weer bij de open haard kunt gaan zitten. Maak bijvoorbeeld de Canadese versie van de oorspronkelijk Franse rillettes, muffins met cranberry’s, de Guédilles (hotdogs met krab) of blauwe bosbessentaart.
Sommige recepten zijn zelfs intrigerend zoals eieren en desembrood gepocheerd in ahornsiroop of de nationale snack 'poutine' patat gegratineerd met barbecuesaus en kaas.
Met de drukke feestdagen voor de boeg vormen bessen met een chocoladejasje een lekkernij waar je altijd wel tijd voor kunt vinden om te maken.

Ingrediënten
150 gram chocolade (wit, melk of puur)
125 gram diepgevroren blauwe bessen of bosbessen 

Bereiding
Leg een vel bakpapier op een bakplaat. Haal de bessen uit de diepvries.
Smelt de chocolade (wit, melk of puur) au bain marie of in de magnetron. Prik 3 of 4 bessen op een vork en doop deze in de gesmolten chocolade. Leg de bessen op het bakpapier. Door het contrast van de koude bessen en de warme chocolade stolt de chocolade direct. Maak op deze manier alle chocoladebessen en leg ze voor het serveren een uur in de koelkast.

De bescheiden prijs van Recepten uit Canada maakt het een leuk cadeautje voor in de schoen of onder de boom.