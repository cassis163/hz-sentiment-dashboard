Wanneer een assembleelid benaderd wordt om te lobbyen voor de Canadese goudzoekers die hun geluk in de natuur van Suriname willen beproeven, helpt hij de Canadese delvers aan de benodigde contracten. Het levert hem een mooi zakcentje op dus dat dit ten koste van de natuur gaat, is niet zozeer zijn probleem. Wel voor fanatieke milieuactivisten die daarom een plan beramen en uitvoeren om het assembleelid en zijn twee Canadese kornuiten te ontvoeren. Katrina, die tot de gijzelnemers behoort, haakt af op het moment dat er doden vallen bij een andere actie van de milieufanaten. Taxichauffeur Ramon, die toevallig een gesprek hoort dat hij niet had moeten horen, raakt ongewild betrokken bij de zaak. Kunnen hij en Katrina ontkomen aan de fervente fanaten?
Hupsel weet de sfeer van de Surinaamse cultuur geweldig neer te zetten. Hij voert je mee door de warme oorden en laat je kennismaken met de gewoonten van het land. Meer positiefs valt er niet te melden. De verhaallijn en wisselende perspectieven springen van hot naar her. Is er een hoofdpersoon en leert de lezer deze kennen? Een held of crimineel? Ze worden vrijwel allemaal beschreven, maar allemaal niet voldoende om ze echt te leren kennen. Jammer dat Hupsel op deze manier de spanning een beetje weghoudt uit deze thriller, die het stempel 'thriller' eigenlijk niet verdient. In De groene oorlog valt bijna geen lijn te ontdekken. Het is een avontuur vol toevalligheden. Zo spreekt en verstaat de nauwelijks geschoolde taxichauffeur Ramon de taal die door samenzweerders achter in zijn taxi wordt gesproken. Hierdoor wordt hij doelwit voor deze mannen en moet hij op de vlucht, evenals de - natuurlijk - bloedmooie Katrina bij wie het geweten knaagt nadat er doden zijn gevallen bij acties. Alsof dit nog niet genoeg is, doen de dialogen zeer onwerkelijk aan en is het taalgebruik niet van deze tijd. Er gebeurt veel maar hoe of wat is compleet onduidelijk. Hupsel komt helaas niet verder dan zijn Surinaamse achtergrond te verweven met een verzameling toevalligheden, zonder er een mooi spannend en geloofwaardig geheel van te kunnen smeden.