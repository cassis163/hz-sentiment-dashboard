Het is goed te merken dat Simone van der Vlugt veel research heeft gedaan. Hierdoor heeft ze een knap geconstrueerd verhaal geschreven, dat mede door deze feiten goed in elkaar zit en geloofwaardig overkomt. Jammer alleen dat de geschiedkundige verhandelingen wel erg uitgebreid zijn, teveel feiten en wetenswaardigheden bevatten, en zo de vaart uit het verhaal halen. Het begin van het verhaal is leuk als je uit Alkmaar komt of de stad goed kent, maar voor een niet-Alkmaarder is het irritant om de gedetailleerde wandelingen door de straten van Alkmaar te volgen. Zeker omdat het niets toevoegt aan het verhaal. De achtervolgingen in Alkmaar zijn eerder ongeloofwaardig dan bloedstollend; welke moordenaar in djellaba trekt in een overvolle trein of Kaasmarkt níet de aandacht door zwaaiend met zijn mes twee mensen te achtervolgen?
De geschiedenislessen uit Egypte die de lezer voorgeschoteld krijgt, zijn zeker interessant, met name de theorie dat er duizenden jaren voor ons waarschijnlijk beschavingen hebben bestaan die ons vér voor waren, zet je aan het denken. Maar de lange verhandelingen maken het verhaal traag en doen afbreuk aan het genre literaire thriller. Het doet me soms denken aan de schrijfstijl van Jostein Gaarder, die in De wereld van Sofie en De magische bibliotheek (een jeugdboek overigens) de lezer vooral veel wil leren door blijk te geven van de kennis die de hoofdrolspelers bezitten en hen allerlei geschiedenislessen in de mond legt: 'Kijk eens wat ik allemaal weet, knap he?' De zeker interessante verhaallijn over de moeilijke jeugd van Birgit raakt ondergesneeuwd door het allesomvattende thema van verregaande Egyptische beschavingen en het mysterie van de Ark des Verbonds. Klein familiedrama uit Alkmaar en een zoektocht naar de betekenis van één van de meest mysterieuze artefacten uit de wereldgeschiedenis en het ontstaan van wereldbeschavingen, gaan niet goed samen in 1 verhaal. Het boek zou zeker niet misstaan in de categorie 13 jaar en ouder, maar een volwassen literaire thriller in de stijl van Nicci French; niet echt.