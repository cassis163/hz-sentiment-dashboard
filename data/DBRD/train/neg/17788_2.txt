Daniel Silva begon zijn schrijverscarrière als journalist bij United Press International. Al snel werd hij uitgezonden naar het Midden-Oosten, vanwaar hij onder andere de Golfoorlog versloeg. Sinds 1997 combineerde hij zijn baan met het schrijven van boeken, en in 2000 zorgde zijn vierde boek, The Kill Artist, voor een stroomversnelling. Silva veroverde stormenderhand de New York Times bestsellerlijst en werd fulltime auteur. The Kill Artist was het eerste boek met Gabriel Allon, de held die inmiddels veertien boeken meegaat. Telkens komt deze Israëlische meesterspion in de coulissen van een actuele mondiale gebeurtenis terecht, waarbij Silva zijn journalistieke interesses botviert. Zijn vele fans – Bill Clinton zal veruit de bekendste zijn - noemen hem de grootste hedendaagse spionagethrillerauteur. Met elk jaar een nieuwe Gabriel Allon is hij zonder enige twijfel de productiefste.

De Nederlandse uitgevers hebben Daniel Silva echter niet altijd omarmd. Er werden slechts vijf Gabriel Allon-verhalen vertaald, de laatste twee dan nog heel recent. Precies omdat Silva zijn verhalen ent op hele actuele gebeurtenissen, koos de uitgever ervoor om te beginnen met latere delen. Zo verscheen begin augustus ‘14 Portret van een spion, iets later gevolgd door Gevallen engel, chronologisch gezien de twaalfde Gabriel Allon-thriller.

Allon is gelauwerd en gelouterd door zijn werk. Bij een bomaanslag verloor hij vrouw en kind, waarna hij hertrouwde met Chiara. Hij heeft een markante kop – felgroene ogen, grijze slapen – en is naast een militair en strategisch genie vooral een kunstliefhebber. Hij kon zelf geen schilder zijn, maar is wel een van de beste restaurateurs van oude meesters ter wereld. Bij het begin van Gevallen engel verblijft hij in Vaticaanstad. Door vroegere avonturen is hij niet welkom in Europa, maar zijn vriend de paus en diens secretaris knijpen voor hun held graag een oogje toe. In Vaticaanstad restaureert Gabriel in alle rust en afzondering een Caravaggio, een schilder die op zijn domein al even geniaal was als Gabriel Allon is op het zijne. Op een morgen ligt het dode lichaam van een mooie vrouw op de tegels van de Sint-Pietersbasiliek. Pleegde ze zelfmoord of is ze vermoord? De secretaris van de Heilige Vader vraagt aan Gabriel om de zaak te onderzoeken. Die leidt hem via kunstdiefstal en fondsenwerving naar vijandige terroristische cellen en brengt hem van de ene heilige stad, Rome, naar die andere, Jeruzalem. Daar moeten al zijn zintuigen op scherp staan zodat hij in staat is de volgende wereldramp op het nippertje te voorkomen.

Gevallen engel  is bovenal een lekker spannend verhaal. Psychologische diepgang gaat niet veel verder dan “haar gezicht was nat van tranen”, en ook wie graag een genuanceerd beeld krijgt van de verhouding tussen joden en moslims, blijft enigszins op zijn honger zitten. Zelfs een breed uitgesmeerde actie wordt met enkele welgerichte schoten beslecht voor de echte climax kan plaatsvinden. Het nadeel van een absolute topschutter als held.