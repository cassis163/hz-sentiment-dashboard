Jodi Ellen Malpas gaf het eerste boek van de Mijn man-trilogie in eigen beheer uit. Het werd daarna opgemerkt door een literair agent. Ondertussen is de trilogie een megasucces en vrouwen over de hele wereld zijn verslaafd aan deze erotisch getinte romans.  

Mijn man Obsessie is het eerste deel van de trilogie. We maken hier kennis met Ava, een succesvolle interieurdesigner. Ze wordt gevraagd om het gebouw The Manor op te knappen. Wanneer ze daar aankomt, ontmoet ze de rijke en aantrekkelijke Jesse Ward. Jesse laat er geen gras over groeien: hij wil haar en is daar heel erg duidelijk in. Het liefst wil hij haar helemaal voor zichzelf. Is het voor Ava wel zo verstandig om met deze man verder te gaan?

Het boek is een erotische roman met een rijke, dominante man in de hoofdrol. Dit thema komen we tegenwoordig veelvuldig tegen bij de erotische romans en is zeer geliefd bij veel vrouwen. Je weet van tevoren al wat je ongeveer kunt verwachten in dit boek. Veel opwindende scènes, die best redelijk geschreven zijn en die zeker tot de verbeelding spreken.

Helaas bestaat Mijn Man Obsessie uit een constante herhaling. Ava en Jesse hebben seks, vervolgens krijgt Jesse een woedeaanval, gevolgd door een heftige ruzie om daarna weer seks te hebben. De verhaallijn eromheen lijkt haast te ontbreken. De bijpersonages zijn aan de vlakke kant en voegen weinig toe aan het verhaal zelf.  

Wat betreft de hoofdpersonages heeft Jesse Ward overduidelijk graag de touwtjes in handen. Er moet toch wel gezegd worden dat dit erg extreme vormen aanneemt. Zijn gedrag wordt in het boek bovendien erg geromantiseerd. Is het werkelijk dominant gedrag, of gaat het eerder richting emotionele mishandeling? De woede-uitbarstingen en acties van Jesse Ward om Ava bij zich te houden gaan ontzettend ver en Ava blijft terugkomen. Haar enige motivatie om Jesse weer op te zoeken is het feit dat hij zo aantrekkelijk is en zo ontzettend goed in bed. Dit maakt hoofdpersoon Ava ontzettend naïef en als lezer kun je je niet goed identificeren met haar.  

Daarnaast is het erg jammer is dat Mijn man Obsessie bomvol vertaalfouten zit. Uitdrukkingen en gezegdes uit het Engels lijken letterlijk vertaald te zijn. Hierdoor zal je als lezer geregeld je wenkbrauwen optrekken, want wat wordt er nou eigenlijk bedoeld? Hier en daar missen tevens enkele leestekens, zoals aanhalingstekens en punten. Ook zou het fijn zijn geweest als de auteur zich wat meer hield aan het principe ‘show, don’t tell’: laat het zien, vertel het niet. Het boek is in de ik-vorm geschreven en de auteur kan dan echt in het hoofd van het personage kruipen. Helaas is dat door de manier van vertellen niet goed gelukt.  

Het is te hopen dat het tweede deel van de trilogie wat meer ingaat op het gedrag van Jesse en dat de personages wat meer zullen groeien, zodat het boek meer bevat dan alleen hete passie en veel lust.