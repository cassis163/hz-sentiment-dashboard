'Brullen': Dit boek riep bij mij veel vragen op. In eerste instantie vooral:waar gaat dit over? Wat is de verhaallijn en wat hebben de personages me te vertellen? Zelfs met de flaptekst en de hierboven beschreven samenvatting, blijft het voor mij onduidelijk wat de schrijfster beoogt met dit boek. En op de vragen heb ik uiteindelijk geen antwoord gevonden.

Het boek bleek voor mij een uitdaging. Allereerst om het uit te lezen. Na tien pagina's geworstel met veel te lange zinnen, had ik sterk de behoefte om het dicht te slaan en nóóít meer open te doen. De neurotische hoofdpersoon Dana verliest zich in uitputtende beschrijvingen van burengerucht, vliegtuiglawaai en literatuur. Af en toe spelen de vrienden Joachim en Saul een kleine rol maar aan het eind weet je van hen vrijwel net zoveel als aan het begin.

Het beste deel is m.i. het verslag van de ervaringen met gedetineerden die een schrijfcursus(!) volgen, gegeven door fotograaf Dana. Hier kon ik me enigszins inleven in het boek en daardoor soms ook genieten van een mooi beschreven scène. Want dat kan Marie Kessels zeker: mooi, beschouwend en gedetailleerd schrijven! 

Maar wat irritant, al dat etaleren van haar kennis. Je wordt bestookt met namen van literaire en muzikale geniëen(mij meestal onbekend). De schrijfster is beslist een erudiete persoon - zoveel heb ik er wel van begrepen - maar aan mij was het niet besteed.

Helaas heb ik nooit eerder iets van haar gelezen en een vergelijking maken kan ik daardoor niet. Vermoedelijk gaat dit ook nooit gebeuren, gezien deze eerste kennismaking.

Is dit boek dan voor niemand aan te raden? Nee, dat is tekort door de bocht. Maar de gemiddelde lezer zal aan dit boek waarschijnlijk niet veel plezier beleven. Het is een boek voor 'the happy few'. Diegenen die houden van experimentele literatuur of mensen die lijden aan een lawaaineurose. Voor hen moet het een feest der herkenning zijn!

Wel moet gezegd worden dat het werk van deze schrijfster een aantal bekroond is met belangrijke prijzen, dus voor de hoog-geletterden onder ons, is dit boek vast een aanrader. Voor al die anderen: een uitdaging!