Nummers een, twee en drie hebben de Mogadoren al te pakken gekregen. De Amerikaanse overheid en de FBI staan aan hun kant. Terwijl de Mogadoren meer macht en een groter leger krijgen, ontwikkelen de Lorische jongeren hun erfgaven (hun magische krachten). Wie zullen de strijd winnen: de goeden of de kwaden? Zal de aarde blijven bestaan?
De opkomst van negen is het derde deel van de 'I am number four' reeks van de Amerikaanse schrijver Pittacus Lore. De serie gaat over de tien overgebleven jongeren van de door de Mogadoren verwoeste planeet Loriën. Ook de planeet aarde willen de Mogadoren vernietigen. De jongeren hebben bij hun aankomst op aarde een bescherming gekregen. Ze kunnen alleen worden gedood in volgorde van hun nummers. De Mogadoren hebben nummers één, twee en drie al vermoord. De overgebleven tieners willen er alles aan doen om de Mogadoren met hun leider Setrákus Ra te verslaan en daarmee de aarde te redden.
In het derde deel van deze serie zijn de tieners, die in dit deel voorkomen, verdeeld over twee groepen. In groep een bevinden zich nummer vier en nummer negen. In groep twee bevinden zich nummer zes, nummer zeven en nummer tien. Groep twee gaat aan het begin van het boek op zoek naar nummer acht, die zich in de bergen van India schuilhoudt. Als ze nummer acht hebben gevonden willen ze de andere groep vinden om samen de Mogadoren te verslaan. Maar groep een is op de vlucht. Niet voor de Mogadoren, maar voor de FBI. Dan komen ze erachter dat de FBI en de Mogadoren samenwerken. De Mogadoren hebben de Amerikaanse overheid wijsgemaakt dat niet zij maar de tieners de wereld willen verwoesten.
Zullen de twee groepen elkaar vinden om samen de Mogadoren en Setrakus Ra te verslaan?
Het boek is even spannend en verschaft net zo veel leesplezier als het vorige deel, maar is op één punt wel verbeterd. In het tweede deel van de serie werd het verhaal vanuit twee van de tieners verteld, nummer vier en nummer zes. Zij hadden beide hun eigen lettertype, en dat was onaangenaam tijdens het lezen. In het derde deel word het ook vanuit meerdere personen verteld, maar er staat boven elk hoofdstuk het nummer van de persoon van waaruit het verhaal wordt verteld. Dit maakt het heel overzichtelijk.
De opkomst van negen is échte Science Fiction. Het boek is geschikt voor lezers vanaf de leeftijd van ongeveer twaalf jaar, omdat het erg makkelijk is geschreven. Door de korte hoofdstukken en de makkelijke schrijfstijl van Pittacus Lore heb je het boek snel uit. Pittacus Lore zal zijn fans met dit boek zeker niet teleurstellen. Ik ben nu al benieuwd naar het volgende deel.