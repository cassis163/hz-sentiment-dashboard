Het verhaal gaat over Heloise, een vrouw die een verborgen verleden heeft, wat ook zo moet blijven om te kunnen overleven. Voor de buitenwereld lijkt ze een gewone single moeder, maar in werkelijkheid is ze de eigenares van een escortbureau, waarin vrouwen voor haar werken en mannen grote bedragen per uur neertellen. Haar ex-vriend en ex-pooier komt misschien vrij en weet niet dat Heloise geheimen voor hem heeft. Als er een prostituee wordt vermoord, weet Heloise dat ze ook voor haar eigen leven moet vrezen.
Het verhaal speelt zich afwisselend af in het heden en verleden van Heloise. Zodoende wordt het duidelijk waarom Heloise in de prostitutie terecht is gekomen en waarom ze in het heden de keuzes moet maken die ze maakt. Deze afwisseling zorgt er voor dat het verhaal boeiend blijft en je wilt doorlezen om meer van haar te weten te komen.
Je krijgt Heloise te zien als een vrouw die haar keuzes maakt omdat ze in bepaalde situaties terecht is gekomen zonder haar schuld. Je voelt met haar mee, met haar liefdeloze jeugd, de moeilijkheden om alles in dit leven geheim te houden, het gevaar wat ze loopt, het behoud van haar leven en dat van haar zoon, de eenzaamheid waarin ze leeft omdat niemand te dichtbij mag komen zodat alles geheim blijft.
De cover doet je vermoeden dat het om een spannende achtervolging gaat, echter die verwachting wordt niet waargemaakt.
Het boek gaat meer over de psychologische ontwikkeling van Heloise dan over een thrillerverhaal. Het blijft allemaal wat vager en op afstand. Wat helaas, voor mij, afbreuk doet aan de spanning in het verhaal.
Echter het verhaal blijft je boeien en zakt niet in en het tempo blijft gehandhaafd. Ik vind het meer een spannende roman, dan een thriller. Vooral de laatste 40 blz van het verhaal maakten voor mij veel goed. Als thriller geef ik het 3 sterren, als roman zou het een ster meer krijgen.