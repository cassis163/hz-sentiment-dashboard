Schrijvers zijn van vele markten thuis. Gert Erauw is een mooi voorbeeld van deze stelling. Naast het schrijven houdt hij zich bezig met zijn chambres d'hôtes Le Meflatot, gelegen tussen de wijngebieden van Bourgogne en de Jura. De wijncursussen aangeboden in Le Meflatot en de streek op zich vormden de inspiratiebron voor Uit balans.
Uit balans wordt verteld vanuit het oogpunt van twee mannen op een moeilijk moment in hun leven, Olivier Linderman en Jan Jansen. In hun jeugd waren ze vrienden, later werd het een af-en-aanvriendschap. Om hun miserie te vergeten trekken ze een weekend naar Frankrijk om wijn te degusteren. Op het eerste gezicht zijn de mannen erg verschillend. Jan Jansen is de typische geslaagde zakenman met met een groot huis, een topjob en een hechte familie. Olivier Linderman is de ongebonden flierefluiter, die verlaten werd door zijn vriendin Maaike. Hun onderlinge conflicten en problemen met de vrouwen zorgen voor een turbulent weekend. Tegelijkertijd maakt een geheimzinnige man in België een einde aan zijn leven. Er is echter een link tussen deze wanhoopsdaad en de twee vrienden...
Gert Erauw doet hier een poging om twee verhalen naast elkaar te vertellen, namelijk het verhaal van de man die zelfmoord pleegt en de geschiedenis van Jan Jansen en Olivier Linderman. Hun belevenissen worden afwisselend vanuit beide standpunten verteld. Het blijft echter bij een poging want de verhalen missen flink wat diepgang. De auteur schrijft in een vloeiende stijl, in tegenstelling tot zijn eerdere boek Het Plan, of de hoopvolle ondergang van mijn geniale zelf dat geschreven werd in een staccatostijl. Uit balans is daarmee een illustratie van de evolutie van de stijl van Gert Erauw. Hij heeft ook geprobeerd een lichte, cynische ondertoon aan te brengen. Toch wordt in het boek geen spanning opgebouwd, zeker niet door de flashbacks naar de levens van Olivier Linderman en Jan Jansen. Daarnaast bevat het wel een mysterie, namelijk dat van de man die een einde aan zijn leven maakte. Het aandeel van dit mysterie in het hele verhaal had gerust groter mogen zijn. Als pluspunt zit de sfeerschepping in het boek wel goed. Als rasechte Vlamingen is het taalgebruik van Jan Jansen en Olivier Linderman erg Vlaams, wat bijdraagt aan de authenticiteit van Uit balans.

In het geheel genomen is de opzet van het boek goed. Het had echter in alle facetten 'groter' kunnen en mogen zijn. Het krijgt daarom een beoordeling van 2 sterren.