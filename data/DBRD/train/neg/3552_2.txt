Wat als de rollen omgekeerd waren en de Nederlanders de vluchtelingen waren? Jerry Goossens vertelt het verhaal door de ogen van een een groepje Hollanders en een paar Noord-Afrikanen. Vanaf het begin heb je al door dat assimileren is mislukt. De wij-zij cultuur viert hoogtij. De Hollanders dragen halsstarrig klompen en vormen een front tegen de plaatselijke bevolking. De tweedracht komt tot een hoogtepunt als een dominee haat begint te prediken.

Ik denk dat het doel van Goossens is om ons aan het denken te zetten en dat lukt tot op zekere hoogte. Het idee is briljant en je wordt het verhaal ingezogen door een beeldende beschrijving vanuit de ogen van de lokale bevolking, maar al snel verzandt het verhaal tot langdradige stukken tekst met veel te veel beeldspraak en veel te veel godsdienstige verwijzingen. De hoofdpersonen worden karikaturen met wie ik niet meer mee kan voelen.

Ik zou dit boek niet graag herlezen, maar ik ben wel blij dat ik het gelezen heb. Het geeft een heel nieuwe en verfrissende kijk op de huidige situatie met de vluchtelingen. Dat is echter de enige reden waarom het boek twee sterren krijgt. Jammer, want het onderwerp heeft een hoop potentie.