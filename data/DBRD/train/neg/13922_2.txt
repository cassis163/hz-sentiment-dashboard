Dit boek is duidelijk een jeugdboek geschikt voor kinderen vanaf tien jaar.
Nu houd ik op zijn tijd wel van jeugdboeken en dus ben ik het met veel enthousiasme gaan lezen.
Jonas is een uitverkorene die het land kan komen redden. Hij leert magie gebruiken, krijgt een draak en moet naar school. Tussendoor wordt er van hem verwacht dat hij meehelpt bij de bevrijding van stukken land die veroverd zijn door Maereis, de kwaadaardige zus van de koningin.

Ik moet heel eerlijk zeggen dat ik er moeilijk doorheen kwam. Dit ligt zeker niet aan de basis van het verhaal want dat is erg leuk. Toch struikelde ik regelmatig over een aantal dingen wat het voor mij een moeizame leeservaring maakte.
Er staan bijvoorbeeld nog vrij veel foutjes in het boek en dat werkt een beetje storend. Ook volgen sommige gebeurtenissen elkaar erg snel op waardoor ik af en toe de draad kwijtraakte. Zo kan Jonas bijvoorbeeld al heel snel in het begin van het verhaal magie gebruiken en weet zelfs al vijanden te verslaan wat niet helemaal realistisch overkomt.

Het stuk dat de school van Jonas beschrijft vind ik erg leuk en hiermee kwam ik echt in het verhaal.
De lessen die hij moet volgen en de manier waarop het beschreven wordt is leuk en interessant.
Helaas is dit stuk in vergelijking met andere stukken in het boek vrij kort en de reis die volgt haalde me weer uit het verhaal.
De uiteindelijke ontmoeting met Maereis vond ik dan wel weer interessant. Het wekt zeker nieuwsgierigheid op naar dit personage en hoe het later verder zal gaan tussen Jonas en deze vijand.

Ondanks dat ik moeite had met dit boek denk ik dat de jeugd er zeker van kan genieten. Met name jongeren tussen de tien en dertien/veertien jaar.
Het is een spannend verhaal vol avontuur in een mooie, magische wereld die bij vele tot de verbeelding zal spreken!