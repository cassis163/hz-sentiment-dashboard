'Poppenhuis', deel 1 in de reeks met Pieter Vos en Laura Bakker, was evenzeer een stadsgids van Amsterdam als een thriller. In deel 2, 'Het verkeerde meisje', gaat David Hewson daar vrolijk mee door. Irritant, telkens weer al die straatnamen en Amsterdamse items. Meneer Hewson, we weten nu wel dat u beter thuis bent in Amsterdam dan menig lezer van Nederlandse komaf. Dat u zich verdiept in Nederlandse gebruiken en gewoonten siert u, maar etaleer het niet zo. Gebruik het als achtergrondinfo en niet meer dan dat.

Haal je de overbodige Amsterdaminfo weg, dan blijft er een schriel boekje over. Het verhaal is sowieso aan de magere kant, het is vooral touwtrekkerij tussen politie en AIVD, met een plot die zijn weerga amper kent, zó slecht uitgespeeld. Je verwacht dat Hewson tot beter in staat is. Vos en Bakker zijn een duo dat weliswaar tot de verbeelding spreekt, maar beiden raken nauwelijks een gevoelige snaar. Alle - en dat zijn er nogal wat - overige karakters roepen helemáál geen gevoelens op. Zelfs het ontvoerde meisje, dat op achtjarige leeftijd wonderbaarlijk foutloze teksten schrijft in het Nederlands, terwijl ze nog maar kort in ons land woont, blijft onpersoonlijk. Heel slim meisje dus en daarbij is ze nog dapper ook.

Een en al namen, straatnamen, dialogen en verwarring, hetgeen het leesplezier niet bevordert en het lastig maakt de aandacht erbij te houden. Uiteindelijk blijkt het allemaal simpel, dat scheelt dan weer, voor het geval je een stukje 'mist'. Onbevredigend einde. Een boek waarin over elk pietluttig detail uitgeweid wordt, zou geen losse eindjes over moeten houden en ook niet gemakshalve (?) personages linksom of rechtsom weg mogen wieberen.

Voor het geval dat nog niet duidelijk was: 'Het verkeerde meisje' heeft mij teleurgesteld. [Ik kreeg er de kriebels van.] 't Is dat ik deel 3, 'Het derde zusje' ter recensering heb ontvangen, anders zou ik nu - na deel 2 - met deze reeks stoppen. Wellicht weet David Hewson me in de herkansing te verrassen, I hope so.

[spanning 2, plot 2, leesplezier 3, schrijfstijl 3, originaliteit 2, psychologie 2]