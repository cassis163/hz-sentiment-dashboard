Joy Davidman is getrouwd met Bill, een alcoholistische, gewelddadige man. Ze heeft twee kinderen, Davy en Douglas. Op haar eenendertigste komt zij tot geloof, maar heeft veel vragen. In de loop van de jaren blijft ze zoeken naar antwoorden. Op een dag komt ze een artikel tegen over C.S. Lewis. Bill en Joy besluiten om hem te schrijven met "Onze vragen, overpeinzingen en twijfels over de Christus in wie hij scheen te geloven". Door de briefwisseling tussen Joy en C.S. Lewis ontstaat er een diepe vriendschap. Joy wordt ernstig ziek, en besluit naar Engeland te gaan om te genezen. De vriendschap tussen Joy en C.S. Lewis wordt liefde, en na enkele jaren trouwen ze. Dan wordt Joy opnieuw ziek, en verandert alles...

C.S. Lewis is een zeer inspirerende man. De meeste mensen kennen hem als de schrijver van de Kronieken van Narnia. Ik ken hem ook van andere boeken, zoals het meerdere keren in het boek voorkomende "Brieven uit de Hel" of "De kromme en de rechte weg". Het boek leest niet vlot. Het gaat vooral om de dialoog over het geloof tussen Joy en C.S. Lewis. Dat sprak mij niet echt aan. Het verhaal is wel mooi, de vriendschap en liefde tussen Joy en C.S. Lewis, maar ook het slechte huwelijk met Bill is mooi geschreven. God loopt met Joy en C.S. Lewis mee in goede en slechte tijden. De auteur heeft dat bijzonder goed verwoordt.

De auteur heeft gedegen onderzoek gedaan naar het leven van Joy en C.S. Lewis. Door de taaie dialogen is het boek naar mijn mening niet geschikt voor niet-gelovigen. Ik zou zelfs de lezer aanraden om eerst enkele boeken van C.S. Lewis te lezen als achtergrondinformatie, om meer theoretische kennis van zijn denken te krijgen.