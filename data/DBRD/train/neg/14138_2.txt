James Patterson heeft met Het uur van de Wolf zijn negende boek met Alex Cross afgeleverd. Alex is inmiddels bij de FBI gegaan en volgt er een opleiding voor agent. Maar al snel worden zijn speciale capaciteiten (wat die ook moge zijn) gevraagd voor het oplossen van een meervoudige ontvoeringszaak. Vrouwen worden op bestelling ontvoerd en verkocht aan steenrijke liefhebbers door een slechterik van onnavolgbare proporties, 'de Wolf'. Zo is dat vaak met Patterson, die zich er meer mee bemoeit om zijn magere plotjes er doorheen te raggen, dan om geloofwaardige karakters van vlees en bloed neer te zetten. De simplistische titels van zijn boeken verraden al het een en ander.
Wel schrijft hij lekker vlot. En met een groot lettertype en korte hoofdstukken (117 stuks, die steeds weer op een verse bladzijde beginnen) smokkelt hij zijn paginaÂ’s bijeen. Geeft allemaal niks. De slechten zijn alwetend en onzichtbaar en Alex Cross is een held met suikerzoete family values, die op tijd naar de kerk gaat en uiteindelijk dus zal overwinnen. Geen vullis en geen haut-cuisine, maar, wil je eventjes niet meer nadenken, dan is dit junk-food best te pruimen.