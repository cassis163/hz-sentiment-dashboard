Meggy is journaliste en op zoek naar een nieuw onderwerp voor een artikel. Ze vertrekt naar de Tweede Kamer voor een afspraak met een politicus. Rico had haar getipt over de aanbesteding van het Nederlandse regeringsvliegtuig.  Voor haar afspraak volgt ze een debat op de publieke tribune.  Aldaar hoort ze bij het verlaten van de tribune haar naam gevolgd door een lichtflits van een camera. De fotograaf wordt verwijdert en in de verwarring die ontstaat ziet iemand kans een usb-stick in haar rugzak te stoppen.  Het behoeft geen verdere uitleg dat meerdere partijen interesse hebben in de usb-stick en Meggy en Rico gaan  zelf ook op onderzoek uit naar de herkomst van de informatie die erop staat.

Meggy en Rico zijn een bijzonder duo en de hoofdrolspelers in dit verhaal.  Ik had het eerste boek niet gelezen maar dat is zeker geen verplichting. De boeken zijn goed zelfstandig te lezen. Er zijn wel terugblikken naar gebeurtenissen in het eerste deel die wat meer informatie geven over de relatie tussen de hoofdfiguren. Dit zit goed verweven in het verhaal zonder hinderlijk te zijn. Ik denk dat degene die het eerste deel kennen dan wel stukjes herkenning hebben maar niet continu met herhalingen worden geconfronteerd. Iets wat ik zelf nog wel eens hinderlijk in series vind.

De auteur heeft wel de neiging teveel alledaagse zaken tot in details te vertellen.  Sommige stukken  worden hierdoor langdradig en het komt heel opsommend over. Een beetje betuttelend ook wel. Hierdoor ben ik als lezer snel afgeleid en kom ik moeizaam in het verhaal. Ook is het ten nadele van de spanningsopbouw. Soms komt het opgang en dan zakt het door dat soort omschrijvingen weer in.

Door de titel ( een mysterie), de tekst op de achterflap en het onderwerp had ik meer een actiethriller  verwacht maar als snel kwam ik er achter dat dit het helemaal niet was.  Het heeft een laag tempo en sommige personages begonnen mij zelfs te irriteren. Er was geen moment waarop ik mij kon laten verrassen of op het puntje van mijn stoel zat van de spanning of fanatiek mee wilde puzzelen om het mysterie te ontrafelen.  Jammer, ik had er zoveel meer van verwacht.

Hoewel het niet mijn soort boek is moet ik wel zeggen dat het verhaal wel klopt. Alle losse eindjes komen bij elkaar, de puzzel ( mysterie? )  wordt goed opgelost.