Emily loopt op een dag van huis weg en laat haar gezin achter en bouwt onder een andere naam, Cat, een nieuw leven op in Londen. De vraag waarom ze dat gedaan heeft is waar het boek merendeels om draait en dat wordt pas bijna aan het einde van het boek onthuld. Verder lezen we een beetje hoe haar familie en gezin met haar verdwijning omgaat.

Het idee van het verhaal is prima en zou tot een prachtig boek uitgewerkt kunnen worden. Helaas is dat hier niet het geval, het wordt nergens echt spannend zoals je van een thriller mag verwachten. Het is een verhaal over wat een tragische gebeurtenis voor invloed op iemand kan hebben.

Er zijn maar liefst 6 mensen vanaf wiens gezichtspunt een deel van het verhaal verteld wordt en daarnaast wordt afgewisseld in heden en verleden. Daarnaast gebruikt de auteur lange zinnen met veel bijzinnen wat het gehele boek nog rommeliger maakt.

Wat echt jammer is is dat de personages nergens echt tot leven komen, als lezer ontwikkel je nauwelijks een band met of gevoel voor ze. De uitwerking van de gebeurtenis op de levens van de betrokkenen is onderbelicht gebleven.
Met "levende" personages waar de impact van de gebeurtenis goed omschreven wordt had dit een dijk van een roman kunnen zijn.