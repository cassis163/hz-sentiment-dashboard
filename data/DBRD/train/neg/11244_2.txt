In een klooster in New York woont de jong volwassen vrouw Evangeline. Ze is erg intelligent en probeert samen met de zusters van het klooster het eeuwig durende gebed in stand te houden. Als er op een dag een onderzoeker langs komt en haar vragen stelt over een briefwisseling tussen één van de oud-zusters en een geldschieter, is dat het begin van een verhaal over de geschiedenis van het klooster en de mensen die er in wonen. Evangeline komt in contact met zuster Celestine. Zij vertelt haar over de brand die het klooster in 1943 verwoeste en het hogere doel dat die brand diende. Tegelijkertijd vindt er in een schijnbaar andere wereld een machtstijd plaats tussen eeuwenoude figuren. Evangelines kennis, haar familie en haar afkomst leiden tot een zoektocht naar het machtigste instrument op aarde, dat koste wat kost uit verkeerde hand moet blijven.
Danielle Trussonis verhaal over angelologie komt erg langzaam op gang. De eerste 150 paginas moeten doorgeworsteld worden. Het verhaal pakt de lezer in het begin niet. Daarnaast zijn er ellenlange beschrijvingen van plaatsen, gebeurtenissen en luttele details. Die overmatige zorgvuldigheid remt de vaart in Het uur van de engelen. Erg jammer, omdat de lezer daardoor belangrijke aspecten van het verhaal niet goed in zich op heeft genomen als het verhaal halverwege het boek wel gaat boeien. Want, dat moet gezegd worden; na een slechte start komt het verhaal wel degelijk op gang. De angelologie is een uniek en interessant thema en bindt de lezer later zonder meer aan het boek. De fascinerende wisselwerking tussen twee werelden is natuurlijk niet realistisch, maar Trussoni zorgt ervoor dat het zeker niet ongeloofwaardig wordt.
Het tweede gedeelte van Het uur van de engelen leest prettig en de schrijfstijl past in de tijdsperiode waar het verhaal zich af speelt. De tradities in het klooster en de leefomstandigheden van engelen zijn goed beschreven. Zij het af en toe iets te gedetailleerd, waardoor, zoals reeds gezegd, de vaart uit het verhaal gaat. De hoofdpersoon, Evangeline, staat centraal en speelt uiteindelijk ook een cruciale rol in de plot. Haar familierelaties zijn goed gedoseerd uit de doeken gedaan en zorgen uiteindelijk voor een verrassende climax.
Het boek bevat romantiek, psychologie, theologie en verrassende plotwendingen. Het uur van de engelen is dus zeker interessant, maar het mist gedeeltelijk toch de essentiële spanning die bij het thrillergenre hoort. De passages richting de finale bezorgen wel het pageturner-effect bij de lezer, maar dat is te laat en veel te weinig. Dit onderhoudende boek met een origineel thema is qua personages en omgeving erg goed geschreven, maar brengt de lezer niet in extase en blijft dan ook niet lang hangen.