Door de successen van Max Verstappen in de Formule 1 is de autosport in Nederland populairder dan ooit. Het gevolg is dat er allerlei boeken over de autosport, en vooral over de Formule 1 en over Max Verstappen verschijnen. F1 2017 Oorlog op de baan van Olav Mol, Eric Houben en Jack Plooij is er één van.  

In  F1 2017 Oorlog op de baan wordt door Eric Houben kort verslag gedaan van elk van de twintig in 2017 gehouden Formule 1 races. Na elke race en dus na elk verslag volgt een transcriptie van een interview dat Jack Plooij met Max Verstappen had over de race onder het motto 'Max Verstappen na de race'. Uitzondering daarop vormt de race in Azerbeidzjan, waar Verstappen zo teleurgesteld is na voor de zoveelste keer dit seizoen een probleem met zijn motor te hebben gehad dat hij in de twaalfde ronde opnieuw moet uitvallen en waarschijnlijk daardoor geen zin heeft om te komen opdagen.

Tussendoor staan korte verhaaltjes van Olav Mol en Jack Plooij rond hun 'uitjes' naar de circuits. Soms is de beschrijving van de plaats waar de Grand Prix wordt gehouden wat buitensporig. Zo wordt vermeld dat men in Monaco geen kop koffie, geen biertje en geen maaltijd voor een acceptabele prijs kan krijgen “[…], want alle prijzen in Monaco zijn om te giéren.” De werkelijkheid is toch wat anders. Bij de haven, om de hoek waar de start van de Grand Prix plaatsvindt, bevindt zich Stars 'N' Bars, waar je voor een Nederlandse prijs kunt lunchen en dineren. En om Formule 1 liefhebbers te plezieren, hangt er een Formule 1 McLaren van Mika Häkkinen aan de muur.  

Om alles te kunnen bevatten is kennis van Formule 1 vereist. In het boek had een hoofdstuk met technische uitleg en een lijst met de betekenis van afkortingen (DNF, FIA, DRS) niet misstaan. Ook redelijk eenvoudige zinnen, vereisen enige kennis: “MAX:  […] alleen ik wilde een beetje buiten om bij Miki gaan, maar hij blokte en dan zit je opeens achter hem en heb je geen grip vóór meer. Ik moest even wachten met op het gas gaan, toen kwam Sebastiaan weer terug en daarna hem weer buiten om voorbij, dus dat was allemaal mooi”. Voor een F1-adept is dit natuurlijk gesneden koek, maar voor een doorsnee Opel Corsa rijder toch wat moeilijker te doorgronden.  

Het boek bevat ook informatie die voor velen nieuw zal zijn. Zo is er bij de Formule 1 sprake van een zomerstop. “De FIA controleert ook of de teams echt de vakantie nemen: teams hebben bijvoorbeeld de verplichting om aan te geven dat hun computers niet gebruikt zijn en dat alle apparaten en machines in de fabriek uit staan.”  

De meest tot de verbeelding sprekende passage is de inhaalactie van Verstappen een paar bochten voor de finish in de Grote Prijs van de Verenigde Staten. Hij haalt Raikönen binnendoor in, maar ging met vier wielen een halve meter buiten de baan. De jury bestrafte dit met vijf seconden, hetgeen Verstappen de derde plaats kostte. Olav Mol spreekt er terecht schande van, vooral ook omdat Vettel in het afgelopen seizoen acties heeft uitgehaald die ernstiger waren, maar niet bestraft zijn.  

Voor de Formule 1 kenner is F1 2017 Oorlog op de baan een interessant boek om daarmee een kort samengevat overzicht van het Formule 1 seizoen 2017 te hebben. De lezer die niet ingewijd is in deze tak van sport zal het minder aanspreken, ondanks de interviews met Max Verstappen.