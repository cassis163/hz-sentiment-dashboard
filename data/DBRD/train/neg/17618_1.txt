De Ommekeer is het eerste boek van Vedat GÃ¶k. De prille auteur is 36 jaar, woont in Zaandam en houdt zich ondertussen al drie jaar bezig met schrijven. Hij schrijft vooral over sociale en maatschappelijke kwesties. Ondertussen is zijn tweede boek uit, De Verloren Strijders.
De Ommekeer gaat over Imdat, die van Turkse afkomst is. Imdat is opgevoed volgens de regels van de Islam, maar door het overlijden van zijn zus op 21-jarige leeftijd, stelt hij vragen bij zijn geloof. Hij merkt dat ondanks de vele opofferingen die zijn gelovige omgeving maakt, ze het vaak heel moeilijk hebben. De Ommekeer is een boek dat een mooi, moeilijk en actueel thema wil aankaarten: het zoeken naar je eigen identiteit tijdens het opgroeien. Voor Imdat is dat nog eens zo moeilijk, want hij moet kiezen tussen twee culturen.
Over De Ommekeer kan gezegd worden dat het verhaal erg onduidelijk is. Je moet de omslag gelezen hebben om mee te zijn, herlees hem voor je aan het boek begint, want anders is het moeilijk om te volgen. Eenmaal het verhaal vordert lijkt het te beteren, maar dat doet het niet. Er komen heel veel karakters voor in het boek, te veel. Het is nodig om terug te bladeren en op te zoeken om wie het ook alweer ging. Het verhaal is te kort voor het aantal karakters dat er bij betrokken wordt. Vele karakters hebben ook geen nut in het verhaal en zijn overbodig.
Het boek heeft een mooie inhoud: een problematiek waar vele jongeren vandaag mee te maken krijgen. Ook brengt het de Islamitische cultuur in beeld, wat erg fijn is. Lezers die niet veel weten over de Islam, zullen zeker bijleren. Maar ondanks het feit dat de problematiek van het verhaal actueel is, zullen lezers die in dezelfde situatie zitten, er weinig aan hebben.
Net als het hele verhaal is ook het einde onduidelijk, het leidt naar niets. Het einde zou een anticlimax zijn, mocht er enige spanning in het boek zitten, maar die is niet aanwezig. Het idee voor het verhaal is er, maar de verhaallijn lijkt te ontbreken. Bovendien is de schrijfstijl erg teleurstellend. Het boek leest erg moeilijk en het verhaal is vaak niet realistisch genoeg gebracht. Van sommige zaken weet je dat ze in het dagelijkse leven nooit zo lopen. En dat is niet op een positieve manier bedoeld, want het gaat hier niet om fictie.
De Ommekeer is een mooie poging tot, maar jammer genoeg blijft het daar bij. Het boek krijgt daarom als waardering  1 ster van de 5. Het thema is interessant en het is altijd leuk om meer te leren over een andere cultuur en daarvoor krijgt het boek 1 ster. Maar verder is er weinig positief aan over het boek te zeggen. De Ommekeer is niet vlot geschreven en het lijkt alsof de schrijver een goed verhaal heeft samengevat, maar dat hij veel inhoud en een einde heeft weggelaten.