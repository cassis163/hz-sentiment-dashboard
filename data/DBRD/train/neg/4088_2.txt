Twee twintigers vertrekken in alle vroegte om een Alpentop te bedwingen. Ull heeft er helemaal zin in, maar zijn klimpartner Johann baalt. De lezer weet niet wat de reden is van Johanns bedrukte gemoed, maar het is meteen duidelijk dat Ull niet veel aan zijn klimvriend zal hebben. De ontbrekende teamspirit is al een mogelijke voorafkondiging van het onheil dat in de berglucht hangt. Nadat ze samen de eerste schuilhut bereiken, geeft Johann er de brui aan en wit van woede vertrekt Ull alleen naar de top. In Bergtocht beschrijft Ludwig Hohl een berglandschap zoals alleen een alpinist dat kan. Alle hellingnuances, sneeuwvarianten en steenformaties worden gedetailleerd beschreven terwijl we Ull volgen op zijn spannende klim.

SPOILER ALERT

Voor beide protagonisten loopt het bergavontuur fataal af. Zoals essayiste en Hohlbiografe Anna Stüssi in haar Beschrifte Bergen terecht opmerkt, verloopt hun ongeval omgekeerd evenredig aan hun persoonlijkheid. De actieve en ondernemende Ull komt om nadat hij op een uiterst moeizame tocht al tal van problemen heeft overwonnen, terwijl de slome Johann heel onverwacht en in een oogwenk om het leven komt.

EINDE SPOILER ALERT

De aandachtige lezer merkt tijdens het lezen al op dat er iets niet klopt. Het eerste deel leest als een verhaal dat zich in de eerste helft van de vorige eeuw afspeelt en ook in die tijd werd geschreven. Verder in het verhaal verwijst de auteur echter naar ‘hedendaags’ alpinistenmateriaal zoals metalen klingen. Dit doet vermoeden dat Bergtocht een lange redactie heeft gekend. Dat blijkt ook uit het essay van Anna Stüssi die stelt dat Hohl tot in de jaren 70 aan het verhaal heeft gesleuteld. Hij zal er uiteindelijk veertig jaar lang aan werken. Verder is Bergtocht volgens Stüssi een hulde aan zijn jeugdvriendin Gertrud Luder met wie hij talloze bergtochten heeft ondernomen. Veel van hun ervaringen heeft hij trouwens in Bergtocht, de beschrijving van de beklimming van een ‘ficitieve’ bergtop, verwerkt.

Een literaire must die elke alpinistenuitrusting compleet maakt.