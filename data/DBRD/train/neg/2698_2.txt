Het boek der spiegels van E.O. Chirovici staat hoog op de bestsellerlijsten. Het boek bestaat uit drie delen en draait erom wie professor Joseph Wieder vermoord heeft. De drie delen zijn door verschillende personen 'geschreven', en ook geplaatst in verschillend tijdsperspectief. Deel 1 is een fragment van een manuscript van Richard Flynn, een van de hoofdpersonen. Dat is gelijk het beste deel. Daarna stort het boek in. In de papieren versie is het lettertype nogal groot en er staan allerlei onnodige zijpaden in over de privélevens van de 'ik persoon' van dat deel. Laat je dat weg dan blijft er een dun boekje over, waarvan het taalgebruik ook nogal hakkelig is.
Er komt een enorme hoeveelheid personen in voor, en het is bijzonder lastig deze uit elkaar te houden. Het feit dat dit gebeurt, zegt genoeg over hoe het boek je boeit.
Het gegeven van het verschil in perspectief is an sich spannend, maar helaas nogal rommelig uitgewerkt. Het perspectief van bijv. Laura Baines - de huisgenoten van Richard Flynn - heb ik node gemist. Het boek voelt daarmee als 'niet af'.
Er is behoorlijk wat ruchtbaarheid gegeven aan het feit dat de schrijver dit boek direct in het Engels geschreven heeft. Had hij dat maar niet gedaan, het boek heeft een nogal houterige schrijfstijl. En aanbevelingen als "voor de liefhebbers van Donna Tartt" creëren verwachtingen die gewoon niet waargemaakt worden. Al met al is dit boek een zeer goed gehypte marketingtruc.