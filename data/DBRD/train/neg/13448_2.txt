Eric Snow is de voorganger in een kerk die hij zelf gesticht heeft. Hij wil echter meer betekenen voor de maatschappij dan hij in zijn kerk kan bewerkstelligen. Dan doet zich een kans voor om twee jaar lang het ambt van senator te vervullen. Dat vraagt wel van Snow dat hij zich niet langer uitdrukkelijk profileert als dominee. Uitgerekend op dat moment doen zich in zijn kerk enkele gevallen voor van zieken die worden genezen door middel van gebed. Snow wordt door zijn politiek adviseur gedwongen om hier niet de aandacht op te vestigen. Hij begint zich af te vragen of God wel wil dat hij senator wordt en de kerk verlaat.
De andere kandidaat voor de post van senator is de corrupte rechter Reese McKelvie. Een collega van Snow heeft tijdens een biecht bewijzen ontvangen voor de corruptie van de rechter en staat daarmee voor een dilemma. Wat weegt zwaarder, het biechtgeheim of de mogelijkheid om een crimineel te ontmaskeren? En tot welke prijs?
Uitgeverij Kok uit Kampen noemt zichzelf op de site marktleider op het gebied van religieus ge√Ønspireerde boeken. Ambitie van Lee Strobel, die zelf ooit voorganger is geweest in twee van de grootste kerken in Amerika, past goed in het gebruikelijke aanbod van deze uitgeverij. De nadruk van het boek ligt op geloof en geloofskwesties. Neem bijvoorbeeld de christelijke vrouw die opeens het licht ziet en besluit de relatie met haar ongelovige vriend te verbreken. Ze wil wel met hem trouwen, maar alleen als hij zich bekeert. Ambitie kent een aantal van dit soort voorbeelden die de geseculariseerde thrillerlezer vreemd zullen voorkomen. Het thrillerelement heeft hier onder te lijden. Op de momenten dat er wel iets van actie gebeurt en er een slachtoffer wordt gemaakt, staan de personages al gelijk klaar om voor genezing en herstel te bidden.
Plot, personages, diepgang, verhaallijnen; het zijn allemaal slechts kapstokken om het geloof op een positieve manier onder de aandacht te brengen. Zelfs een ongelovige onderzoeksjournalist die een kritisch artikel over de kerk van Snow wil schrijven, kan geen kwalijke praktijken ontdekken. Ambitie zal door deze subjectieve stijl slechts bij een kleine doelgroep in de smaak vallen.