De Zwaan is een schrijver met een duidelijke voorkeur voor nogal lijpe figuren die alleen maar aan zichzelf denken. Ze willen ergens beter van worden, ten koste van anderen. In dit boek gaat het over Nillie die elke man in bed kan krijgen, maar ze nooit kan houden. Twee mannen hebben haar laten vallen, waaronder Chris Noland. Deze lijkt het leven van een playboy te leven. Nillie wil geld van hem. Maar Noland zit zelf in de problemen, doordat zijn huisgenoot Leo met maffiabaas Vinnie Zarel in zee is gegaan. Er is geen geld voor Nillie te halen.

Verknipt is een thriller die eigenlijk een soort schaakspel is, met als enige verschil dat er meer dan twee spelers zijn. De machtsverhoudingen tussen de personen wisselen voortdurend. Daarmee doet het boek sterk denken aan de voorganger, De klusjesman. Tegelijkertijd is de werkelijkheid die De Zwaan schetst ijskoud. Bijna zonder uitzondering geeft niemand wat om een ander. Dit heeft z'n gevolgen. Tegen het eind van het boek kijkt De Zwaan niet neer op een paar doden meer of minder.

Er zullen ongetwijfeld mensen zijn die het een pracht van een boek vinden, want schrijven kan die De Zwaan zeker wel. Hoewel hij heel origineel kan zijn, verrast hij me met Verknipt niet meer. Zijn cynische kijk op het leven wordt duidelijk weerspiegeld in wat hij op papier zet. Alleen twee personen kunnen bij mij sympathie oproepen, maar die spelen een ondergeschikte rol in het boek.