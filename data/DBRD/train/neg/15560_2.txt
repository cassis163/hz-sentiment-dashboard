Dit is het eerste boek van Brad Winning dat ik lees.

Een naargeestige mijnbouwkolonie in een verre steampunk-toekomst wordt geteisterd door 'duivels'; gevleugelde mensachtigen die de mijnbouwers vermoorden, zo wordt beweerd. Er is een flinke beloning uitgeloofd voor elke duivelskop die wordt ingeleverd. Ondertussen verspreidt iemand aanplakbiljetten in de nederzetting waarop beweerd wordt dat Nod, het erts dat gewonnen wordt, eigenlijk niks waard is en er een groot gevaar dreigt. Dan legt er een zeppelin aan met daarin Pat o'Brian, premiejager en Inspecteur van het Kartel. Er zal orde op zaken gesteld worden.

Nederlandse steampunk is zeldzaam. Ik vind het moedig dat Brad een poging gewaagd heeft!
Het boek leest als een compleet 'over the top' actiefilm met wisselende camerastandpunten, heel veel personages, good guys die bad guys worden, triggerhappy personages, monsters in soorten en maten, 'interspecies seks' en heel veel geile gedachten. Het past allemaal binnen het plot en het heeft een functie, maar het is *erg* veel van het goede.

Het idee achter het verhaal is prima, maar omdat er zo ontzettend veel gebeurt in het verhaal met zo ontzettend veel personages, krijg ik als lezer niet de kans om me te hechten aan de personages. Het verhaal heeft geen echte hoofdpersoon en de 'camerastandpunten' veranderen zó snel dat de motivatie van de personages niet lekker uit de verf komt. Ik denk dat het hele verhaal beter had gewerkt als het hooguit vanuit het standpunt van drie personen was belicht, en ik had er graag wat meer van Thaumas Elektra in gezien. Want over de levenswandel van dié gast, daar heb ik nog wel wat vragen over!