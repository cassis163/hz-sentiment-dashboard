Iedereen kent ze, de mysterieuze verhalen en onverklaarbare verschijnselen die zich in de eigen streek hebben afgespeeld. Verhalen van lang geleden die een geheel eigen leven zijn gaan leiden. Maar ook recente gebeurtenissen die onverklaarbaar of onopgelost zijn en die je nog steeds de stuipen op het lijf jagen. Martijn J. Adelmund verzamelt en bundelt ze, op provincie gesorteerd. In de bundel Moord te Middelstum is dit keer de provincie Groningen aan de beurt. Soms verklaren ze de lezer een mysterie, soms wordt datzelfde mysterie nog groter dan het al was.
Een thrillerachtig verhaal is Het bloedbad in Lucaswolde dat helaas wel op waarheid berust. Deze tragedie vond plaats in begin 20e eeuw en zou zo in een hedendaagse thriller opgenomen kunnen worden.
De witte wieven van Blijham, bij Oude Pekela, zou zo als inspiratie kunnen dienen voor een boek van Stephen King. Overigens waren deze geestverschijningen vriendelijk en dat is niet altijd uitgangspunt voor King.
Over De heksen van Wedde (eind 1500) zijn de meningen over het waarheidsgehalte, sterk verdeeld. Maar als rond 1900 een nieuwe eigenaar het bedoelde stuk grond gaat egaliseren, is hij verrast wanneer er plotseling twee skeletten aan de oppervlakte verschijnen. Om de hals van een skelet zit een ketting die volledig aan de omschrijving in het verhaal voldoet. De twijfelaars zijn gewaarschuwd!
En zo gaat het 30 verhalen lang door. Mensen die iets met Groningen hebben of belangstellend zijn in oude streekgebeurtenissen, kunnen aan deze boekjes plezier beleven, de overige lezers zullen er weinig warm voor lopen.