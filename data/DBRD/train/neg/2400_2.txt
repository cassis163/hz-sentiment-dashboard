Praag is verhaal van vier jonge Amerikanen en één Canadees die begin jaren negentig van de vorige eeuw, net na de val van het communistische bewind, verblijven in Boedapest. Zij proberen daar ieder op hun eigen manier invloed uit te oefenen op het vormgeven van de nieuwe vrijheid in Hongarije.

Hoewel de roman uitgaat van vijf jonge westerlingen, zijn er slechts twee volop uitgewerkt, namelijk die van Charles Gábor en van John Price. Laatstgenoemde is de meest prominente hoofdpersoon. De andere drie hoofdpersonen komen in mindere mate aan bod: Scott Price, de oudere broer van John, Emily Oliver waarop John eigenlijk verliefd is maar die zelf geen interesse in John heeft, en tot slot Mark Payton, een homosexueel die een oogje heeft op John.

John is beginnend journalist bij een krant. Hij beschrijft aan de hand van columns de omwenteling in Hongarije en krijgt zodoende invloed op een aantal gebeurtenissen. Eén daarvan is de financiële steun die Charles regelt voor uitgeverij Horváth, een in de Hongaarse traditie gewortelde uitgeverij, die kort na de mislukte revolutie van 1956 is uitgeweken naar Wenen. Charles werkt als adviseur voor een westers bedrijf dat potentiële investeringen in Hongarije beoordeelt. In de roman krijgen we de ontwikkeling van de uitgeverij Horváth vanaf zijn oprichting begin 19e eeuw voorgeschoteld, en daarmee een stukje geschiedschrijving van Hongarije, allereerst als deel van de Oostenrijks-Hongaarse dubbelmonarchie, na de eerste wereldoorlog als zelfstandige natie en na de tweede wereldoorlog als communistisch land onder Sovjet-invloed.

Uiteindelijk krijgt Charles, met de invloed van John, een groot belang in de uitgeverij. Als de eigenaar Imre Horváth door een hartstilstand in coma raakt, verkoopt Charles uiteindelijk het bedrijf aan een Australische mediatycoon.

Een deel van Johns leven draait om zijn onmogelijke liefde voor Emily. Hij heeft wel relaties met een oude Hongaarse jazz-zangeres en een jonge fotografe waarmee hij een seksuele verhouding heeft maar die hem echter ook op afstand houdt. Ook deze relaties lopen ten einde.
Johns rol in Boedapest is uiteindelijk ook uitgespeeld en hij wordt ontslagen bij de krant. Hij vertrekt dan naar Praag. In de roman wordt vaker verwezen naar de Tsjechische hoofdstuk als plaats waar het echt zou gebeuren, waar de nieuwe tijd wel zou aanbreken, in tegenstelling tot Hongarije.

Als roman komt Praag niet echt goed uit de verf. Het historische uitstapje is wat vreemd tussen de rest dat draait om de belevenissen van de vijf jongeren. Verder worden drie van de vijf jongeren wel in het begin gepresenteerd als hoofdpersonen, maar worden nauwelijks uitgewerkt en verdwijnen redelijk plotseling geheel uit beeld. Bij elkaar is het een wat rommelig boek. Wel geeft het een aardig beeld van die roerige tijd, toen de voormalig communistische landen zochten naar hun nieuwe identiteit en waarbij westerse landen probeerden hun eigen belang in te brengen.