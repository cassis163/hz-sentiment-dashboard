Dit was het eerste boek van John Sandford dat ik heb gelezen, en het zal ook wel het laatste blijven. Mijn kennismaking met Lucas Davenport en consorten was niet bepaald daverend.
Er zijn verschillende alleenstaande dames vermoord; gaat het om hun geld, of is het misschien hun kunstverzameling die aanleiding geeft tot moord? Dat is niet duidelijk, dus moet Davenport op zoek naar de grootste gemene deler. Ondertussen speelt ook de zaak van de lokale politicus die zijn handen niet thuis kan houden.
Op zichzelf interessant om twee zaken te verweven, maar het verband ertussen wordt nauwelijks uitgewerkt. Het gegeven van de wandkleden ("quilts") is veelbelovend; waarom wordt daar verder niet zoveel mee gedaan?
Maar wat me het meest bevreemdt, is het feit dat twee personages die gewoon hun rol spelen in het verhaal, plotsklaps de daders blijken te zijn. Vanaf dat punt wordt alles verteld vanuit twee perspectieven, dat van de daders en dat van de degenen die jacht maken op de moordenaars. Niks mis mee, die truc is vaker vertoond, maar mij ontgaat volledig waarom de daders precies op dat moment hun metamorfose doormaken.
Tel daarbij op dat er nogal eens in het wilde weg wordt gemoord in dit boek (los van de alleenstaanden) en dat de pogingen tot humor tamelijk flauw overkomen, en mijn beoordeling zal duidelijk zijn.