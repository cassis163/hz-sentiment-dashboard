Stephanie Danler is een jonge Amerikaanse schrijfster die Creative Writing studeerde. Ze werkte ook als serveerster in het Union Square Café. Zoetbitter is haar debuut.
De prachtige omslag is gemaakt door Robbie Smits Art Direction and Graphic Design. Zij maken reclameuitingen voor o.a. Mazda en Knorr en diverse boekomslagen.

Hij zei: 'Wij scheppen de wereld zoals die zou moeten zijn. We hebben er niets mee te maken hoe hij echt is.'

Tess vlucht weg uit haar geboortedorp om het te gaan maken in New York. Op goed geluk stapt ze een restaurant binnen op zoek naar een baan. Ondanks het vage sollicitatiegesprek wordt ze aangenomen. Vanaf dat moment volgen we haar belevenissen en die van haar collega's in het restaurantwezen. De strikte gedragsregels tussen leidinggevenden en hun ondergeschikten. Het verschil tussen gasten en klanten. En we leren iets over de gerechten, hun bijzondere ingrediënten en welke wijn je daarbij dient te verkopen.
Maar wat we vooral leren is hoe alle mensen hun eigen problemen hebben en daarmee ook hun eigen oplossingen. Voor sommige mensen is het werk een vlucht voor de werkelijkheid. Voor anderen een opstap naar iets anders, iets beters misschien.

Wat opvalt is de rommelige stijl van de eerste hoofdstukken. Geen mooie afgeronde stukjes, maar losse zinnen of gedachten, zodat het verhaal in het begin lastig te volgen is. Pas vanaf hoofdstuk 5 krijg je het idee dat het een echt verhaal wordt. Een vreemde vertelling over restaurantpersoneel dat met allerlei drank, drugs en pillen de dag en de nacht doorkomt en vaak met elkaar het bed deelt. Maar het blijft van de hak op de tak spingen en op die manier nergens echt boeiend. Tess is als hoofdpersoon niet echt iemand die gelijk sympathie oproept bij de lezer. Haar overkomt van alles, ze heeft zelf nergens invloed op. Als je niet echt bestaat, hoef je ook geen mening te hebben.
Jammer is ook dat het boek niet goed geredigeerd is, er staan nog behoorlijk wat schrijf- en spelfouten in. Dat leidt de aandacht af.

Al met al een grappig verhaaltje om er tussendoor te lezen. De verwachtingen over een mooi culinair verhaal worden absoluut niet waargemaakt.