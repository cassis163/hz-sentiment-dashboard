Mijn verwachtingen waren groot toen ik dit boek in mijn handen had, een erg origineel idee dat geweldig uit kan pakken. Zelf ben ik geen fan van de cover, maar het riep wel vragen op en bepaalde verwachtingen. Zo dacht ik dat er misschien magische krachten bij Vega Jane zouden ontwikkelen als ze in het moeras zou gaan (doordat ze omringt is door vuur).

Dus het boek begon voor mij veel belovend, het was erg vlot geschreven en het verhaal ontwikkelde zich erg snel. Maar na een paar hoofdstukken bleef het verhaal stil hangen, er zat geen spanning meer in en er was totaal geen ontwikkeling. Wanneer de spanning wel goed opgebouwd werd, kreeg ik last van de verzinsels van Baldacci en hierdoor werd ik vaak geïrriteerd. Het verhaal breidde zich uit, er kwamen meer personages in en er werd iets meer van de wereld vrijgegeven. Maar wat ik miste, was de ontwikkeling van Vega zelf, terwijl de andere personages veranderen en beter terecht kwamen. Pas op het einde werd dit ietsjes beter, maar toen was het einde van het boek eigenlijk al in zicht. Als ik het boek in het algemeen bekijk, vind ik de schrijfstijl en het ontwerp van het boek te kinderlijk. De wereld is niet goed ontwikkeld en daarom werden de beschreven dieren een grote warboel. Daarnaast vind ik ook dat Baldacci er teveel bij in wilde stoppen, dus de rode draad raakte verwikkeld in andere zaken die helemaal niet van belang waren zoals hij zijn wereld had (vooral de magische aspecten aan het einde). Doordat het Nederlandse boek in tweeën is opgesplitst, klopt de achterflap niet. Waarschijnlijk komt dit omdat ze de originele achterflap vertaald hadden,Vega wist aan het einde nog steeds niks over het moeras. En daarom wil ik het tweede deel niet lezen, dit ligt deels dus ook aan mijzelf omdat ik het gevoel heb dat mijn antwoorden daarna nog niet beantwoord zijn.

Een paar plus- en minpuntjes:

+ het is erg origineel en dus ook goed bedacht.

+ Leest lekker snel weg.

+ Je hebt telkens het gevoel dat het op een magische wereld afspeelt.

-Het verhaal loopt weg van het 'hoofddoel' dat beschreven staat op de achterflap.

- De vormgeving is erg kinderlijk.

- Te veel verzinsels met rare namen die niet te plaatsen zijn en ook geen verdere uitleg krijgen.

- Alle personages ontwikkelen zich gedurende het verhaal, behalve de hoofdpersoon zelf.

- Sommige gebeurtenissen zijn belangrijk voor het verhaal en de afloop, maar zijn niet te plaatsen door de
voorgaande gebeurtenissen en passen dus niet in de context.

- Wereld wordt niet goed opgebouwd, het ik-perspectief helpt daar natuurlijk helemaal niet bij (omdat Vega geen beschrijvingen geeft van haar omgeving)

- Vele vragen die bij mij opgeroepen zijn, lopen nu al dood en krijg ik waarschijnlijk geen antwoord meer op.

-Weinig diepgang in het verhaal.


Doordat mijn verwachtingen te hoog waren, vond ik dit boek niet erg goed en zal ik het tweede deel niet lezen. Als ze het hele boek hadden uitgegeven (deel 1 en 2), dan was mijn mening anders geweest. Waarschijnlijk omdat alles dan op een plaats valt, maar ik heb niet de dwang om deel 2 te lezen.