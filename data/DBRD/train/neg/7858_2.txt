Linda van Rijn heeft de afgelopen jaren naam gemaakt als thrillerauteur in Nederland en ziet zichzelf vergeleken met Saskia Noort en Esther Verhoef. Haar achtergrond in de reisbranche inspireert Van Rijn voor de thema’s en locaties van haar boeken. In Villa Toscane wat dat betreft geen verrassingen. Prima vakantieboek voor op het strand, maar zeker geen hoogstandje.

Het gezin Marino besluit Nederland te verlaten als man des huizes Carlo zijn baan verliest. Ze verhuizen naar zijn moederland en gaan een agriturismo beginnen in Toscane. Heleen en de twee kinderen verhuizen mee en alles lijkt hen voor de wind te gaan. Ze zijn goed ingeburgerd in het dorpje, krijgen regelmatig bezoek van familie en de agriturismo draait erg goed. Dan worden ze opgeschrikt door een gruwelijk tafereel. De politie doet het af als een flauwe grap. Als daarna een van de gezinsleden verdwijnt, blijkt het helemaal niet om een grap te gaan. Iemand wil het gezin de stuipen op het lijf jagen. Maar wie is het en waarom zijn de Marino’s het slachtoffer? Er wordt een grote zoekactie opgezet en het gezin doorstaat een aantal zenuwslopende uren.

Op de omslag van Villa Toscane staat ‘Literaire thriller’. Zonder de discussie te starten wat literair bij deze stempel precies betekent, is na het lezen van het verhaal wel duidelijk dat het voorvoegsel niet op zijn plaats is. Te weinig diepgang in personages, geen bijzondere woordkeuzes of zinsbouw of andere speciale ingrediënten die een boek literair maken. Het is een compact, wat oppervlakkig, maar makkelijk te volgen verhaal dat wel snel wegleest. De sfeer van Toscane wordt door Van Rijn goed overgebracht. Bij vlagen is het zelfs spannend, maar echt bloedstollend of aangrijpend wordt het niet.

Een gezin bij wie de droom om een nieuw leven te starten in het buitenland niet helemaal loopt zoals gepland, is een realistische maar geen originele plot. Jammer dat ondanks het compacte verhaal de personages niet wat verder uitgediept worden. Ook de ontknoping is vrij abrupt, niet echt verrassend of spectaculair. Het zal dan ook niet lang blijven hangen. Alles bij elkaar komt Villa Toscane niet boven een middelmatige thriller uit, maar is het prima vakantievermaak.