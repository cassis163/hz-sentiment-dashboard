Toen ik de korte inhoud van Het huwelijkspact las, was ik nieuwsgierig en vol verwachting. Het leek mij wel een spannend verhaal, net iets anders dan de meeste thrillers.

Jake en Alice zijn pas getrouwd. Als huwelijkscadeau worden ze uitgenodigd om deel te nemen aan een mysterieuze groep genaamd Het Huwelijkspact. Het doel is het gezond en intact houden van het huwelijk. Nog nooit is een deelnemend koppel gescheiden. De regels lijken simpel: neem altijd je telefoon op als je partner belt. Geef elkaar maandelijks een zorgvuldig uitgekozen cadeautje en plan vier keer per jaar een weekend weg samen met je partner. Bespreek het Pact met niemand.
In het begin zijn Jake en Alice best gecharmeerd door o.a. de bijbehorende feestjes. Ze zitten in een almaar uitdijend netwerk van succesvolle koppels en zijn eigenlijk toch al van plan om gehuwd te blijven voor de rest van hun leven.
Tot iemand van hen beide een van de regels overtreedt. Het Pact gaat tot het uiterste om duidelijk te maken dat zowel Het Pact als hun huwelijk voor het leven is. Voor het jonge koppel verandert het leven plots in een ware nachtmerrie.

Na het lezen van het boek was ik echter heel wat minder positief.

Het verhaal op zich is best wel leuk. Op sommige momenten is het misschien wat ver gezocht, maar voor een Amerikaanse auteur valt het nog wel mee.

Een bekende schrijver zei ooit tegen mij: “Schrijven is schrappen”. Helaas hanteert Michelle Richmond dit principe niet. Er staan heel wat overbodige passages en beschrijvingen in haar boek. Dit haalt de vaart uit het verhaal. Net als het spannend begint te worden en je echt verder wil lezen, krijg je een uiteenzetting over de meest voorkomende oorzaken van echtscheidingen. Er hadden rustig een vijftigtal bladzijden geschrapt kunnen worden. Dan was dit spannende vakantielectuur geweest. Nu was het helaas te traag.