In de Amerikaanse stad Texas wordt het levenloze lichaam van psycholoog Deborah Gold gevonden. Ze is zwaar verminkt en gekruisigd. Inspecteur Jim Beaudry Bonham, ook wel Biscuit genoemd, onderzoekt deze moord. Hij heeft weinig aanknopingspunten en gaat daarom de patiënten van Gold af. Veel van hen hadden belang bij haar dood. Tijdens het onderzoek komt Jim erachter dat de zaak verband houdt met zijn eigen duistere verleden. Daarnaast speelt de nog altijd niet opgeloste zaak van de verdwijning van zijn jeugdvriendin Kat een grote rol in het leven van Jim.

Los te lezen vervolg
‘Merel’ is het vervolg op ‘Wat de zomer niet overleeft’, het debuut van Tom Wright. Beide boeken zijn los van elkaar te lezen. Het is echter wel aan te raden het eerste deel juist wel gelezen te hebben. Er zijn veel flashbacks naar het verleden van Jim, die niet altijd meteen geplaatst kunnen worden. Gebeurtenissen die in het voorgaande deel ongetwijfeld uitvoerig zijn beschreven.

Noir
De omslag geeft aan dat het verhaal een zgn. ‘noir’ is. In noirs voeren stemmingen van melancholie, somberheid, teleurstelling, pessimisme, schuld en paranoia de boventoon. Daar is niks aan gelogen. Het hele verhaal is doorspekt van somberheid. De omgeving waar het verhaal zich afpeelt heeft een drukkende sfeer, de karakters zijn enigszins gelaten en hoofdkarakter Jim laat zich het best omschrijven als een terneergeslagen man.

Spannende roman
Wright zet Jim heel kundig neer. Hij diept dit karakter goed uit, na het lezen van het boek heb je echt het gevoel dit karakter te kennen. Dit staat in schril contrast met de overige karakters, die nauwelijks uitgediept worden. De zeer gedetailleerde uitwerking van Jim gaat ook ten koste van de spanning. Het boek gaat meer over Jim dan over het oplossen van de moord. Het kabbelt maar wat aan. Echt spannend wordt het alleen op het einde. ‘Merel’ is eerder een spannende roman dan een thriller.

Conclusie
Tom Wright toont zich een goede schrijver met ‘Merel’. Hij zet het hoofdkarakter Jim stevig neer en weet een sombere doch prachtige sfeer neer te zetten. Door een gebrek aan spanning is ‘Merel’ niet echt een thriller, maar een knap geschreven roman.