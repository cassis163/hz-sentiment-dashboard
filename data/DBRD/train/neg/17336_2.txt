Alles wat je kunt bedenken bij een verhaal uit de Tweede Wereldoorlog heeft Simone van der Vlugt in haar historische roman verweven; Katjaâ€™s broers zitten in het verzet, haar schoonfamilie is lid van de NSB, haar beste vriendin is Joods. Haar man Daniel wordt opgepakt als hij samen met andere artsen een protestbrief schrijft. Het maakt het leven voor Katja niet makkelijk en de keuzes die ze moet maken om de oorlog te overleven; wel of niet onderduikers helpen, wel of geen relaties aanknopen met Duitse officieren? Met Katja als hoofdpersoon laat Simone van der Vlugt de lezer inzien dat het allemaal niet zo eenvoudig was in de Tweede Wereldoorlog.

Maar dat is het dan ook wel, want de roman is toch met een zeker gemak te lezen. De karakters zijn oppervlakkig. Er zijn scenes die een zekere spanning hebben, maar van een gewaardeerd thrillerschrijfster had ik toch een sterkere spanningsboog voor de hele roman verwacht. Nu zijn vooral de historische feiten verwerkt in het boek, hoe goed en nauwkeurig ook het is wat mij betreft niet voldoende voor een goede historische roman. Hoewel ik moet nageven dat Simone van der Vlugt op een laagdrempelige manier kan vertellen over de geschiedenis van Rotterdam. De lege stad verwijst veel meer naar wie er zijn verdwenen in de loop van de oorlogsjaren, dan na de kaalslag van het bombardement en dat blijft toch aangrijpend.