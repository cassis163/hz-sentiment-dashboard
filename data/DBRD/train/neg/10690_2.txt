Henk Apotheker is acteur, scenarioschrijver en auteur. Bij een illegale stadsradio deed hij veel inspiratie op tot het schrijven van zijn eerste boek. Dat was Pleidooi, dat in 1994 is verschenen en meteen werd genomineerd voor de Gouden Strop. Kirsten van Dissel is actrice en televisiepresentatrice. Ze is vooral bekend geworden door de serie Baantjer. In 2018 kwam haar eerste boek Erfenis uit, deze thriller schreef ze samen met Apotheker en is de eerste uit een serie met Chris Meyer.

Nadat ze bij haar vorige werkgever ISpy is weggegaan is Chris Meyer als privédetective begonnen. Op een dag wordt ze benaderd door de internetmiljonair Mirko Noorman. Hij wil graag dat ze zijn zoon Mathias, die vier jaar eerder op zesjarige leeftijd is ontvoerd, opspoort. Daar heeft hij veel geld voor over. Chris gaat op onderzoek uit en dan wordt het lichaam van een van haar jonge informanten, de zestienjarige Danny, onder aan een flatgebouw gevonden. Chris maar steeds meer vorderingen, maar haar leven komt daarbij wel in gevaar. Vooral omdat een bekende en beruchte crimineel haar pad kruist.

Na een korte, in het cursief weergegeven proloog, maakt de lezer kennis met Chris Meyer en gedurende het verhaal wordt haar personage, maar ook die van de andere die in een volgend deel zullen terugkeren, wat uitgebreider onder de aandacht gebracht. Toch, en dat creëert een geringe dosis onduidelijkheid, is dat niet voldoende om hen door en door te leren kennen. Wellicht dat er nog wat is weggelegd voor de komende delen waardoor ze wat meer beginnen te leven, maar ook dat de lezer ze nog meer leert kennen. Dit alles wil niet zeggen dat je op basis van dit boek geen redelijke indruk van hen krijgt, het is alleen te globaal.

Het verhaal is op zich tamelijk goed opgebouwd en aan het eind zijn er geen openstaande vragen meer, behalve misschien over de herkomst van Chris. Dat is niet erg, want daar komen de auteurs in een volgend deel zeker op terug. Zo af en toe heeft het een verrassende plotwending, maar die leidt er niet toe dat Erfenis een spannend verhaal is. Dat is het van begin tot eind niet. Ook vallen sommige acties en situaties te mooi op hun plaats, het lijkt erop dat Apotheker & Van Dissel het verhaal niet al te ingewikkeld wilden maken. Dat is jammer, want dat gaat ten koste van de verrassing en spanning. Een ander punt van kritiek is dat naarmate het verhaal vordert het steeds ongeloofwaardiger en onwaarschijnlijker wordt. Er gebeurt té veel in een té korte tijd. Dat doet een thriller, die wel degelijk een prima uitgangspunt heeft, bepaald niet goed.

De auteurs hebben er wel voor gezorgd dat Erfenis een vlot lopend verhaal is, ondanks de terminologie uit de hackerswereld. Voor wie niet met het computerjargon vertrouwd is, kan dat vertragend werken. Daarnaast, maar dat komt niet zo heel erg veel voor, wordt soms te veel op bepaalde details ingegaan. Die gedeelten zijn dan wat langdradiger dan het verhaal zelf. Het is echter geen verhaal dat lang blijft hangen en eigenlijk ook geen diepe indruk achterlaat. Aan de andere kant is het ook niet bijzonder vervelend om te lezen, ondanks de paar merkwaardigheden en de al eerder aangehaalde onwaarschijnlijkheden. Voor het schrijversduo is het nog niet te laat om de serie te redden, daarmee kunnen ze in het tweede deel gaan beginnen. Dan zullen ze in ieder geval meer spanning en plotwendingen in het verhaal moeten aanbrengen, daar heeft het in Erfenis aan ontbroken.