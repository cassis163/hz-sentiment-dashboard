Saskia van Lieshout is haar baan en haar man kwijt en besluit om in Zwitserland een nieuw bestaan op te bouwen. Zij reageert op een advertentie van Jules en Zalia Laponder die een au-pair en gastvrouw zoeken. Saskia neemt de baan aan en vertrekt naar Zwitserland. Al snel heeft zij een goede relatie met de kinderen van het echtpaar opgebouwd en ook bloeit er iets op tussen haar en Klaus, een kunstenaar die haar buurman is.

Een paar weken na aankomst ontdekt Saskia dat de familie gebukt gaat onder een groot verdriet. Als zij daarna ook nog eens getuige is van een hoog oplopende ruzie tussen Jules en een onbekende vrouw en ook haar ex- man Richard met minder goede bedoelingen plotseling voor de deur staat, wordt het leven voor Saskia een grote nachtmerrie.

Zwarte piste is een misdaadroman die gemakkelijk en snel leest en op momenten ook de nodige spanning kent. De plot is redelijk voorspelbaar en het is jammer dat de ontknoping al redelijk ver voor het einde van het boek wordt vrijgegeven. Verwacht geen diepzinnige gedachten, filosofische beschouwingen of beeldende beschrijvingen van bv. de Zwitserse natuur. Die komen in het boek niet voor. Ook de uitwerking van de personages gaat niet echt diep.

Als je over deze minpunten heen kunt stappen is Zwarte piste een goed leesbare misdaadroman. En als je het boek uit hebt, heb je ondanks de oppervlakkigheid van het verhaal niet het idee dat je een slecht boek hebt gelezen. Daarvoor is de schrijfstijl van Suzanne Vermeer te plezierig.