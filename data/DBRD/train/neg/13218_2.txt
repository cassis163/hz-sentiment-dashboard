Adam Raine groeit aan het begin van de twintigste eeuw op in een Londense achterbuurt. Door omstandigheden verhuizen zijn vader en hij naar een mijnstadje in Yorkshire. Daar wordt hij groot en gaat hij naar school. Hij ontvangt de bescherming van de plaatselijke Lord, Sir John.
Hij is een uitemrate verstandige en leergierige jongen. Al jong weet hij het verschil tussen ‘goed’ en ‘kwaad’ en handelt navenant. Hij heeft een enorme overtuigingkracht. Hij ziet sneller dan anderen waar het in het leven om gaat. Het leven wordt gereguleerd door de strikte scheiding van de klassenmaatschappij. Adam weet daar voor een groot deel aan te ontsnappen.
The Great War, de Eerste Wereldoorlog speelt in dit boek een heel grote rol. Adam raakt met vrienden en streekgenoten in die oorlog verzeild. Het optimisme de Duitse keizer de oren eens flink te zullen wassen raakt al snel verdwenen in een afmattende loopgravenoorlog. In deze onzalige oorlog is kameraderie een onmisbare deugd. Daardoor kunnen de mannen nog enigszins ontsnappen aan hun wanhoop en de waanzin van zinloos geweld.

Enthousiast over dit boek ben ik niet. Dat vind ik jammer, ik voel namelijk wel veel sympathie voor de schrijver, de hoofdpersoon en de andere personages in dit boek. Ik heb de associatie met een ouderwets jeugdboek, waarin de held ook echt een held is: alle deugden kleven hem aan. De gebeurtenissen spelen zich chronologisch af. Weinig in dit boek is origineel. Ik heb al behoorlijk wat romans over de Eerste Wereldoorlog gelezen, en ook de beschrijving van WOI in ‘Niemandsland’ is niet vernieuwend of origineel.

Ik las in de media dat dit boek een ode zou zijn aan Tolkiens beroemde grootvader JRR, de schepper van ‘The Lord of the Rings’. Daarvan heb ik toch weinig teruggevonden. JRR stamde uit een heel ander milieu en ook zijn oorlogservaringen waren anders dan die van Adam.

Het boek is wat mij betreft te dik. Er is een neiging om boeken lekker dik te maken; dat schijnt een heus verkoopargument te zijn. Ik ben niet tegen dikke boeken, maar de omvang moet wel functioneel zijn.

2/5 sterren.