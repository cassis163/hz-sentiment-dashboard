De zevende-eeuwse non Fidelma heeft het besluit genomen op pelgrimage te gaan naar Santiago de Compostella. Ze wil zich tijdens de reis bezinnen op haar positie als rechtsgeleerde en non, en ze wil nadenken over haar liefde voor de Saskische monnik Aedulf die ze in haar geboorteland Ierland achterlaat. Als ze aan boord van de Brandgans stapt voor de overtocht naar het Iberisch schiereiland, weet ze niet dat haar een veelbewogen reis te wachten staat.
Op de eerste dag ontdekt ze dat één van haar medepelgrims een oude liefde van haar is. Herinneringen die ze liever wil vergeten, komen volop terug. Gelukkig vindt ze afleiding als blijkt dat een andere pelgrim tijdens een storm verdwenen is. De bemanning veronderstelt dat de verdwenen non van het dek is gespoeld. Maar Fidelma ontdekt dat er moord in het spel is als ze een bloedbevlekte pij vindt.
Dood van een pelgrim is alweer het achtste deel in de succesvolle serie over zuster Fidelma. In de vorige boeken werd zij bijgestaan door Aedulf. Nu staat ze er alleen voor en dat valt haar niet mee. Haar oude liefde dringt zich weer aan haar op, terwijl zij zich afvraagt of hij de moordenaar is.
Dit boek heeft alles in zich om een geweldig verhaal te kunnen zijn. De setting van een boottocht over de woelige zee - met de dreiging van storm en zeerovers - is natuurlijk prachtig. Toch komt de plot ongeloofwaardig over. De nonnen en monniken aan boord zijn allemaal stuk voor stuk onsympathieke figuren. De losse seksuele moraal onder de geestelijken is erg dik aangezet. Dan is er ook nog een vrouw die geen kinderen wil hebben. Nogal eigenaardig in een primitieve samenleving waarin het nageslacht een soort pensioenvoorziening vormt. Voeg daaraan toe dat er wel erg vaak met bijbelteksten wordt gesmeten, en je hebt een verhaal dat af en toe vervelend begint te worden.
Maar er is een lichtpuntje. Dood van een pelgrim eindigt met een cliffhanger waardoor de Fidelma-fan het volgende deel wel móet lezen. Laten we hopen dat het niet weer een boek is waarin geestelijken elkaar om zeep helpen.