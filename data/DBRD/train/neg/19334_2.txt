Waar denk je aan bij de woorden “Pub Food”? In geen geval aan de gerechten die Tom Kerridge serveert in zijn Pub The Hand & Flowers in Marlow. Ik tenminste niet. Tom Kerridge wist binnen een paar jaar twee Michellinsterren in de wacht te slepen voor The Hand & Flowers en als je dat weet kun je al bedenken dat dit boek geen standaard Pub Food recepten bevat. Volgens Tom Kerridge moeten goede pubgerechten toegankelijk zijn voor iedereen waarbij de standaard hoog moet worden gehouden. Daar hangt een prijskaartje aan en ook dat is prima, zegt Tom, als het eten maar in verhouding staat tot die prijs.

In het voorwoord benadrukt Tom Kerridge dat hij  niet geinteresseerd is in pretentieuze diners of allerlei toeters en bellen. Nee, het gaat hem erom lekker eten bereikbaar en beschikbaar te maken voor iedereen. Is dat gelukt met dit boek? Wel als je een (hobby)kok bent die meer kan dan de doorsnee maaltijd bereiden en als je behoorlijk wat ervaring hebt in de keuken. De minder geroutineerde hobbykok zal maar weinig recepten aantreffen in dit boek die zonder problemen te maken zijn. Ongetwijfeld is alles even lekker maar bereikbaar en beschikbaar voor iedereen is het zeker niet.
Ook de gebruikte ingrediënten roepen hier en daar wat vragen op. Cabernet-sauvignonazijn? Mosterdkoolblad? Strandbiet? Zoutmelde? Ach, er is best een aantal goede en maakbare recepten opgenomen maar ze hebben niet de overhand. In de categorie “simpel” valt wel dit sodabrood. Het hoeft niet eens te rijzen!

Sodabrood
Voor 2 broden
750 gram volkorenmeel
750 gram witbroodmeel, plus extra voor het bestuiven
75 gram boter, gesmolten
4 tl zuiveringszout
1 el zout
2 tl versgemalen zwarte peper
1,25 l karnemelk

Verwarm de oven voor op 200 graden. Doe beide meelsoorten, de boter, het zuiveringszout, zout en de versgemalen peper in een grote kom. Roer de karnemelk erdoor en kneed er met uw handen een zacht deeg van. Verdeel het deeg in twee porties en vorm daarvan 2 broden op een bakplaat. Bestuif de broden met een beetje extra meel en bak ze 45-50 minuten, tot ze gerezen en goudbruin zijn. Doe ze over op een rooster en laat ze volledig afkoelen.

Een aantal basisrecepten uit dit boek, zoals picklemix, kerriepoeder, karamelsaus en sodabrood en nog een paar is heel fijn om te hebben. Ook de soepen en salades zijn prima te doen. De langzaam gebraden lamsschouder met pommes boulangères is een simpel topgerecht voor de onervaren hobbykok die zijn tafelgenoten wil verrassen. Het is helaas maar een klein deel. Alle overige gerechten zijn veel bewerkelijker en doen mij denken aan ingewikkelde kerstrecepten met alle stress van dien. Ik zie mij zo snel nog niet de gestoofde kruisbessen met vlierbloesemdumplings en zoete kaas op tafel zetten. Of de knapperige varkenswang en gefrituurde sjalotringen met taramasalata en plat brood.

Al deze gerechten doen beslist niet aan Pub Food denken en wat dat betreft is het te hopen dat de titel van het boek aspirant kopers niet op het verkeerde been zet. Voor de betere hobbykok die een uitdaging niet uit de weg gaat en spectaculair uit de hoek wil komen als er gasten aan tafel zitten is dit een prima boek.