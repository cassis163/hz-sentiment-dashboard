De naam Andy McNab hoeft weinig toelichting. Als voormalig soldaat bij de SAS (Special Air Service) kan hij putten uit een rijke ervaring. De prijs die hij voor deze ervaring moet betalen is dat hij niet herkenbaar in beeld gebracht wil worden. Het is van levensbelang voor zijn collega-soldaten die met hem betrokken waren bij undercover acties in o.a. Noord Ierland, dat zijn identiteit onbekend blijft.
Die handicap belet hem niet om boeken te schrijven en lezingen te houden. Bij deze laatste activiteit is het verboden hem te fotograferen, de reden moge duidelijk zijn. Het lijkt erop dat hij niet alleen vrienden heeft gemaakt met zijn acties uit het verleden.
Inmiddels heeft hij zijn 12e boek op de markt gebracht dat luistert naar de titel Vergelding (Payback).
Danny en zijn grootvader Fergus Watts leven in Spanje onder een valse naam en als bouwvakker. Als voormalig SAS-soldaat zijn ze hun leven niet zeker en weten ze dat er altijd naar hen gezocht zal blijven worden. In het bijzonder George Fincham, die wil beide mannen in Engeland minimaal achter de tralies maar nog liever wil hij ze dood.
Marcie Deveraux heeft dit ontdekt en streeft een ander doel na, namelijk de val van Fincham omdat hij wordt verdacht van verraad en verduistering. Zeer voorspelbaar zijn de mannen Watts op de vlucht. Ze bedenken dat ze deze levenswijze alleen kunnen stoppen als ze zelf als jager op het wild gaan jagen en hun prooi onschadelijk maken. Dus de jager wordt prooi en de prooi wil wel jagen.
Ergens in het boek begint een hoofdstuk met de zinsnede dat het een dodelijk spel van kat en muis lijkt. En daar is zo ongeveer alles mee gezegd. Geen enkele diepgang, weinig karakterbeschrijving, alleen maar jagen op elkaar en maar afwachten wie uiteindelijk met de minste schade het strijdtoneel kan verlaten. Zelfs de enkele intelligente plannen die ten uitvoer worden gebracht geven de lezer weinig inspiratie en voldoening.
Als het genre je belangstelling heeft, is de verwachting of vergelijking met Tom Clancy of Lee Child iets te hoog ingeschaald. Op ongeveer de helft blijft McNab steken.