Ze begon haar carrière in de technologische sector, maar besloot dat ze toch haar passie voor schrijven wilde volgen. Ze stopte met haar werk en startte met het schrijven van romantische boeken. Meredith Wild is bekend van de 'Hacker'-serie. Onlangs kwam deel 4 uit. Harde les is volgens de achterflap een intens en sexy verhaal. Klopt dit ook?

Erica Hathaway kan niet wachten om in het huwelijksbootje te stappen met Blake Landon. Eindelijk lijkt ze haar leven op de rit te hebben. Een goed lopend bedrijf, een mooie, knappe en rijke man naast zich en vrede met haar verleden. Maar hoe goed kent ze Blake nou eigenlijk? Als ze achter zijn duistere verleden komt en ook nog eens een slechte zakelijke deal sluit, lijkt Erica’s wereld even helemaal in te storten. Weten Blake en Erica de problemen te overwinnen?

Harde les is het vierde deel in een serie over Erica en Blake. Als je de voorgaande delen niet gelezen hebt, word je midden in het verhaal gedropt. Dit kan lastig zijn voor het volgen van het verhaal. Zo staat op de flaptekst dat Blake hacker is geweest, dat verklaart ook de titel van de serie, maar in dit verhaal komt dat amper aan bod. Ook is het duidelijk dat Erica en Blake al heel wat meegemaakt hebben, maar ook dat wordt in dit verhaal niet uitgelegd.

Een voorbeeld is de seksuele voorkeur van Blake. Het is al snel duidelijk dat hij van SM houdt en dat hij graag de meester is. Hier heb je ook geen voorinformatie voor nodig. Dat verhaal vertelt zichzelf wel. Maar het feit dat Erica hiervan op de hoogte is en blijkbaar een stopwoord heeft, maakt het verwarrend. Wat zijn nu de grenzen waar over gesproken wordt?

Maar ook andere dingen roepen vragen op. Zo wil Blake Erica geen moment alleen laten. Waarom niet? En er is wat aan de hand met Erica’s vader, Daniël? Het wordt onvoldoende duidelijk wat voor rol hij nu precies heeft als je de voorgaande delen niet gelezen hebt. Het is tijdens het lezen veel gissen en hopen dat je het goed hebt. Als daar dan nog eens bijkomt dat Blake en Erica allebei niet echt personages zijn die je in je hart sluit, wordt het lezen van dit boek een zware kluif. Deze personages komen kil over en je hebt lange tijd het gevoel dat je ze niet leert kennen. Bijna alsof ze zich van je afsluiten. Pas wanneer Erica een verkeerde keuze maakt en opeens slachtoffer wordt van een daad van haar vader, wil je alleen nog maar verder lezen. De laatste vijftig pagina’s zijn de enige pagina’s die ervoor zorgen dat je wil weten hoe het afloopt. En dan vooral met Erica en Blake.

Het is goed voor te stellen dat deze leeservaring heel anders is als je de voorgaande delen Harde liefde, Harde leugens en Harde lust wel gelezen hebt. Dan heb je misschien wel een band met Erica en Blake, en misschien zelfs met Blakes ex Sophia. Het is dan ook niet aan te raden om dit boek als stand alone te lezen.

Al met al is Harde les een verhaal dat veel vragen oproept voor de ‘stand alone-lezer’. Er komt veel erotiek in voor, die soms doet denken aan Vijftig tinten grijs. De meerwaarde van deze scènes is soms te betwisten en daardoor krijg je meermaals de neiging om scènes over te slaan. Pas op het einde wordt het verhaal intens, door de gebeurtenissen die dan plaatsvinden. Harde les was beter geweest met de nodige korte toelichting over de voorgaande delen en een betere verdeling van de spannende momenten.