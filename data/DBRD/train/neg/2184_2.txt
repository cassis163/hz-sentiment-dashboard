Suzanne Vermeer schreef eerder al de boeken All-inclusive, De vlucht, Zomertijd, Cruise en Après-ski. Het genre waarin ze schrijft kan het best omschreven worden als vakantiethriller. Haar boeken gaan vaak over de belevenissen van Nederlanders op vakantie.
In De suite is Joyce de hoofdpersoon. Ze is een van oorsprong Nederlandse vrouw die achter haar liefde aan naar Tenerife is verhuisd. De relatie loopt na niet al te lange tijd stuk en Joyce gaat met haar zoontje Jason wonen op het terrein van het hotel waar ze de manager van is. Als Joyce op een avond nog laat aan het werk is, komen twee onbekende mannen haar hotelkamer binnen. De mannen overmeesteren haar en een paar uur later wordt ze wakker in een van de hotelkamers. Ze kan zich bijna niks herinneren van wat er gebeurd is en besluit naar huis te gaan.
De volgende dag komt er een man haar kantoor binnen en laat haar op zijn telefoon beelden zien die de nacht ervoor zijn gemaakt. Het blijkt zo erg te zijn dat Joyce zich door de man laat chanteren. Ze moet de hele zomer lang de mooiste suite voor de man reserveren zonder kosten. De vraag is natuurlijk wie er achter de chantagepraktijken zit en wat er precies in de suite gebeurt.
Het verhaal wil niet echt op gang komen. Het eerste deel gaat vooral over hoe Joyce haar man heeft leren kennen en over hoe hun huwelijk uiteindelijk op de klippen loopt. Als je niet beter zou weten, zou je denken dat je in een boekje uit de boeketreeks aan het lezen bent. Het duurt heel lang voordat er iets spannends gebeurt en wat er dan gebeurt, is eigenlijk niet eens zo heel spannend.
Daarnaast is het heel onduidelijk dat er meerdere verhalen langs elkaar lopen. In het begin wordt er steeds geschakeld tussen het verhaal van Joyce en een verhaal over een onbekende man die aan het gokken is. Dit leest erg vaag en wekt zelfs wat irritatie op.
Het boek is op een luchtige manier geschreven die lekker wegleest. Geen moeilijke woorden en ingewikkelde zinsconstructies, maar basic taalgebruik. Ondanks dat het verhaal niet echt op gang komt, lees je toch gemakkelijk door. Aan het eind van het boek zit nog wel een spannend stuk, maar of je daar nou dit hele boek voor moet lezen? Ik denk het niet.