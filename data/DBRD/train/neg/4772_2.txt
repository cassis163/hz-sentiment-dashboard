Voor mijn verjaardag heb ik een e- reader gekregen, maar de titels, die je via de bibliotheek kunt lenen, vallen een beetje tegen. Er is nog weinig keus. Drift van Marion Pauw stond er wel bij. Ik had nog nooit iets van Marion Pauw gelezen.

Drift is een verhaal, wat zich afspeelt op Aruba. Jill van Zant verhuist daar naar toe, omdat haar vriend Simon daar is aangesteld door zijn werk. Hij werkt als jurist bij een trustmaatschappij Ubbink, Kauffman en Tobey. Simon is al een paar weken eerder vertrokken en haalt haar van het vliegveld op. Hun relatie was al niet zo goed meer, maar Jill hoopt erop, dat het door het exotische eiland weer goed gaat komen. Het is altijd heerlijk weer, een mooi appartement en het strand heel dichtbij. Wat wil je nog meer. Echter, zodra ze daar maar even wonen, blijkt, dat haar vriend naar een Bovenwinds eiland Anguilla moet om daar het een en ander op te zetten. Daar baalt Jill enorm van, vooral omdat het steeds maar langer duurt eer Simon terugkeert. Simon belooft elke dag te bellen. Als goedmakertje krijgt ze van de baas een duikcursus cadeau.

De duikinstructeur Edsel blijkt meer af te weten van de verdwijning van een Amerikaanse toeriste Christine Bird en heeft hier zelfs enige tijd voor vastgezeten. Jill en Christine lijken erg veel op elkaar. Op het eiland wordt ze dan ook steeds aangestaard. Simon vindt het geen leuke gedachte dat ze met Edsel omgaat, die verdacht werd van de verdwijning van Christine. Terloops hoort Jill, dat Simon met zijn collega Katja op Aguilla zit. Tijdens een rondrit op het eiland komen ze bij een verborgen grot, de blauwe kamer, waar waarschijnlijk het verdwenen meisje verborgen is geweest. Ze komt daar achter een geheim en vertelt het later aan de politie. Echter, zij kan de blauwe kamer niet meer terug vinden. Later wordt ze gechanteerd met een foto, die niet van haar, maar van Christine is genomen. Dat ziet ze aan het hangertje om haar nek. Het is heel gevaarlijk om rond te lopen met een geheim, terwijl meerder mensen weten, dat je dat geheim kent.

Als Jill op een dag bovenkomt na een driftduik, dat is een duik op een plek waar twee stromingen samenkomen, wat behalve veel sensatie ook veel gevaar oplevert, is de boot weg. De duik was onder leiding van Edsel. Zou hij dan toch de dader geweest zijn?

Drift heeft twee verhaallijnen: één over haar leven op Aruba en de ander over het duiken tijdens een drift-duik. Het verhaal deed mij meteen denken aan de verdwijning van Natalee Holloway en dat is inderdaad de aanleiding geweest om dit verhaal te schrijven. In 2005 vertrok Marion na haar scheiding naar Aruba waar het idee ontstond voor haar tweede thriller Drift. Het is nogal simpel verteld, maar je wilt toch wel weten hoe het afloopt. Jill vertelt haar verhaal met de eenzaamheid en achterdocht, die ze voelt. Zo leuk is het leven niet op Aruba, waar ze geen mens kent. Ik vond het verhaal toch vrij oppervlakkig: twee sterren.