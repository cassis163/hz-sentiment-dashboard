De luitist van Karen van Velsen is verkrijgbaar bij uitgeverij Gopher en was in september 2003 al toe aan haar 59e druk. Heb ik iets gemist? Is dit een bestseller? Nee, deze uitgeverij drukt per exemplaar en dan ben je relatief snel toe aan een 59e druk. Ik vind het eigenlijk wel geestig.

En het boek? Hoofdpersoon Karen gaat met Tom naar Frankrijk en daar gebeuren allerlei vreemde dingen. Niet iedereen is wie hij lijkt en de vraag is wie er nou eigenlijk wel te vertrouwen is. Tom is de luitist en speelt regelmatig prachtige muziek voor Karen. Er blijkt sprake te zijn van een internationaal netwerk van intriges. Als ik dit vermeld, verklap ik niets, want dit staat ook op de achterflap.

Ik heb dit boek snel uitgelezen. Het is zeker onderhoudend en Karen van Velsen kan een spannend verhaal schrijven. Het boek heeft ook veel vaart en het leest gemakkelijk.

Jammer genoeg vond ik dat er te vaak sprake was van onwaarschijnlijkheden of toevalligheden. Veel blijkt verband met elkaar te houden en soms is dat niet logisch. Ook het taalgebruik vond ik niet altijd mooi. Ik heb een tijdje zitten turen op de volgende zin: hoe voel je je trouwen?. Zo zitten er meer slordigheden, typefouten of taalfouten, in dit boek. Dat is jammer, maar kan waarschijnlijk bij de volgende druk gemakkelijk hersteld worden.