Als je de humor van Stan Lauryssens kunt waarderen en met een knipoog kunt lezen dan schrijft hij vermakelijke verhalen. In verhaal nummer 8 van zijn reeks komt er niet zoveel nieuws om de hoek kijken, zij het dat Stan zelf de hoofdrol speelt in dit grappige verhaal.
Er is een minder nadrukkelijke rol voor de politie weggelegd in Dali & I dan, bijvoorbeeld, in zijn voorlaatste; Wie vroeg sterft. Maar al vóór de verschijningsdatum heeft de Amerikaanse maatschappij Room 9 Entertainment laten weten dat van dit verhaal een film wordt opgenomen met Al Pacino in de hoofdrol. Gelijktijdig kochten diverse landen de vertaalrechten van dit veelbelovende verhaal. Als dat nog geen goede opsteker is om de dag mee te beginnen.
Stan Lauryssens, werkt in een kaasfabriek in Antwerpen wanneer hij door Panorama wordt uitgenodigd om correspondent in Hollywood te worden. Reisgeld is er echter niet dus moet Stan zijn verhalen over filmsterren uit andere bron halen of zelf verzinnen. Wanneer hij Salvador Dali als onderwerp neemt, blijkt er een grote stijging in de verkoop.Dus luidt Stans conclusie: Dali verkoopt!!
Met deze wetenschap verkoopt hij alles wat los en vast zit van de merkwaardige kunstenaar en belooft de hebberige kopers dat het allemaal veel meer waard wordt op het moment dat de schilder zal overlijden.
Met de kennis dat zelfs afval van Dali verkoopbaar is en een leugentje op zijn tijd de prijs alleen maar opdrijft, is de toekomst van Stan verzekerd. Hij vertrekt naar Spanje, wordt de buurman van zijn broodwinning, de oude Dali, en leert er de Spaanse Ana kennen op wie hij verliefd wordt. Een antwoord op de vraag wie nu de grootste oplichter is, Dali of Lauryssens wordt op subtiele wijze uit de doeken gedaan.
Stan Lauryssens heeft met deze titel een vermakelijk en ontspannend verhaal toegevoegd aan zijn oeuvre. En, getuige de buitenlandse reacties, heeft dit boek potentie om een hit te worden. Het zal aan de diepte van het verhaal niet liggen. Het succes wordt door de mysterieuze leefwijze van de kunstenaar Dali bepaalt.Tijdens zijn leven werd al gezegd dat de meeste werken niet van zijn eigen hand zouden zijn, maar dat je zijn handtekening kocht. Van deze stelling maakt Lauryssens op aangename wijze gebruik. Schenk nog een smaakvol sausje over het excentrieke leven van de Spanjaard uit en er komt inderdaad een vermakelijk verhaal op papier. Geen diepzinnige psychologie, ook geen spannende momenten waarbij je je adem inhoudt, nee gewoon een vermakelijk boek voor een paar aangename uurtjes.