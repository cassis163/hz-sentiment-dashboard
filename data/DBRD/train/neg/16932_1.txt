Govert Derix is nog net geen duizendpoot maar na zijn studies filosofie en psychologie is hij werkzaam geweest als ondernemer, filosoof en schrijver. Als ondernemer heeft hij een netwerkbureau opgericht dat verantwoordelijk is voor producties, tekstwerk en communicatieadvies. Vanaf 2009 werkt hij als autonoom schrijver, filosoof, publicist en adviseur. Na Sterrenmoord presenteert Derix zijn tweede spannende boek dat de titel Gods geschenk  kreeg.
In Gods geschenk  maken de lezers kennis met Claudia Nathan, een topeconome die de Nobelprijs voor de economie heeft gekregen. Als beloning aan haarzelf neemt ze deel aan de pelgrimstocht naar Santiago de Compostela. Tijdens die tocht komen veel herinneringen naar boven, onder andere de moord op haar vader, George. Hij was dirigent en is tijdens een concert neergeschoten. Al mediterend en denkend komt ze tot de conclusie dat de huidige wereldeconomie meer gebaat is met gevers dan graaiers. Dat heeft ze al eerder in een rapport gepubliceerd, wat zelfs bij de directeur van het Mondiaal Monetair Fonds tot onrust heeft geleid. Met argusogen wordt haar pelgrimstocht door een aantal politieke leiders gevolgd maar Claudia verzamelt, al wandelend, steeds meer mensen rond zichzelf. De aankomst in Santiago wordt door enkele geïnteresseerden met groeiend ongeduld afgewacht…
Gods geschenk  is een slepend en traag verhaal met de pelgrimstocht van Claudia als hoofdactiviteit. Tijdens het wandelen vormt zich bij haar steeds meer het beeld dat een radicale omwenteling van de wereldeconomie een oplossing is voor de financiële crisis die voortdurend optreedt en feitelijk door de financiële machthebbers nooit echt wordt opgelost. In een groot aantal, op korte verhalen lijkende, hoofdstukken neemt Derix zijn lezers aan de hand en laat ze kennismaken met de denkwereld van Claudia. Waarbij de pelgrimstocht niet meer is dan het decor waarin de meeste scènes zich afspelen.
Mochten een paar moorden voldoende zijn om een verhaal als thriller te bestempelen dan zou Gods geschenk  een goede kans maken. Maar een goede thriller moet wat meer te bieden hebben dan de vermelding van een moord. Een opbouwende spanningslijn is een vereiste, waarbij de nadruk op actie en gevaar ligt. Dat alles ontbreekt in Gods geschenk. Zelfs het verteltempo ligt niet hoger dan de loopsnelheid van de pelgrims naar Santiago de Compostela.
Strikt genomen is er nauwelijks iets dat het verhaal spannend maakt. Govert Derix is overigens geen onverdienstelijk verteller en dat maakt dat je het boek niet voortijdig dichtklapt. Maar door een doorgewinterde liefhebber van het spannende boek zal dit tweede boek van Derix echt niet als godsgeschenk worden omarmd.