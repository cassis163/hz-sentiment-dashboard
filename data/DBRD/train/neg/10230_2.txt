De Zuid-Afrikaanse schrijver Wilbur Smith heeft al een omvangrijk oeuvre bij elkaar geschreven. Bekendst zijn zijn Courtney- en Ballantyne-series. Twee jaar geleden verscheen Op volle zee  waarin we voor het eerst konden kennismaken met Hazel Bannock en Hector Cross. Cirkel van het kwaad  is het zopas verschenen vervolg daarop.
Hazel Bannock, eigenares van Bannock Oil Company, is in verwachting van haar tweede kindje en keert terug van een controle bij de gynaecoloog. Onderweg wordt ze echter geïsoleerd van de vader van haar kind en echtgenoot, Hector Cross, en door haar aanvallers meer dood dan levend achtergelaten. Hazel sterft in het ziekenhuis maar de artsen lukt het haar dochtertje Catherine levend ter wereld te brengen. Voormalig militair Hector Cross zweert de moordenaars van zijn vrouw op te sporen en om het leven te brengen. Maar dan zal hij eerst meer onderzoek moeten doen naar het verleden van de familie Bannock en naar Hazels overleden ex-man Henry.
Cirkel van het kwaad  is een naadloze opvolger van Op volle zee. Wilbur Smith heeft, in een van hem bekend format, wederom een stevige speurtocht naar het kwaad als basis voor zijn verhaal gekozen. Onverwachte situaties en nog niet eerder bestaande personages, blijken plotseling goede reden te hebben om een deel van de familie te laten verdwijnen. Dat hierbij de nodige slachtoffers vallen is eenvoudig te voorspellen als de naam Wilbur Smith de cover siert.
In Cirkel van het kwaad  neemt de auteur de lezer, zoals we van hem gewend zijn, mee naar Afrika, ditmaal naar Congo. Vanuit zijn kennis, die voortkomt uit zijn sterke verbondenheid met de mensen en de natuur van dit Afrikaanse continent, beschrijft Smith de ontwikkelingen die dit land hebben gebracht waar het nu is. Het is daarbij jammer te moeten constateren dat het bindmiddel in Cirkel van het kwaad  veel buitenproportioneel geweld is, aangevuld met onsmakelijk en gewelddadig beschreven seksscènes. Dat ontsiert het verhaal omdat het in de meeste gevallen onnodig is, en weinig toevoegt aan het verhaal.
Als hulpmiddel om de voorgeschiedenis van de familie Bannock boven tafel te krijgen, gebruikt Smith wel een merkwaardige techniek. Hij laat 'voorlezen' uit een gedocumenteerde geschiedenis over de familie Bannock, die onder de naam 'Duivelsgebroed' wel een boek op zich lijkt. Door de vertelwijze en formulering komt het te professioneel over om dit een acceptabele portie geloofwaardigheid mee te geven. Het is dát gebrek aan geloofwaardigheid die het volledige verhaal in Cirkel van het kwaad  degradeert tot een bijna standaard avonturenboek. Jammer, de potentie voor een goed verhaal is ruimschoots aanwezig, maar werd te weinig benut.