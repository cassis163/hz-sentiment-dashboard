Nadat Andy McNab, een pseudoniem voor Steven Billy Mitchell, in 1993 als hoogst onderscheiden soldaat de SAS verliet, schreef hij over zijn ervaringen twee bestsellers, waarvan Bravo Two Zero de eerste was. In 1998 begon hij met het schrijven van fictie en zijn bekendste boeken zijn die met Nick Stone. Samen met Robert Rigby, die als journalist begon en later bekendheid kreeg in de muziekwereld, schreef hij een aantal Young Adult-boeken. De jonge soldaat uit 2005 was het eerste van de Boy soldier-serie. Het tweede boek, Vergelding, verscheen eveneens in dat jaar.

Op een warme voorjaarsdag wordt een aanslag gepleegd bij het parlementsgebouw in Londen. In de kranten is dit het nieuws van de dag en iedereen vraagt zich af wie de verantwoordelijkheid voor de terroristische daad opeist. Dit alles is de zeventienjarige Danny en zijn opa Fergus Watts ontgaan, want ze leven undercover in het zuiden van Spanje. Er wordt echter jacht op hen gemaakt met als enige doel ze om te brengen. Als ze ontdekt worden, slaan ze opnieuw op de vlucht. Samen met Elena, de vriendin van Danny, willen ze hun situatie voorgoed veranderen. Ze keren terug naar Engeland, waar de aanslagen door blijven gaan.

Dat Vergelding het tweede deel van de Boy soldier-serie is, is al meteen aan het begin te merken. Het verhaal gaat namelijk verder waar het voorgaande geÃ«indigd is. Daarom is het sterk aan te bevelen, en eigenlijk is het wel een voorwaarde, de boeken op volgorde te lezen, want dit deel bevat geen enkele duidelijke verwijzing naar wat zich in dat eerste deel plaatsgevonden heeft. Alleen dat al maakt het lezen van dit boek er niet gemakkelijker op. Vooral omdat de lezer geen enkele voorgeschiedenis heeft en zich in redelijke verwarring door (het begin van) dit boek heen moet worstelen.

Het verhaal bestaat uit een groot aantal ongeloofwaardige situaties. De auteurs proberen het wel realistisch te laten zijn, maar zijn daar niet in geslaagd. Verder worden de personages niet uitgewerkt waardoor de lezer de indruk krijgt dat McNab en Rigby er - onterecht - van uitgaan dat zij het eerste deel ook gelezen hebben. Het simpele en dunne verhaal, dat geen noemenswaardige plotwendingen heeft, heeft op een paar regels na geen enkele spanning en een erg gezochte ontknoping.

De schrijfstijl in Vergelding is vrij eenvoudig en voor iedereen te begrijpen. Natuurlijk is het een Young Adult, maar ook van boeken in dit genre mag je verwachten dat het toch wel wat verfijnder geschreven is. Nu kunnen de jongvolwassenen de indruk krijgen dat ze door de auteurs niet serieus genomen worden. Ze verdienen namelijk veel beter dan met dit boek te worden afgescheept. Dit wordt mede gevoed door een aantal inconsistenties die in het verhaal voorkomen. Want een vliegreis vanuit het zuiden van Spanje naar Londen wordt afgedaan als een enorm lange vlucht, terwijl het in werkelijkheid maar een paar uurtjes is.

Beide auteurs hebben er ongetwijfeld alles aan gedaan om er een interessant en spannend jeugdboek van te maken, maar hierin hebben ze hopeloos gefaald. Als ze ooit nog eens het plan opvatten om hiermee door te gaan, hebben ze nog wel wat huiswerk te doen. Pas dan kan een eventueel nieuw boek interessant, boeiend en een stuk spannender zijn.