De op Gran Canaria woonachtige Paul Goeken debuteert met Hammerhead. In deze thriller wordt het toeristische eiland geconfronteerd door een belegering van miljoenen haaien in bijna alle soorten en maten. Het is een ramp voor het toerisme en daarom wordt een team van experts onder leiding van de New Yorker Ethan Cohen ingezet om een oplossing te vinden. Maar zo eenvoudig is het niet. Het team zoekt met grote inzet naar een verklaring voor het zeer ongebruikelijke gedrag van de haaien. Zelfs soorten die normaal solitair leven, trekken op met de stoet van haaienvinnen. Het is een onwerkelijke situatie die een verklaring vereist!

Als voormalig eigenaar van een duikcentrum is de liefde van Goeken voor de zee goed te merken. De wijze waarop hij de onderwaterwereld beschrijft, is zeer fascinerend. Vooral in het begin van het boek weet hij mij als lezer moeiteloos mee te slepen. Daarmee is het duidelijk dat de debutant potentieel heeft.

Toch slaagt Paul Goeken er niet in mij tevreden te stellen. Het fenomeen van de haaien roept vele vragen op die uiteindelijk niet beantwoord worden. 270 bladzijden en tientallen doden verder geeft hoofdpersoon Cohen ook ruiterlijk toe dat hij het niet weet. Wat een domper! Daar komt bij dat ik halverwege het boek verzuip in de onduidelijke intriges van de Spaanse geheime dienst. Ook de voortdurende afwisseling van verleden tijd met tegenwoordige tijd verminderen het leesgemak behoorlijk. Eigenlijk is dat ontzettend jammer voor een boek dat zo veelbelovend begon.