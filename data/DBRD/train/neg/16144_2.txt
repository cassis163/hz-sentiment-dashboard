maar inhoudelijk best interessant.,Hoe kun je het best een mening over de politieke invloeden op het strafrecht aan het grote publiek kenbaar maken? Dat moet Dhr. Knoops gedacht hebben toen hij besloot om deze thriller te schrijven. Het is namelijk overduidelijk een politiek manifest geworden over hoe het Amerikaanse strafrecht zijn integriteit heeft verloren met de war on terror en het Guatanomo Bay dat daaruit voort kwam. En dat verpakt in een spannende legal thriller a la John Grisham. Maar is Knoops, behalve deskundige op het gebied van het strafrecht, ook een goede schrijver?
De hoofdrolspeler is de strafrechtadvocaat Matthew Baldwin, die betrokken raakt bij een militaire strafzaak als zijn vriend Tom Emmerson hem benadert. Deze is overtuigd van de onschuld van zijn cliënt Abu Salid, de ex-chauffeur van Osama Bin Laden, die zonder eerlijk proces terecht is gekomen in de schimmige gevangenis Gutanamo Bay. Zowel Emmerson als Baldwin is overtuigd van zijn onschuld, maar het blijkt moeilijk om in het politieke klimaat van hun tijd te moeten pleiten voor een man als Abu Salid. Waarom zou een mogelijke terrorist rechten moeten krijgen in een oorlog tegen het terrorisme? Maar dan komt er hulp uit een zeer onverwachte hoek, als niemand minder dan Osama Bin Laden zelf bereid is om een getuigenis af te leggen voor de onschuld van Salid. Het blijkt een slimme manoeuvre om bloot te leggen hoe scheef de justitiële aanpak van terroristen is gegroeid binnen het Amerikaanse strafrecht.
Hoe interessant het ook is om te lezen wat Dhr. Knoops te zeggen heeft over het onderwerp, het blijft moeilijk om door het boek heen te komen. Het grootste struikelblok is de bijna schematische opzet van de verhaallijn, waarin er steevast karakters worden geïntroduceerd, die daarna worden voorzien van een psychologische beschrijving, om dan een duidelijke functie te krijgen in het verhaal. Deze manier van schrijven voelt meer aan als het boekverslag van een scholier dan dat het een meeslepende thriller oplevert. Het ontbreekt ook aan passages die de gebeurtenissen levendig maken. Nooit zal er het gevoel ontstaan als lezer persoonlijk betrokken te zijn bij het gebeurde. Wellicht had Dhr. Knoops er beter aan gedaan om zijn roman in samenwerking met een gerenommeerde thrillerschrijver op te zetten, want in deze vorm is het niet vermakelijk voor de lezer. Met een nieuwe thriller van John Grisham in de schappen zou ik die prefereren boven deze halfslachtige poging tot thriller schrijven, alhoewel het inhoudelijk best interessant is om te lezen.