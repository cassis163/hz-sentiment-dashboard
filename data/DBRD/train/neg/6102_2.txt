In Meedogenloos volgen we drie verhaallijnen. India is een jong meisje uit Amerika dat in Belgïe in de prostitutie is beland. De ouders van Mandy en Lisa hadden belangrijk bewijsmateriaal en zijn daarom vermoord. De vader heeft het bewijsmateriaal nog net aan de zussen kunnen geven, maar daardoor moesten zij wel op vlucht slaan. Tot slot is er het verhaal van journalist Tim. Hij onderzoekt een aantal zaken van kindermishandeling. 

Meedogenloos is een buitengewoon grove en harde thriller. Grof door het taalgebruik waarmee het boek doorspekt is, maar dit heeft geen toegevoegde waarde. Zonder dit was de boodschap ook overgekomen. Daarnaast worden uitdrukkingen van ongeloof of boosheid steevast uitgedrukt met uitingen als ‘Jezus…’ of ‘Godverdomme’. Het verhaal is bikkelhard door het thema van kinderprostitutie en de jonge zussen die weeskinderen zijn geworden en moeten vluchten. Dat het een hard boek is door de thema’s is spijtig voor de tere zieltjes die het boek beginnen te lezen zonder te weten waar ze aan beginnen, maar het is vooral spijtig dat het beladen thema van kinderprostitutie voor het gevoel wordt gebruikt als onderhoudend onderwerp. Het boek had een oproep kunnen zijn voor meer aandacht voor dit thema, maar door de matige uitwerking is het slechts wrang vermaak en komt er geen boodschap uit voort. De dunnetjes uitgewerkte romance tussen Tim en Suzanne die door het verhaal verweven zit, doet de ernst van het onderwerp tekort. Er zijn genoeg voorbeelden van boeken waarbij een thema via een thriller bijvoorbeeld zorgt voor een nieuw perspectief op een bestaand thema en de lezer aan het denken weet te zetten en hopelijk de discussie over het onderwerp op de maatschappelijke agenda kan zetten.

Het speelt ook mee dat het een dun boek is met korte hoofdstukken. Dit komt de leessnelheid zeker ten goede, maar de sneltreinvaart waarmee het verhaal wordt verteld, doet het serieuze onderwerp geen eer aan en zorgt ervoor dat personages oppervlakkig blijven. De angst van India en de dreiging die er continu is voor Mandy en Lisa komen aardig uit de verf, maar verder blijft het aan de oppervlakte. Wat er nu echt omgaat in de drie meiden, wat ze voelen en denken, het blijft veelal gissen.

Het is ook lastig om je te vereenzelvigen met de personages in het verhaal. Zo is zelfs de man die India uit de prostitutie wil halen eigenlijk net zo fout omdat hij eerst van haar diensten gebruikmaakte. Hij kwam weliswaar tot inkeer, maar door zijn eerdere handelen kun je als lezer geen sympathie voor hem opbrengen. 

Meedogenloos is een buitenbeentje tussen de vele thrillers die continu verschijnen. De onderwerpkeuze is niet alledaags, maar verder weet het boek zich niet positief te onderscheiden. De matige uitwerking van het verhaal, het enigszins open einde en de pessimistische sfeer in het boek zorgen uiteindelijk voor een wrange nasmaak.