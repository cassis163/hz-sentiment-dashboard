Met dank aan Xander Uitgevers voor dit recensie-exemplaar.

In ‘Harde leugen’ gaat het Erica’s bedrijf voor de wind. Het is zelfs tijd om personeel aan te nemen en uit te kijken naar een geschikt pand. Het pand is dankzij Fiona, de zus van Blake, vlug gevonden en al is Blake het niet eens met de keuze, Erica drijft hier haar zin door.

Het team wordt uitgebreid met Risa, knap en tot in de puntjes verzorgd, die de verkoop voor haar rekening moet nemen en in het team van Sid zijn Chris en James als versterking aangenomen. Om Risa wat in te werken is Alli, de beste vriendin van Erica, overgekomen.

Alles loopt op rolletjes en ook tussen Erica en Blake gaat het steeds beter. Erica durft ‘te vertrouwen’ en probeert de demonen uit haar verleden los te laten. Dit is helaas buiten Mark gerekend die ze weer tegenkomt op een feest van Daniel.

‘Mark was geen geest meer, hij was echt geworden’

Alle herinneringen komen terug boven en bovendien heeft Mark haar laten weten dat hij haar nog steeds wil. Als Blake dit hoort neemt hij direct een bodyguard in dienst, Erica mag geen minuut alleen zijn. Dan wordt Mark dood aangetroffen. En of dit nog niet alles is, wordt Erica door Daniel gedwongen om te breken met Blake. Kan zij dit en wil Blake dit?

‘Blake was weg. Ik had hem uiteindelijk verloren’.

Net als in ‘Harde liefde’ gebeurt ook nu weer heel veel. En ik val in herhaling als ik zeg dat dit allemaal beter uitgewerkt had kunnen worden, te meer omdat er nog drie delen volgen.
Het verhaal draait uiteraard om Erica en Blake, maar Wild zorgt voor zoveel zijtakken, dat ik me de vraag stel of deze allemaal een meerwaarde hebben aan het verhaal. De verschillende verhaallijnen worden niet naar behoren uitgewerkt, waardoor je als lezer met vragen blijft zitten. Bovendien zijn er stukken die erg ongeloofwaardig zijn. Daarbij denk ik vooral aan de rol die Daniel speelt. Gezien zijn status lijkt het me allemaal vergezocht en wordt het te simpel opgelost. Dit ook met de nieuwe werkneemster, Risa. Wat zij uitgespookt heeft, los je niet op met een wachtwoord te wijzigen. Daardoor heb ik moeite met het gegeven dat het om een hacker-serie gaat. Als Blake van een groot aantal zaken in die wereld op de hoogte is, zou dit euvel naar behoren opgelost moeten worden. Buiten het feit dat er in beide delen inderdaad over hacking gesproken wordt, blijft dit allemaal erg vaag. Ik heb zo een vaag vermoeden dat Wild zich niet verdiept heeft in het hacker-wereldje en niet op de hoogte is wat zich daar afspeelt.

De ‘randpersonages’ die in Erica’s bedrijf aangenomen worden, hebben voor mij geen enkele toevoegende waarde aan het verhaal. Buiten James, worden zij niet uitgewerkt, waardoor ik me afvraag waarom ze uiteindelijk opduiken in het verhaal? Exen die van tijd tot tijd ten tonele verschijnen, brengen wel leven in de brouwerij en die zijn ook vanzelfsprekend in dit genre boeken.

Dat Blake een controlefreak is, komt duidelijk over, maar dat hij dominant zou zijn, daar heb ik nog weinig van gemerkt, wat natuurlijk nog kan gebeuren in de volgende delen. Zo kom ik bij het erotische gedeelte, want daar zou het toch allemaal om moeten draaien in deze serie of zie ik het verkeerd? Ligt het nu aan de zinsbouw, het taalgebruik (of vertaling), maar ‘Hij legde aan bij mijn openingetje en duwde naar binnen’, is nu niet iets om in de mood te raken, laat staan het er warmer van te krijgen.

Verder lees ik tegenstrijdigheden in het boek. Op blz. 20 lees ik ‘zijn prachtige lichtbruine irissen’ en op blz. 79 heeft hij ineens ‘prachtige groene ogen’? Of Erica zit aan het kookeiland en enkele bladzijden verder ‘duwt ze zich van tafel af’.

Bij deel één had ik nog mijn twijfels en kreeg Wild het voordeel van die twijfel, maar dit boek voldeed zeker niet aan mijn verwachtingen. Net als in het eerste deel ontbreken ook hier de ‘feeling’ en de samenhang in het verhaal. Misschien is deze serie voor een andere doelgroep, maar voor mij spreekt dit verhaal, deze serie niet tot de verbeelding en ik haak dan ook af.

2 magere sterren voor ‘Harde leugen’.