De Voorspelling is het debuut van de dertien of veertienjarige Quinten Clement André Goethals. Het verhaal van Ginter, die samen met zijn zus in een plooi in de werkelijkheid terecht komt waarheen de sprookjesfiguren als elfen en kabouters zijn gegaan om de mens te ontvluchten. Ze komen daar via een bibliotheek, want ze zijn verzot op lezen. In die wereld blijkt al snel dat hun komst voorspeld is en dat ze, samen met een oom die er al eerder terecht is gekomen, een tovenaar, de dwergen en de elfen en uiteindelijk ook nog wat draken, een zwarte tovenaar moeten verslaan.
De reacties op internet zijn positief. Bij Bol.com oordeelt een lezer “Geslaagd debuur fantasy van 13-jarige schrijver!” en op Hebban.nl oordeelt een andere lezer “Goed fantasy debuut van 13-jarige auteur” en geeft het drie sterren. De lezer heeft altijd gelijk, maar deze lezers lijken toch verblind door de zeer jonge leeftijd van de auteur. Wanneer je de leeftijd van de auteur buiten beschouwing laat en het boek objectief probeert te beoordelen in het totale scala van de fantasy die wordt aangeboden, zou dit boek niet meer dan één ster krijgen. Alles in het verhaal is overbekend, hetgeen op zich niet zo erg is, maar natuurlijk wel een compensatie van de auteur vereist: een eigen, opmerkelijke stijl of toon, afwijkende personages, iets… Je kunt het voorspellen, maar een zo jonge auteur als Quinten Clement André Goethals is niet in staat dat te bieden. Integendeel. Het verhaal toont in de compositie, de personages én de stijl vooral de onhandigheid en onervarenheid die bij zijn leeftijd past. Het doet denken aan Christopher Paolini, die op vijftienjarige leeftijd met zijn Eragon begon, ook niet de meest originele fantasy, maar dat boek maakte een jarenlange rijpingsperiode mee, eerst bij de uitgevrij van zijn ouders en later bij een grote uitgeverij. Beefcake Publishing, waar De Voorspelling verscheen, in ieder geval voor een deel met behulp van crowdfunding, is niet in staat geweest die rijping te bewerkstellingen. Dat is vooral jammer voor Quinten Clement André Goethals, die met zijn boek uiting geeft van een voor zijn leeftijd bewonderingswaardige gedrevenheid. Voor de fantasylezer in het algemeen geldt dat ze aan dit boek maar voorbij moeten gaan, maar wel de naam Quinten Clement André Goethals moeten noteren voor de toekomst.

Paul van Leeuwenkamp