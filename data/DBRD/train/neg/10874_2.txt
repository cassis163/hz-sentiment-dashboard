Als de enige overlevende van een gezinsdrama tot het uiterste gaat om degenen van wie hij houdt te beschermen...
De niet erg geliefde moeder van Maud van Staveren raakt tijdens de jaarlijkse buurtbarbecue dodelijk gewond. Het heeft er alle schijn van dat iemand haar uit de weg wilde ruimen. Als niet veel later Mauds dochter iets gruwelijks overkomt op een nabijgelegen kasteel, verandert hun voortkabbelende leven in een kolkende rivier.
Wat doet het met je als je niemand in je directe omgeving nog kunt vertrouwen? En wat hebben de recente gebeurtenissen te maken met een dodelijk ongeval uit het verleden, waarbij de auto van een jong gezin te water raakte?

Een boek waar ik me niet goed raad mee weet. Het duurt even voordat het spannend wordt. Wel leer je de personages daarom heel goed kennen.
Bij een aantal gebeurtenissen had ik erg mijn twijfels of het wel realistisch was. Bovendien irriteerde ik mij aan het taalgebruik bij de soms erg heftige gebeurtenissen. Dat haalde mij als lezer volledig uit het verhaal. Erg jammer omdat het verhaal zelf zo goed had kunnen zijn!