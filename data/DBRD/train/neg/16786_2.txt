Dan Fesperman leerde oorlogsgebieden kennen door zijn job als oorlogscorrespondent in Afghanistan en voormalig Joegoslavië. Vanaf eind jaren ’90 is hij zich toe gaan leggen om zijn ervaringen en belangstelling voor oorlogsgebieden en –geschiedenis ook in boekvorm te vertalen. De resultaten hiervan zijn inmiddels te vinden in zes boeken. Het bewijs van de hoge kwaliteit en idem waardering getuigen de drie awards die Festerman in zijn prijzenkast heeft mogen opbergen. Met De wapenhandelaar van Berlijn verplaatst hij dit keer zijn vizier naar het Nazitijdperk. Hij laat zien wat de 2e Wereldoorlog voor een groepje jonge Duitsers voor impact heeft gehad. Zowel in hun jeugd als in hun latere leven.
Doctor Nathaniël Thurnball is hoogleraar geschiedenis aan de Wightman Universiteit. Door zijn grote kennis van het Nazitijdperk wordt hij door Neil Ford van de FBI benaderd. Zijn leermeester Gordon Wolfe is gearresteerd en wordt verdacht van diefstal van oude archiefstukken. Vier dozen worden bij hem gevonden maar als Nathaniël (Nath) de inhoud bestudeerd, blijken er enkele dossiers te ontbreken.
Dossiers die waarschijnlijk meer duidelijkheid verschaffen over de gebeurtenissen rond een aantal Duitse jongeren die WO-II op hun eigen manier hebben beleefd.
Het blijkt dat Gordon in die periode een vriendschap heeft gehad met Kurt Bauer, een zoon van de vermogende en invloedrijke wapenhandelaar, Reinhard Bauer.
Naarmate Nath dieper in de geschiedenis duikt, groeit zijn belangstelling. Hij is niet meer te stoppen als blijkt dat er nog veel mensen in leven zijn die toen deel uitmaakte van de groep.
Zijn speurdrift bereikt ongekende hoogten als aan het licht komt dat Kurt Bauer de jeugdige verzetsgroep Weisse Rose destijds heeft verraden aan de Nazi’s om zijn eigen familie te redden. Een Joodse familie bij een van de voorouders? Dat was onmogelijk in het Duitsland van Hitler. De vraag doemt op of dat het goed bewaarde geheim is of er wellicht nog meer zorgvuldig geheim wordt gehouden. En waar of bij wie zouden deze antwoorden dan te vinden zijn?
Dan Fesperman bezit een groot architectonisch talent voor het ontwikkelen en de opbouw van verhalen die rusten op fundamenten van waargebeurde feiten. In een vloeiende lijn weet hij fictie en non fictie met elkaar in harmonie te brengen, leunend op het verleden.
Al is De wapenhandelaar van Berlijn niet direct een thriller waar de spanning van iedere pagina spat, de emoties die Fesperman in dit boek oproept, dwingen de lezer om door te gaan.
De opbouw bestaat in feite uit de dramatische gebeurtenissen tijdens het Naziregime en de consequenties ervan die neergelegd zijn in de voortzetting van een aantal individuele levens.
Twee stevige verhaallijnen die, gelardeerd met diverse sublijntjes, tenslotte één finale ontknoping bereiken. En als alle informatie boven tafel is, blijkt er een zeer verrassend antwoord ter zijn op alles wat is gebeurd. Mister Fesperman, you did’t again!