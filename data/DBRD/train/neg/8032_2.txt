Van deze roman had ik hoge verwachtingen, het leek me een spannend verhaal over het smokkelen van een baby, waarin veel aandacht zou zijn voor de ontwikkeling van de hoofdpersonages. Ik ben echter erg teleurgesteld over het boek, dit wordt voornamelijk veroorzaakt door de schrijfstijl en de geringe ontwikkeling die de hoofdpersonages lijken door te maken.

De schrijfstijl is erg eenvoudig en erg simpel. Welke doelgroep heeft de schrijver voor ogen? Het lijkt of de lezer wordt onderschat, hij hoeft (te) weinig moeite te doen. Alles is chronologisch verteld, je hoeft dus niet je aandacht erbij te houden bij ingewikkelde tijdsprongen of iets dergelijks. Het boek staat vol enkelvoudige zinnen. Als de zin niet enkelvoudig is, wordt deze vaak gevolgd door een 'omdat-zin'. Er wordt amper gebruik gemaakt van verwijswoorden, alleen maar 'Sofie zegt dat ..'. 'Julie zegt dat....' , en dat continu achter elkaar. Hierdoor ontstaat er een storende hoeveelheid 'Sofies' en 'Julies'. Het wachten op beschrijvingen van gevoelens is tevergeefs. Alleen maar opsommingen van feiten. Een 'en toen en toen en toen'-verhaal, door dit alles... Uitleg op plekken waar het ongepast is in een roman, bijv: 'Opeens kwamen we langs Bethlehem. Bethlehem ligt...' De lezer zoekt in een roman toch zelf wel op waar iets ligt, als hij dat niet weet? Zo lijkt het meer op een geschiedkundig relaas en alsof de lezer een 12-jarige is zonder enige algemene kennis.

Het verhaal is daarnaast niet realistisch; het gaat allemaal te makkelijk om een baby naar Nederland te smokkelen. Ook dit zorgt ervoor dat het verhaal weinig indruk maakt. De personages maken voorts geen tot nauwelijks ontwikkelingen door en er wordt zeer weinig over emoties of gedachten geschreven. Aan het einde van het verhaal, in deel 3, probeert Gemert nog een en ander te redden door een verrassend einde te presenteren, waardoor nog wat spanning wordt opgewekt. Dit komt helaas veel te laat, en hier had veel meer van gemaakt kunnen worden: ook dit wordt onvoldoende uitgewerkt. Deel 1 en 2 hadden achterwege kunnen blijven, en deel 3 had het hele boek mogen omvatten, want de thematiek die in deel 3 wordt aangestipt is wel zeer actueel en had tot een mooi verhaal kunnen leiden. Jammer!