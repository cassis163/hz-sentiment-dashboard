Jasmine Creswell (geboren in Wales, 1941), woont momenteel met haar man en 4 kinderen in Amerika. Ze schrijft sinds 1975 en heeft vanaf die tijd meer dan 50 boeken geschreven, waarvan er meerdere werden onderscheiden.. In totaal zijn al meer dan 9 miljoen exemplaren van haar boeken verkocht. Van haar hand verscheen pas Lokvogel.
Nadat Lady Rosalind onder mysterieuze omstandigheden van een jacht overboord slaat, krijgt Melody, haar dochter, bij het voorlezen van haar moeders testament te horen dat Wallis Beecham, miljonair en zakenman, haar echte vader niet is. Wallis wil na deze bekendmaking niets meer met Melody te maken hebben en zorgt er tevens voor dat haar carrière in de kunstwereld voorbij is. Later, als Melody een baan heeft gevonden in de galerie van haar goede vriend Jasper, komt zij in aanraking met Unit One, een geheime overheidsdienst. Net als Melody zelf is men er binnen deze organisatie van overtuigd dat Wallis Beecham zich bezighoudt met onzuivere praktijken. Melody wordt gerekruteerd en gaat samen met Nikolai Anwar op onderzoek uit. Zij stuiten op het Bonita-project, waar zowel haar vader als een aantal andere vooraanstaande personen bij betrokken zijn. Saillant detail is dat een aantal van deze personen ook aanwezig was op het jacht op het moment dat Melodys moeder overboord sloeg. Of.werd zij vermoord??
Het boek is in een prettige stijl geschreven, leest gemakkelijk en ook de personages zijn goed neergezet. Wat het boek echter mist, en dat wat toch echt essentieel is voor een thriller is: spanning! Op geen enkele manier weet Jasmine Cresswell échte spanning in het boek te brengen, zelfs de ontknoping is (deels) voorspelbaar en zeker niet dusdanig geschreven dat je op het puntje van je stoel zit.
Over de mogelijke moord op haar moeder wordt geen woord meer gerept en ook de rol van Jasper wordt aan het einde minimaal uitgediept, evenals het feit dat er geen vervolg meer wordt gegeven aan het verhaal wie nu de échte vader van Melody is. Een heleboel losse eindjes dus. Je kunt Lokvogel het beste beschouwen als een roman met een vleugje romantiek en een klein vleugje spanning. Maar mocht het zo zijn dat Jasmine Cresswell een romantische thriller heeft willen schrijven, dan is dat ook niet echt goed gelukt. Lokvogel is helaas een boek dat geen blijvende indruk zal achterlaten.