De Nederlandse misdaadauteur Ton Theunis is niet onbekend met de criminele wereld als gevolg van voorgaande betrekkingen bij het ministerie van Justitie. Naast een aantal true crime-romans is dit zijn derde fictie-thriller.

Het verhaal begint  als een spannend filmscenario - met de gijzeling van een gezin door crimineel Wolf, een beruchte bankovervaller. Even later wordt een tweede verhaallijn opgestart, die zich afspeelt rondom rechercheur Frits Calis. Hij wordt tijdens zijn verblijf in Athene geconfronteerd met een moord in zijn reisgezelschap. Ton Theunis hopt van de ene verhaallijn naar de andere en weet deze langzaam met elkaar te verweven.

De karakters vertellen het verhaal: het merendeel van Onder N.A.P. bestaat uit dialogen. Een bós vol dialogen, waardoor de bomen moeilijk zichtbaar zijn. Anders gezegd: er wordt geen ruimte ingelast om personages uit te diepen en hun tweedimensionaliteit te laten ontstijgen. Hun gedachtenwereld blijft grotendeels gesloten, motieven zijn onduidelijk, het inlevingsvermogen is beperkt. Na de sterke opening verslapt de spanningsboog en is een geconcentreerde aandacht bij het verhaal een steeds groter wordende uitdaging. De schrijfstijl is niet altijd overtuigend en de geloofwaardigheid wordt enkele malen op de proef gesteld.

De niet veeleisende thriller-liefhebber, die niet zit te wachten op enige diepgang maar graag een spannend verhaal wil lezen voor het slapen gaan, zal daarentegen aardig kunnen genieten van deze aktie-thriller.