De inhoud van dit boek is niet zo heel uitgebreid, maar biedt wel een mooi overzicht van enkele belangrijke aandachtspunten op vlak van schrijven en uitgeven.
In dat opzicht is het dus eerder geschikt voor de echte beginner. Schrijvers die al wat meer ervaring hebben, zullen hier vermoedelijk minder ‘nieuwe’ informatie terugvinden.

Over het algemeen leest de tekst behoorlijk vlot, de (te) lange opsommingen buiten beschouwing gelaten. De theorie wordt in hapklare brokken gepresenteerd en aangevuld met vele voorbeelden uit de praktijk, wat ervoor zorgt dat het geheel luchtig blijft. Om het echter te hebben over “spannende belevenissen en hilarische gebeurtenissen” (zie achterflap boek) is nogal overdreven.

De toon die men gebruikt, is met momenten een beetje té belerend. Wat meer nuancering zou dan ook mogen.
Bovendien worden de gegeven richtlijnen des te meer ondermijnd door het feit dat ze niet consequent doorheen het boek worden toegepast. Sebes en Bisseling zeggen zelf op pagina 129: “Als wij een manuscript lezen, willen we zo min mogelijk afgeleid worden van het verhaal en de manier waarop het opgeschreven is. Een (bijna) foutloze tekst is een voorwaarde.” Het is dan ook teleurstellend dat er in 'Alweer een bestseller' geregeld gezondigd wordt tegen de regels die aan beginnende schrijvers worden uit- en opgelegd. Enkele taalblunders die in het boek voorkomen, staan vermeld in de leesclubdiscussie onder vraag 1.

Voor een boek dat de expliciete bedoeling heeft om beginnende schrijvers te wijzen op veelgemaakte fouten en in die zin dus een voorbeeldfunctie heeft, is het vreemd dat de tekst niet (quasi) foutloos is.
De auteurs hebben het voornemen om bij een volgende herdruk alle fouten eruit te halen. Dit initiatief kan alleen maar toegejuicht worden. Op die manier zal de lezer niet langer afgeleid worden door de vorm en zal hij zijn aandacht volledig op de inhoud kunnen richten.
Indien dit daadwerkelijk gebeurt, dan is een volgende editie van dit boek een extra ster waard!