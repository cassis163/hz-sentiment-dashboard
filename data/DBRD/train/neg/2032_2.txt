Jolien Janzing vertelt in deze roman het verhaal van twee grote iconen uit de twintigste eeuw: Audrey Hepburn en Anne Frank.
Het boek begint als Otto Frank, de vader van Anne, in 1957 naar Zwitserland reist om Audrey te vragen de rol van Anne te spelen in een film over zijn dochter.
Daarna gaat het boek verder over de jeugd van Audrey en Anne. Vooral het leven van Audrey staat centraal. Het gaat over de beslissingen die de ouders van de beide meisjes nemen voor en in de Tweede Wereldoorlog. De ouders van Audrey volgen het fascisme en de ouders van Anne moeten onderduiken omdat ze joods zijn. De beslissing die Otto Frank neemt om niet naar Engeland of Amerika te emigreren wordt zijn gezin fataal.
In het begin heeft Audrey niet veel last van de oorlog. Ze groeit op in Engeland voornamelijk op een kostschool en bij een pleeggezin. Later vertrekt ze met haar moeder naar haar grootouders in Nederland. Audrey blijft hunkeren naar de waardering en liefde van haar ouders.
De titel van het boek en de zin op de cover "Het verhaal dat nooit eerder werd verteld " schept de verwachting dat er nieuwe bijzonderheden onthuld zullen worden over Audrey, wiens jeugd door veel raadsels is omgeven. Dat is niet in het boek terug te vinden. Jolien Janzing vertelt het verhaal van beide meisjes, maar geeft daar haar eigen interpretatie aan. Het is vaak niet duidelijk of de feiten echt gebeurd zijn of dat zij ze zelf toegevoegd heeft. Er is weinig diepgang in het boek. Het leven kabbelt voort. Soms zijn er wel spannende momenten. Het is jammer dat Jolien, die toch een mooie roman heeft geschreven, de namen van Audrey en Anne gebruikt. Als ze over twee fictieve meisjes had geschreven zou het boek veel meer indruk hebben gemaakt. Desnoods met een verwijzing naar Anne en Audrey.
Jolien heeft een mooie roman geschreven maar het zou een andere titel moeten hebben.