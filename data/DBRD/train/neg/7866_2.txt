In Goddards jongste thriller Een flinterdun geheim worden we meegevoerd in de familieperikelen van Paleologus, een eeuwenoude familie dat volgens de overlevering nog afstamt van de laatste keizer van het Byzantijnse rijk. Nick Paleologus wordt door zijn broers en zussen gevraagd om zijn oude vader te overtuigen om in te gaan op een extreem hoog bod op Trennor, zijn oude huis. Na een reeks van mysterieuze en gewelddadige gebeurtenissen gaat Nick steeds beter begrijpen waarom zijn vader weigerde in te gaan op het bod én dat er veel meer aan de hand is met Trennor.

Een flinterdun geheim is het tweede boek dat ik van de Britse schrijver las. Ook in dit boek weet Goddard mij slechts bij vlagen te boeien. Heel knap verweeft hij de geheimen uit het verleden met Nicks zoektocht naar de waarheid. Goddard is een echte verteller, maar kan niet voorkomen dat het boek - door zijn langdradigheid - enorm aan spanning en kracht inboet. Waar Een schuldig huis mij door zijn bizarheid nog lang is bijgebleven, mist Een flinterdun geheim net dat beetje extra mysterie. Ondanks deze kritiek verveelt het boek eigenlijk geen moment, maar mist het de echte spanning en de climax dat een boek tot een (goede) thriller maakt.