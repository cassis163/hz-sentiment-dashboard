Lindsay Chamberlain is de hoofdpersoon in Graven naar moord. Ze is forensisch antropoloog, gespecialiseerd in botten en beenderen. Daarnaast is ze vaak betrokken bij archeologische opgravingen. Auteur Berverly Connor heeft kennis van zaken want ze was zelf ook jarenlang forensisch antropoloog. Dat is merkbaar in de soms gedetailleerde beschrijvingen in het boek Graven naar moord. Er lopen twee verhaallijnen door het boek. Allereerst het verhaal waarin Lindsay onderzoek gaat verrichten naar de dood van drie mannen in een grot. Daarnaast speelt een verhaal van een indianendorp waarvan de inwoners in lang vervlogen tijden uitgemoord zijn. Beide verhaallijnen zijn met elkaar verweven en grijpen in elkaar. Zelf vond ik het verhaal uit het verleden weinig toegankelijk geschreven.

Graven naar moord is bij tijd en wijle spannend. In het begin kon het verhaal mij niet echt bekoren. In het middenstuk zit een gedeelte met als thema ontsnapping uit een grot. Dit is spannend en goed geschreven. Lindsay is een intelligente vrouw die van wanten weet. Maar soms vind ik haar capaciteiten enigszins overdreven waardoor het te weinig levensecht is. De ontknoping was redelijk. Hetzelfde geldt voor de plot, maar de finale viel me tegen. Daar gebeuren een paar dingen die niet zo waarschijnlijk zijn. Het thema bottenonderzoek is wel bijzonder en er staan soms leuke weetjes in over: beenderen, grotten en opgravingen. Voor wie houdt van forensische antropologie wellicht een interessant boek. Maar het boek en de thematiek hebben mij niet voldoende geboeid om meer uit de serie met Lindsay Chamberlain te willen lezen.