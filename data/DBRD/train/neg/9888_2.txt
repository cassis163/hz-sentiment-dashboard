Patholoog-anatoom Kay Scarpetta is op weg naar de beruchte vrouwengevangenis in de Amerikaanse staat Georgia. Ze gaat daar een gedetineerde opzoeken die informatie zegt te hebben over de dood van Jack Fielding, Scarpettas collega die een halfjaar geleden vermoord is.
Tijdens haar speurtocht stuit ze op een bizarre samenhang tussen wat Jack is overkomen en andere feiten: een gezin dat jaren geleden is uitgemoord, een jonge vrouw in de dodencel, en diverse onverklaarbare sterfgevallen binnen de gevangenis. Er blijkt zelfs een verband te zijn met een uiterst destructief wapen dat internationaal grote schade kan aanrichten
Rood waas is niet geschikt voor lezers die nog geen kennis gemaakt hebben met de hoofdrolspeelster Kay Scarpetta. Daarvoor grijpt dit boek veel te veel terug op gebeurtenissen en personen uit het verleden. Daar komt bij dat het verhaal moeizaam op gang komt en de echte spanning pas na de eerste helft van het boek begint. Daarvoor leest het als een roman waarin veel aandacht wordt besteed aan de uitwerking van details om de sfeer te beschrijven.
Het boek was voor mij, zoals gezegd, een teleurstelling. Het ontbrak aan een opbouw van spanning en de personages bleven vaag. De verhaallijnen zijn op zich goed maar de uitwerking is verwarrend, met veel omhaal van woorden en uitleg en gebruik van niet ter zake doende uitweidingen zoals bijvoorbeeld over allerlei planten.
Al met al is het voor mij duidelijk dat er voorlopig geen Cornwell meer op mijn leesmenu komt. En dat is jammer, want zij kan zeker schrijven, dat getuigen haar vroegere boeken!