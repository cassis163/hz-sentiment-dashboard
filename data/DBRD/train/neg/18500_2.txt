Camilla Way, geboren in 1973 in Greenwich, Londen, is sinds 2005 schrijfster en uitgever van het mannenmagazine Arena. Ook was zij uitgever van het meidenblad Bliss. Camilla is de dochter van auteur en dichter Peter Way. Zij studeerde op Wool-wich College en de Universiteit van Glamorgan.
Het boek Hartje zomer is haar eerste literaire thriller en werd in Engeland in 2007 genomineerd voor de CWA New Blood Dagger Award.
In Hartje Zomer verhuist Anita Paki op 13-jarige leeftijd met haar vader, haar broer Push en haar tweelingzussen Esha en Bela van Leeds naar Londen. Haar moeder is overleden toen zij 11 jaar was. Anita gaat in Leeds naar haar nieuwe school en komt naast Denis te zitten, een dikke zwarte jongen. Verder leert ze Kyle kennen, die tegenover haar woont. Gedrieën ondernemen ze heel wat tochtjes tijdens de schoolvakantie in de hete zomer van het jaar 1986. Totdat, aan het einde van die vakantie, het noodlot toeslaat.
Al meteen in het begin van het boek valt op dat er in het boek een aantal onnauwkeurigheden staan met betrekking tot de tijdsbeschrijvingen. In de inhoudsopgave staat bijvoorbeeld dat, na de verhuizing van het gezin, de schoolvakantie net begint, terwijl in hoofdstuk één staat dat het nog heel wat maanden zou duren voordat de vakantie zou beginnen.
Verder wordt er over de vakantie geschreven: Ineens was het vakantie. Wel 7 weken zonder school. Een hele tijd later, er zijn inmiddels al heel wat vakantiedagen voorbij en ook Anitas eerste avontuur met Kyle en Denis is al achter de rug, wordt er door Anita gedacht: Het idee dat ik nog 7 weken voor de boeg heb waarin ik geen reet te doen heb .
Het vervelende is dat, als je dit eenmaal in de gaten hebt, je de rest van het boek ook selectief gaat lezen en gaat letten op dit soort opmerkingen. Ergo: best storend.
Er wordt in het boek ook een dubbele verhaallijn gebruikt, waardoor een en ander nogal eens verwarrend overkomt, zeker in het begin als je nog niet precies weet hoe het boek en de hoofdstukken ingedeeld c.q. opgebouwd zijn. Bijna elk hoofdstuk begint met het verhaal van Anita aan haar psycholoog, gaat dan verder met het heden en keert dan weer terug naar het oorspronkelijke verhaal.
Door dit alles pakt het boek je niet vanaf het begin en dat is een gemiste kans.
Het vaak ellendige leven in Londen in die tijd wordt treffend beschreven. Ook de problematiek van de 3 tieners is zeer herkenbaar. Toch is het verhaal verder nogal magertjes. Er wordt geprobeerd naar een plot toe te schrijven, maar de plot komt uiteindelijk niet echt uit de verf, mede doordat je grotendeels al weet wat er gaat gebeuren, c.q. gebeurd is. Omdat het hele boek een goede spanningsopbouw mist, valt ook het einde in het niet.
Hartje zomer is een boek dat geen spanning oproept en mij daardoor niet heeft kunnen boeien. En dat terwijl spanning toch de essentie is van elke goede misdaadroman.