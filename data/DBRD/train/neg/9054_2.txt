Jill gaat naar Aruba. Haar vriend heeft een droombaan gekregen bij een grote trustmaatschappij. Ze heeft zelf een moeilijke tijd achter de rug en ziet haar nieuwe toekomst met spanning tegemoet. Maar het paradijselijke eiland biedt ook verveling en oppervlakkigheid en haar vriend moet op reis voor de zaak. Jill besluit een duikbrevet te halen. Tijdens haar verblijf op Aruba, is de verdwijning van de Amerikaanse toeriste Christine Bird, een hot item op het eiland. En deze Christine lijkt qua uiterlijk op Jill. Duikinstructeur Edsel is een lekker ding, maar is hij vertrouwen? En zijn broer? Edsel’s naam is namelijk in de media opgedoken in relatie tot de verdwenen Amerikaanse toeriste.
Drift leest vlot, is onderhoudend en biedt exotische sferen. Duiksport gecombineerd met een Bounty-eiland. Een jonge vrouw die er goed uitziet en snel in de plaatselijke belangstelling staat. En er is een appetijtelijke duikleraar. Jill lijkt het goed voor elkaar te hebben. Gelukkig beschrijft Marion Pauw ook de keerzijde van deze tropische verrassing. Jill is niet alleen maar happy, de plaatselijke scène hangt van oppervlakkigheid aan elkaar en een mens wordt niet gelukkig van uitsluitend mooi weer.
Er lopen twee lijnen door elkaar. Allereerst het hoofdverhaal op Aruba en daarnaast de beschrijvingen van een hachelijk avontuur met Jill als hoofdpersoon. Deze afwisseling geeft spanning.
Drift is een boek dat gemakkelijk leest en dat een verrassend slot heeft. Het is tevens een boek om kanttekeningen bij te plaatsen. Zo is het mij een volslagen raadsel waarom er ‘literaire thriller’ op de omslag staat. Het boek is vlot, maar niet mooi geschreven. Personages zijn soms te stereotype en aan relatieperikelen geen gebrek. De persoon die de sleutel biedt tot de ontknoping van het verhaal komt uit het niets opdoemen en de ontknoping is doorsnee.
Het verhaal heeft de verdwijning van de Amerikaanse toeriste Christine Bird als leidend thema. Er zijn overeenkomsten met de verdwijning van Natalee Holloway op Aruba. Voer voor de Amerikanen? Of voor een grote markt?
Al met al is Drift een redelijk en gemakkelijk te lezen boek. Goed voor enkele uurtjes spannend vermaak. Plezierig vertier, that’s all. Voor velen is dat wellicht genoeg.