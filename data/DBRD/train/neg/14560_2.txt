Tot mijn verbazing heb ik al een aantal erg gunstige recensies gelezen van dit boek. David Hunter verblijft deze keer in Tennessee, na zijn angstaanjagende avonturen in het vorige verhaal. Hij assisteert zijn oude leermeester Tom Lieberman, die werkzaam is bij de wereldberoemde Body Farm. Natuurlijk raakt Hunter betrokken bij een moordzaak die onderzocht wordt door Lieberman en zijn team. Hunter is als gast (en Engelsman bovendien!) niet erg welkom; de politie probeert hem op alle mogelijke manieren buiten de zaak te houden. De omstandigheden zorgen er echter voor dat Hunter toch een aantal belangrijke bijdragen levert.
Niet dat dit een opzienbarend moordverhaal is met een verrassende ontknoping; het is vooral een verzameling walgelijke beschrijvingen van allerlei vermoorde lichamen in diverse staten van ontbinding. Forensisch onderzoek is populair, zo schijnt het, maar ik ben er al geruime tijd op uitgekeken. De moordenaar is zo grotesk dat de geloofwaardigheid in het geding komt, en echt verrassend is het einde niet. Een beetje ervaren lezer weet al halverwege welke kant het uitgaat.
Bovendien zit David Hunter niet lekker in zijn vel, en de Amerikaanse politiemensen zijn niet erg overtuigend. Ik heb tenminste geen goede verklaring kunnen vinden voor hun blijvende argwaan tegen Hunter.
De twee sterren zijn vooral omdat Beckett aardig schrijft.