In Zuid-Turkije staat in de plaats Ruïn de Citadel, een zelfstandige vesting waar een monnikengemeenschap een groot geheim bewaart, genaamd het Sacrament. Binnen die gemeenschap kennen slechts enkele monniken de ware toedracht van het geheim. Af en toe wordt een monnik er deelgenoot van gemaakt, maar niet iedereen is bestand tegen de reikwijdte van het Sacrament.
Sanctus begint als broeder Samuel twijfels heeft over wat hem geopenbaard werd. Hij klimt op het dak van de vesting, staat daar enkele uren in T-houding te kijk voor het oog van de wereld, en werpt zich dan naar beneden. Zijn zus, de journaliste Liv, haast zich vanuit Amerika naar Turkije. Daar merkt ze al snel dat de jacht op haar geopend is. Het geheim van het Sacrament moet koste wat kost bewaard blijven...
Sanctus speelt zich grotendeels af in en rond de Citadel. Het is aan de schrijfstijl te merken dat dit een debuut is. Simon Toyne kent geen andere manier om situaties te beschrijven dan door aan bijna elk zelfstandig naamwoord een bijvoeglijk naamwoord te verbinden. Dat levert zinnen op als: "Strakke spieren bewogen onder zijn huid toen hij zijn vierkante lap neteldoek methodisch in de koperen kom naast hem doopte, het koele water eruit kneep en vervolgens zijn vochtige vlees depte."
Het debuut van Toyne is aan meer dan 25 landen verkocht en zal, volgens de publiciteit van de uitgevers, de wereld veroveren. De vraag is hoe en waarom. Met een geheime bibliotheek in een monnikengemeenschap, en een geheim dat het christelijk geloof op zijn grondvesten moet doen daveren, is Sanctus niet meer geworden dan een povere mix van De naam van de roos en De Da Vinci code.
De avonturen van de bewoners van de Citadel en van degenen die hen het geheim willen ontfutselen, maken van Sanctus een thriller uit de serie 'dertien in een dozijn'. Pas op het eind wordt het wat interessanter als het geheim daadwerkelijk ter sprake komt. Alleen is dat niet spraakmakender dan in andere thrillers waarin allerlei religieuze geheimen de kerk aan het wankelen brengen. Het is ook te weinig, en het komt ook te laat, om het hele boek nog te kunnen redden.
Sanctus is het eerste deel van een trilogie. De praktijk zal uitwijzen of de wereldwijde reclamecampagne terecht gevoerd werd.