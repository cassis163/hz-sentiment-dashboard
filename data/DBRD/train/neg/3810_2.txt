Fatale wedloop belooft een spannend verhaal met een ingestorte tribune waar Europarlementariër Jennifer de Jong één van de slachtoffers van had kunnen zijn. Politie - inspecteur Tom Putter, tevens een vriend van Jennifer, wordt belast met het onderzoek naar de waarheid.
Helaas begint het boek niet al te sterk, wat vooral te danken is aan de te uitgebreide schrijfstijl die het auteursduo hanteert. Letterlijk alles wordt uitgekauwd, waarbij je als lezer je fantasie wel op vakantie kan sturen.
Een voorbeeld hiervan is de bijna een pagina lange uitleg over een café, dat enkel als locatie dient voor 2 personen om elkaar regelmatig te ontmoeten.
Daarnaast lijkt het erop dat dit boek, uitgegeven in eigen beheer, niet door een redacteur is gecontroleerd waardoor er veel spelfouten in zitten en zinnen regelmatig niet lopen of vol staan met interpunctie wat het er niet leesbaarder op maakt. Ook staan er tegenstrijdigheden in het verhaal zoals wanneer een personage diplomatiek wordt genoemd terwijl duidelijk het tegendeel wordt bedoeld.
Personage Jennifer is nog wel een interessante dame en haar doorzettingsvermogen laat ze zowel op werk als privégebied duidelijk merken. Inspecteur Tom is teveel op vrouwen gericht en lijkt het normaal te vinden om allerlei zaken uit het onderzoek met iedereen te delen, waardoor hij wat aan geloofwaardigheid verliest. De ontluikende relatie tussen beiden doet wat geforceerd aan en ook hier geldt weer dat er veel te veel verteld wordt.
Wat het plot betreft zorgt één hoofdstuk er voor dat de clou al vrij snel duidelijk lijkt te zijn en neemt de spanning van één van de verhaallijnen hierdoor wat af. In de laatste 75 pagina's weten de auteurs nog wel de spanning aan te brengen, waarbij ook de vaart in het verhaal komt en het laatste stuk makkelijk uit te lezen is.