Toen ik boeken aan het uitzoeken was bij uitgeverij Clavis voor hun boekenclub, bleef dit boek om de ene of de andere reden aan me trekken. Het uitgangspunt en de maatschappij klonken ongelooflijk interessant en ik hou wel van een goede dystopia en een beetje rebellie om het systeem omver te werpen dat altijd zo perfect oogt, maar het verre van is.

Helaas was het boek niet helemaal wat ik ervan gehoopt had. Hoewel de maatschappij en wereld heel interessant zijn en de karakters heel veel potentie hebben, blijf ik toch heel erg met het gevoel zitten dat het eigenlijk vooral heel veel gemiste kansen waren. Heel veel gemiste kansen, omdat heel veel interessante elementen wel worden aangestipt, maar heel slecht worden uitgewerkt.

Hoewel het steeds wisselende perspectief naar letterlijk elk mogelijk karakter ons de mogelijkheid geeft de maatschappij vanuit alle mogelijke oogpunten te bekijken, zorgt het er ook voor dat we met geen enkel personage echt goede een band opbouwen. Daarvoor zijn de gevoelens en gedachten te vluchtig en te summier. Ik krijg niet het gevoel dat de karakters en hun problemen echt voor mij zijn gaan leven en ik denk dat dit wel had gekund als er net wat andere keuzes gemaakt waren.

Daarnaast voelt de wedstrijd heel saai en flauw aan. De proeven komen op papier niet lekker uit de verf en het is moeilijk voor te stellen dat het op een scherm wel spectaculair zou kunnen ogen. De intrige achter de schermen is interessant, maar wordt wederom te weinig uitgewerkt en te weinig tastbaar en spannend gemaakt.

Het einde bevat een prachtige speech, maar die speech was ongetwijfeld harder binnen gekomen en veel beter overgekomen als de rest van het boek, de hele opbouw naar dit moment, sterker en emotioneler was neergezet.

Dit was voor mij een overduidelijk gevalletje van een goed idee, maar helaas een niet zo geslaagde uitvoering.