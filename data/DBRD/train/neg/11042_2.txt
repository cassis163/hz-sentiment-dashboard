De YA fantasy boekenserie Legende van Esper gaat van start met het eerste boek De zilvervos. Het boek is geschreven door de Vlaamse auteur Joke de Meyer en doormiddel van crowdfunding is het verschenen bij haar eigen uitgeverij De Belezenis.

In De zilvervos volgen we het verhaal van Veder, een schildknaap die zijn hele leven al in de hoofdstad van Esper woont. Hij heeft daar zijn familie, vrienden en dromen om wachter van de stad Ar√©l te worden.

Ondanks dat de stad volledig omringd is door een stevige muur om het volk te beschermen van de kwaadaardige Sluipers uit de Fluisterbossen, komt Veder er al vrij snel achter dat de dingen die hij altijd als vanzelfsprekend heeft gezien niet helemaal pluis zijn. Als er om hem heen rumoer ontstaat en er mensen beginnen te sterven gaat hij op onderzoek uit om voor dit alles een oplossing te vinden.

Waar zal het pad dat hij bewandelt hem brengen? En welke geheimen zullen er aan het licht komen? Je leest het in De zilvervos.

Het boek is echt een middeleeuws ridderverhaal en in het begin had ik direct door dat de schrijfster erg goed onderzoek heeft gedaan naar de tijd, de gebruiken en wat het schildknaapsleven allemaal inhoudt. Het verhaal begint als een traditioneel fantasyboek en blijft voor mijn gevoel qua plot een klein beetje hangen in de bewandelde paden.

Tijdens het lezen verloor ik verschillende momenten mijn aandacht en ik denk dat dat komt door de enorme hoeveelheid personages en namen (die hier en daar ook nog op elkaar leken) en misschien toch ook wel door de schrijfstijl. Wellicht komt het omdat het taalgebruik in het boek erg Vlaams is en ik dat als Nederlander niet altijd begreep, dus ik vind het ook moeilijk om dat de beoordelen.

Wel zit er op gegeven moment een enorme ommezwaai in het boek. Hele kleine spoiler: We schakelen tijdelijk over naar de moderne tijd waarin we vandaag de dag leven. We volgen kort een nieuw personage en deze hoofdstukken waren voor mij toch wel de betere hoofdstukken. Het voelde een beetje out of place met de rest van het verhaal, maar deze stukken lazen wel heerlijk weg.

In conclusie is De zilvervos een boek met wat haken en ogen, maar voor de fans van traditionele ridderverhalen zal hij zeker in de smaak vallen. De cover is echt prachtig, dus ik ben blij om hem in de boekenkast te hebben staan!

Een uitgebreidere (spoilervrije) review van de Zilvervos is nu terug te vinden op mijn YouTubekanaal Whatthevalk:
https://www.youtube.com/watch?v=40_mgh1Ltrs&t=