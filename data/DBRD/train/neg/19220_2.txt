Een lekker dun (128 paginas) boekje dat bijvoorbeeld zeer geschikt is voor een uurtje in de trein. Het verhaal De zwarte engel handelt over een verpleegster die verdacht wordt van het doden van patiënten. De advocaten Pieter en Jelle Dankert worden op hun eigen wijze betrokken bij het onderzoek. Tussen de perikelen in speelt ook het privé-leven van de heren een grote rol.
In het verhaal Heterdaad gaat het om een man die verdacht wordt van het doden van de minnaar van zijn vrouw, door diens zaak in brand te steken.
Deze verhalen zijn opgetekend naar aanleiding van de succesvolle tv-serie met dezelfde naam. En zo leest het ook. Je ziet de scènes voor je en dat is heel aardig gedaan. Ook de afwisseling tussen de privé-perikelen en het eigenlijke verhaal zijn typisch voor een kort tv-programma.
Kortom, het is niet onaardig, maar bepaald niet diepgaand en het lijkt dus nog het meest op het eten van een luchtig toetje. Zoet tijdens het eten, snel daarna vergeten.