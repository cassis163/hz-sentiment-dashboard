Eet jezelf gezond behandelt een dieetvorm die gestoeld is op het Paleodieet. Je mag het echter geen dieet noemen, want het is een verandering van levensstijl. In hoeveel vormen hebben wij dit als lezer, eter of eventueel als gezondheidsfreak al niet voorbij zien komen? Nu komt het langs via een boek dat op de New-York Times bestsellerlijst heeft gestaan: Eet jezelf gezond, ontdek de Whole30 en verander je leven.
Melissa en Dallas Hartwig zijn in 2009 begonnen met een blog over hun eigen ervaringen. Naar aanleiding van fysieke klachten zijn zij hun eetgewoonten gaan veranderen, wat uiteindelijk geresulteerd heeft in een nieuwe levenswijze waarbij zij zich heel gelukkig en gezond voelen. Het blog werd een groot succes en een boek kon dus niet uitblijven.
Het programma dat zij geschreven hebben, heet Whole30. In dit programma ga je dertig dagen aan de slag om je leven te veranderen:
“Wij helpen je in korte tijd om je voedingsgewoontes te resetten, om een gezonde stofwisseling te creëren, je spijsverteringskanaal te helen, systemische ontsteking tot rust te laten komen en een eind te maken aan ongezonde verlangens, gewoonten en relaties met eten.”
De auteurs bieden die hulp op een vrij dwingende manier waarbij weinig ruimte is voor discussie. “We nemen de belofte om je leven te veranderen bepaald niet licht op.”
Het boek staat vol met ‘waarheden’ waar iedereen zijn vraagtekens bij kan plaatsen. Zo begint elk hoofdstuk met een ervaringsverhaal van iemand die het Whole30-programma heeft gevolgd. Al deze personen hebben alleen maar goede ervaringen en je leest dan ook geregeld dat mensen met hun medicijnen kunnen stoppen. Daarnaast is het Whole30-programma gebaseerd op het Paleodieet, waarin maaltijden met name bestaan uit vlees / vis, groenten, fruit, noten en zaden. Over het schrappen van granen en peulvruchten zijn de afgelopen jaren al meerdere wetenschappers gevallen. Peulvruchten en granen zijn niet slecht voor een mens (alleen voor die enkelen die last hebben van een darmziekte) en hetzelfde geldt voor zuivel (de mensen die lactose-intolerant zijn uitgezonderd). Ook lees je in dit boek dat je door gezond te eten allerlei enge ziektes kunt voorkomen, zo ook kanker. Het blijft toch een beetje eng om te lezen dat kanker een voedingsgerelateerde ziekte wordt genoemd. Voor de ‘wetenschappelijk verantwoorde waarheden’ hoef je Eet jezelf gezond dan ook niet lezen. Wellicht is het wel handig om te lezen wanneer je gewicht kwijt wilt raken of wilt onderzoeken of eten invloed heeft op je slaapritme of energieniveau. Er wordt je namelijk absoluut geleerd dat je niet alles zo maar gedachteloos in je mond kan stoppen. Neem alleen niet alles wat je leest voor zoete koek aan; blijf je gezonde verstand gebruiken.
Dertig dagen lang alleen maar gezonde producten eten en drinken, geeft je een goed beeld wat alle voedingsstoffen met je doen. Deze passages uit het boek zijn dan ook leuk een leerzaam om te lezen. Wat gebeurt er nu precies tijdens het hele spijsverteringsproces? Welke hormonen spelen een rol? Wat doen koolhydraten, suikers en vezels? De stukken die je niet interessant vindt of waar je zo je twijfels over de betrouwbaarheid van het geschrevene hebt, sla je gewoon over.