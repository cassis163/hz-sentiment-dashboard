Een zwak, voorspelbaar verhaaltje; het gegeven van een superpanty heeft een zekere originaliteit en is mogelijks opwindend voor wie die dingen dag en nacht draagt, maar daarmee is dan ook alles gezegd. De karakters zijn nauwelijks uitgewerkt, het zal de lezer worst wezen wat er met deze of gene gebeurt. De spanning is dus ver te zoeken, de meest verbazende plotwending is dat op de valreep plots twee (of zijn het er drie) huwelijken in de lucht hangen, hoewel voordien evenmin van enige romantische spanning sprake was. Zeer geschikt voor personen (m/v) die willen besparen op valium en consoorten.

"Carol Higgings Clark werd in één klap beroemd met haar eerste thriller": een duidelijk geval van teren op de naam van de moeder, ook inhoudelijk steelt ze legio elementen uit het werk van de oudere dame. Dit boekje leert ons dat talent niet noodzakelijk erfelijk is, noch door omgevingsfactoren kan worden gekweekt.