Weer een boek met de boodschap dat je er gezond van wordt als je doet wat er in staat. Lekker Gezond, Snacks, sappen & smoothies is oorspronkelijk in 2014 uitgegeven in Zweden, geschreven door Marita Karlson. De Nederlandstalige uitgave is van 2016 en vertaald door Yvonne van ’t Hul-Aalders.  

Het eerste deel, zo’n vijftien pagina’s, beschrijft de visie van de schrijfster, een Zweedse die in Californië woont. De ik-vorm maakt het tot een persoonlijk document. ‘Mijn groene wereld’, ‘Gezond en verrassend’ en ‘Trends uit Californië’ geven inzicht in wat te eten en drinken om gezond te blijven. Daarna volgen hoofdstukjes over ingrediënten voor smoothies, apparaten om sappen te maken en een opsomming van superfoods van A tot Z zoals Acaibessen, Acerola, Macawortel etc.  

De onderdelen met recepten heten: De melkweg, Een vleugje zomer, Kokosnoot en andere exoten, Groene energie uit een glas, Gezondheidselixers, Schoonheidselixers, Voor mama’s in spe, Supersmoothies, Liefde voor sappen, Gezonde snacks.  

Volzinnen als ‘Lichaam en geest in balans houden’, ‘waardevolle voedingsstoffen die de cellen razendsnel bereiken en helpen bij celvernieuwing en –opbouw’, ‘versterkt het afweerstelsel en ook het collageen in de huid’, ‘stimuleren de gezondheid en gaan veroudering tegen’, ‘zorgt voor innerlijk welzijn’, worden veelvuldig gebruikt. Steeds zonder ook maar enige onderbouwing waar deze ‘waarheden’ vandaan komen.  

De recepten zijn kort en helder geschreven. Vaak niet meer dan een opsomming van ingrediënten en de opmerking ‘verwerk alles in de keukenmachine’. Bij veel recepten worden tips gegeven tot verfijning of extra smaak van het sap of de smoothie.  

De foto’s, gemaakt door Susanne Kindt, geven meestal het eindproduct weer en regelmatig de schrijfster met een product in handen. Foto’s van iets wat in een machine wordt gegoten of onder de kraan wordt gewassen kunnen mooi zijn, maar dragen niet bij tot helderheid van een recept.  

Een prima alfabetisch register sluit het boek af.  

Een recept uit het hoofdstuk 'Supersmoothies':  

Romige amandelpasta
Het is goed om altijd wat amandelpasta of notenpasta in huis te hebben – als dip voor stukjes appel of als ingrediënt voor een smoothie.  

Voor ca. 100 ml
200 g amandelen  

Doe de amandelen in een keukenmachine met snijblad en verwerk ze in 15-25 minuten tot een pasta. Zet de machine af en toe even uit en schraap de amandelen van de zijkant van de kom. Voeg eventueel enkele druppels water toe. De pasta is klaar zodra de olie uit de amandelen is getrokken en er een gladde, romige, glanzende massa is ontstaan.  

In een pot met schroefdeksel is de pasta in de koelkast een week houdbaar. Als je de amandelen eerst roostert wordt de pasta een beetje donkerder en is hij ook lekker.  

En een ander recept uit het hoofdstuk 'Liefde voor sappen':  

Wortel en appel

Voor ca. 400 ml
5 wortelen
1 appel
1-2 cm gemberwortel  

Schil de wortelen, de appel en de gemberwortel en snijd alles in stukjes. Pers ze uit in de sapcentrifuge.  

Is het gebruik van de sapcentrifuge verstandig? Onder andere het Voedingscentrum geeft aan dat het beter is gewoon fruit te eten dan er sap van te maken. Verlies van met name de vezels die achterblijven en te veel koolhydraten ineens binnenkrijgen zijn genoemd als nadeel. En ook in 2014 al werd door nieuwsplatform Foodlog naar aanleiding van een bericht in de Huffington Post gewaarschuwd voor het gebruik van fruitsap. Aan de andere kant, als iemand geen of niet genoeg groenten en fruit eet, kan een sapje zo nu en dan een aanvulling zijn.  

De pasta van amandelen is smaakvol. Het sap uit de sapcentrifuge, al zeker twintig jaar in huis en lange tijd ongebruikt, smaakte goed. Maar de bewuste lezer van dit kookboek moest nog wel iets verzinnen om het vele overblijfsel na het persen zinvol te gebruiken. Door de vele niet onderbouwde gezondheidsclaims alleen geschikt voor een heel speciale doelgroep.