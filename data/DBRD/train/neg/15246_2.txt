In dit Middeleeuwse moordverhaal neemt schrijfster Renée Vink de lezer mee naar Anno Domini 1296. In een boek waar historische feiten aan te grondslag liggen speelt zich een mysterie af waarin Folkert Crepel een belangrijke rol speelt. Zover mij bekend is hij één van de weinige fictieve karakters in het boek. De Scandinaviste Vink komt hier om de hoek kijken want Crepel blijkt een in Holland woonachtige Zweed te zijn hoewel zijn etniciteit in het boek van geringe betekenis is.

Zoals de flaptekst al zegt, begint het boek met de turbulente tijd waarin graaf Floris oude allianties laat varen om nieuwe aan te gaan, met alle gevolgen van dien. De poging tot moord op de kapelaan van een tegenstander is de aanleiding voor de graaf om Crepel te vragen onderzoek te doen. Dit is een rode draad die sterk verweven raakt met de andere draad in het boek: de historische beschrijving van de laatste dagen van Floris V.

Spannend wordt het vooral in de laatste zestig bladzijdes wanneer de situatie uit de hand dreigt te lopen. Er is een samenzwering gaande om Floris af te zetten, terwijl Floris zelf pogingen onderneemt zijn opvolging veilig te stellen. Bij dit gedeelte neig ik meer het boek met drie sterren te belonen. Maar daarvoor is de eerste helft te zwaar te behappen. Want al in het begin raak ik verward in een web van karakters en hun onduidelijke onderlinge verhoudingen. Wie is nou wie en hoe staan zij ten opzichte van elkaar?

Met De laatste dagen van Floris V heeft Renée Vink een aardige historische thriller geschreven die nog wat zwakjes afsteekt bij bijvoorbeeld de boeken over Brother Cadfael van Ellis Peters. Toch is zij geslaagd om dit stukje Vaderlandse geschiedenis met zijn intriges te doen herleven en daar moet deze roman het vooral van hebben.