Dit is een boek dat echt is geschreven voor die leeftijdscategorie. Voor de jonge meiden dus. Ik lees regelmatig een YA boek en meestal vind ik ze goed, omdat die boeken ook gelezen kunnen worden door andere leeftijden. Dit boek sprak mij absoluut niet aan. Toen ik eraan begon had ik gelijk al het idee dit gaat het niet worden. Het is leuk en vlot geschreven, daar ligt het niet aan, maar het pakt gewoon niet. Het verhaal is geschreven in tien hoofdstukken met in de hoofdrol April, 15 jaar bijna 16, en haar BFF Vi en Marissa.

April komt uit een gescheiden gezin. Haar vader en stiefmoeder Penny verhuizen naar Cleveland, Ohio, voor haar vaders werk. Haar moeder en nieuwe vriend wonen in Parijs samen met haar broertje Matthew. April blijft alleen achter in Westport en gaat bij haar vriendin Vi in huis wonen. Ze krijgt daar de woonkelder als kamer. Vi haar vader is weg en haar moeder is aan het werk in Chicago. Dus de meiden hebben het huis voor zich alleen. Allerlei "dingen" die ze meemaken worden beschreven met af en toe een terugblik van April op haar leventje toen ze nog thuis woonde.

De voor- en achterkant van het boek zijn erg leuk. Op de achterkant staan de 10 dingen vermeldt die in het verhaal uitgebreid beschreven worden. De voorkant spreekt door de rode letters.

Al met al niet mijn boek, maar ik kan me voorstellen dat de doelgroep van dit boek kan genieten, omdat er dingen in besproken worden die in het echt ook kunnen gebeuren.