Pole position vertelt het verhaal van een jonge vrouw, Janet Ross, werkzaam als leerling- monteur bij een tweederangs garage. Geen droombaan, maar het geeft haar wel de gelegenheid om aan haar grote hobby, een Golf, waar zij graag hard mee rijdt ,te sleutelen.
Nadat zij tijdens een bedrijfsuitje op de kart-baan heeft laten zien, hoe goed zij kan rijden wordt zij gevraagd als chauffeur, tijdens criminele activiteiten.
Ondanks haar gewetensbezwaren, neemt zij deze toch aan voor de extra verdiensten.
De laatste klus, waarbij Jo Crespo, eigenaar van een Formule 1 team , betrokken is gaat haar echt te ver en maakt dat zij haar hele leven op de kop zet.

Het boek kent twee verhaallijnen. Het verhaal van Janet, waarbij je door middel van brieven aan haar moeder, steeds wat meer over haar verleden leert kennen en het verhaal van Jo Crespo en zijn ontwikkeling van het raceteam.
Uiteindelijk komen deze verhalen aan het einde van het boek bij elkaar.

De schrijver heeft veel in het verhaal willen stoppen, het is dan ook een opeenvolging van gebeurtenissen , maar blijft daardoor oppervlakkig.
Hoewel het boek vlot geschreven is en wellicht een aardige inkijk geeft in de wereld van de Formule 1, mist het de nodige spanning en is de plot voorspelbaar.
De cliffhanger, die duidt op een vervolg, zou de lezer moeten prikkelen, maar de vraag is of dat lukt met dit boek, dat toch teleurstellend is.