Doorgeschoten is het verhaal over de opkomst van en de moord op een nieuw en steeds populairder wordend politicus. Tom Hordijk - bi-sexueel, auteur en altijd zijn woordje klaar - gaat met zijn eigen partij, de Echte Nederlandse Partij (ENP), de verkiezingsstrijd aan met de gevestigde orde. Precies! Het verhaal van Pim Fortuyn en zijn opkomst in de politieke arena... maar daar houdt Doorgeschoten niet op.

De parallellen tussen Fortuyn en Hordijk liggen er huizenhoog bovenop. Omstreden ideeen over een nieuw (hervormd) Nederland, hun sexuele geaardheid, de discutabele invulling van de kieslijst met onervaren politici, maar ook typische Fortuyn-uitspraken zoals 'It's a bloody shame' en 'Nou vraag ik u?'. En als je goed oplet kom je ook nog de enkele van de vrienden van Fortuyn tegen, meestal vermaakt tot karikaturen. Zo kun je Theo van Gogh herkennen in de onuitstaanbare lomperik Mondriaan, en makelaarsvriend Harrie Mens in de vastgoedontwikkelaar en geldschieter Veldhuis. Het is een rare gewaarwording om tijdens het lezen van de eerste hoofdstukken te beseffen dat dit niet alleen is ontsproten uit het fantasierijke brein van Appel, maar een weergave is van wat er in werkelijkheid gebeurde in dit land. Fictie zit soms erg dicht aan tegen de werkelijkheid... dat blijkt dan maar weer.

Pas na de moord op Hordijk - die je al van mijlenver ziet aankomen - gaat Appel met zijn fantasie aan de gang, en dat doet 'ie helemaal niet onaardig. De interessante (soms iets ongeloofwaardige) personages, een goed doordacht plot en toch een verrassend einde maken enkele mindere fragmenten helemaal goed. Uiteindelijk mogen wij in Nederland helemaal niet klagen met 'slechts' een gevallen kabinet als resultaat... Doorgeschoten geeft je wel een heel beangstigend beeld van wat ook had kunnen gebeuren.