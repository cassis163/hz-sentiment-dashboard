Het Zuid-Afrikaans schrijversduo S.L. Grey bestaat uit Sarah Lotz en Louis Greenberg. Zij heeft een passie voor zombies, hij voor vampieren. Samen besloten ze om een heel ander soort verhaal te schrijven, De Plaza.

Als de Zuid-Afrikaanse twintiger Rhoda, na het scoren van drugs, haar oppaskind is kwijtgeraakt in het winkelcentrum dwingt ze Dan, de sukkelige medewerker van de boekwinkel waar ze het jongetje voor het laatst heeft gezien, om haar te helpen met zoeken. Voor Dan zit er niets anders op dan samen met Rhoda naar hem op zoek te gaan in de duistere dienstgangen van het winkelcentrum. Als ze al snel hopeloos verdwalen komen ze terecht in een soort parallelle shopwereld waarin niets is wat het lijkt. Het spel zonder grenzen begint, de spelregels zijn bepaald. Het is nu een kwestie van kiezen in een race op leven en dood.

Er zijn eigenlijk maar twee goed uitgewerkte hoofdpersonages, de anderen hebben zo'n kleine rol dat er niet veel uitwerking voor nodig was. Ik hoopte op horror à la Stephen King maar werd teleurgesteld want echt gruwelen was het niet. Toch vond ik het interessant om een keer een horrorverhaal als dit te lezen omdat het een verhaal is waarbij je eigen fantasie geprikkeld wordt. Al is mijn fantasie geen loopje met me gaan nemen. Ik denk dan ook dat dit verhaal beter tot zn recht was gekomen als horrorfilm. Smerige beelden, spannende muziek en de nodige schrikeffecten doen een hoop.

De schrijfstijl was vlot, prettig en makkelijk leesbaar. Dat de hoofdstukken om en om werden verteld vanuit het oogpunt van één van de hoofdpersonages was zeer geslaagd. Zo kreeg ik een goed beeld van hun beleving. Hoewel niet mijn stijl vond ik het toch boeiend en wilde ik doorlezen. Na de eerste hoofdstukken zakte het verhaal wel een beetje in qua spanning maar dit werd later goed gemaakt. Achteraf gezien vond ik het een unieke ervaring die ik niet had willen missen. Toch komt er zeer waarschijnlijk geen tweede boek van dit schrijversduo bij mij in de kast.