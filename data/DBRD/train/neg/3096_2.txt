In het afgelopen jaar is de totale opbrengst van crowdfunding in Nederland gegroeid van 63 miljoen euro naar 128 miljoen euro. Bij crowdfunding zoekt een bedrijf naar financiering voor projecten door een grote groep mensen te vinden, die ieder een klein bedrag investeren. Het is een vorm van crowdsourcing, het uitbesteden van een taak aan een grote groep (de ‘crowd’) in plaats van aan een professional of één enkel ander bedrijf. Het meest bekende voorbeeld van crowdsourcing is Wikipedia, de gratis online encyclopedie.

Volgens Lior Zoref kan je het principe van crowdsourcing op veel meer toepassen dan alleen op het werven van fondsen of het publiceren van een online encyclopedie. Mindsharing, de titel van zijn boek, is de naam van een proces waarmee we problemen kunnen oplossen, besluiten kunnen nemen, onze creativiteit kunnen ontplooien en ook nog eens makkelijker en gelukkiger leven. Dat klinkt als te mooi om waar te zijn, en dat is het dan ook. Mindsharing stelt niet veel meer voor dan het inzetten van je netwerk bij het oplossen van problemen. Eerst moeten we kiezen welke sociale netwerken we gaan gebruiken, daarna moeten we zorgen dat we een flinke groep volgers hebben, groot genoeg om bij elke vraag die we stellen tot een groot aantal antwoorden te kunnen komen. Daarna moeten onze volgers daadwerkelijk bereid zijn om onze vragen te lezen en te beantwoorden. Zorefs antwoord hierop laat zien dat we hier niet met een baanbrekende theorie te maken hebben: ‘Er is maar een ding dat je moet onthouden als je werkzaam bent in de marketing: maak een onuitwisbare indruk.’ Dat doe je door waarde toe te voegen. Dat zegt nog niks, maar daarna maakt hij het nog vager, alles kan namelijk van waarde zijn. We moeten dingen delen, die mensen laten lachen, huilen, of nadenken over de schoonheid van het leven. Als we dit maar een tijd volhouden, dan krijgen we vanzelf een grote groep volgers en liggen de enorme mogelijkheden van mindsharing aan onze voeten. Wat volgt is een serie voorbeelden van interacties op Facebook, Quora en LinkedIn, die ons moeten overtuigen van het feit dat mindsharing de toekomst mede vorm kan geven. Als we samen denken, kunnen we een aantal van de grootste problemen van de toekomst oplossen en de toekomst van onze kinderen en van hun kinderen en van nog vele generaties na hen veiligstellen.

In een presentatie voor TED liet Zoref het publiek in de zaal het gewicht raden van een os die hij op het podium had meegenomen. Het gemiddelde van de schattingen was vrijwel correct en liet op fraaie wijze zien dat de zogenaamde wisdom of the crowd kan resulteren in goede voorspellingen of schattingen. Deze en andere anekdotes zijn aardig, maar niet voldoende om een flinterdunne theorie die grotendeels uit open deuren bestaat van voldoende vlees op de botten te voorzien.