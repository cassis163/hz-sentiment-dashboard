Verslingerd is het tweede deel van de Verborgen Littekens trilogie, maar ik heb het eerste deel niet gelezen. Het leek er ook op dat dit niet nodig was, want het boek is een ander verhaal dan het eerste boek. Misschien dat in het derde deel de twee verhalen van deel 1 en deel 2 samen komen, maar daarvan heb ik nog geen idee. De cover past bij het verhaal, de schommels, het schetsboek, dat zijn elementen die in het verhaal terug komen. Het boek gaat over heftige onderwerpen die zeker nog voorkomen in de hedendaagse maatschappij en daardoor is het lastig om hierover te schrijven, en dat is helaas te zien. Het begin is sterk, de proloog zorgt ervoor dat je meer wilt lezen, echter de rest van het verhaal is daardoor wat teleurstellend. Wat ik mis? Diepgang, meer informatie, meer realiteit. Hoe kunnen al die dingen gebeurd zijn en de hoofdpersoon nu wel twee kinderen hebben? Waarom gedraagt Gwen haar moeder zich zo? Wat doet haar beste vriendin in het verhaal, behalve Gwen rot laten voelen over zichzelf? Wie zijn de andere personages eigenlijk precies en hoe staan zij in verhouding tot Gwen? Allerlei elementen die ik gemist heb. Het onderwerp wat aangesneden wordt, is heel heftig, wat naar mijn idee ervoor zorgt dat dit boek geen young adult is in mijn ogen. Daarentegen is het boek kinderlijk geschreven en denk ik dus dat dit niet echt goed te plaatsen is in een ander genre. De schrijfstijl is ongeveer 10-13 jaar, maar het verhaal is juist weer 16-99. Dat maakt dit erg ingewikkeld. Ik mis dus elementen in het verhaal en heb het gevoel dat het verhaal zoveel meer had kunnen zijn.

Lees meer op: http://readingjournal.princesssam.nl