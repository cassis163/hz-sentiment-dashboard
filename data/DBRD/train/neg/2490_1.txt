Een zieke geest van Willem Gerards verschijnt bij Uitgeverij BoekenBoet, één van de vele "printing on demand" uitgeverijen waar schrijvers, die geen gehoor vinden bij de traditionele uitgeverijen, hun werk alsnog op de markt kunnen brengen. Een nobel uitgangspunt, dat zeker, en bewonderenswaardig ook omwille van het gedreven idealisme dat erachter schuilt, want slechts af en toe kan een boek, dat via deze weg op de markt komt, de sprong naar het grote publiek maken. Of Een zieke geest tot dat selecte groepje zal kunnen behoren, valt te betwijfelen.
Het verhaal speelt zich af in Miami, waar het lichaam is gevonden van een privédetective. Hij werd vergiftigd en opgehangen. Rechercheur Rosco DeVille, de verteller van het verhaal, komt erachter dat de privédetective de opdracht had gekregen om een Russische wetenschapper te volgen. Nadat die wetenschapper betrapt is bij de illegale overhandiging van zekere goederen, is er iemand aan de slag gegaan om alle mogelijke sporen uit te wissen, waarbij de nodige slachtoffers op gruwelijke wijze worden omgebracht.
Boeken van een "pod-uitgeverij" lijden vaak onder slecht redigeerwerk, maar in vergelijking met andere boeken uit deze sector valt het aantal spelfouten in Een zieke geest nog mee. Qua stijl en plot had er wel meer ingegrepen mogen worden. Willem Gerards probeert humor in het verhaal te brengen, die vaak zo geforceerd en zo misplaatst is, dat die zelfs als zwarte humor niet te pruimen is. De plot laat veel te wensen over. Het wordt rechercheur Rosco DeVille erg gemakkelijk gemaakt. De verdachten slaan direct door zodra ze ondervraagd worden. Een straatagent neemt rechtstreeks contact op met Rosco als er langs de kant van de weg een dood meisje wordt gevonden. Na een vluchtige inspectie concludeert Rosco dat zij te maken heeft met de zaak waarmee hij bezig is: een erg overhaaste gevolgtrekking die zonder enige aanleiding gemaakt wordt. De plot zorgt voor meer vraagtekens. Wat is het nut van de afspraak die de privédetective bijna onzichtbaar achter op de kalender schreef? Waarom werd hij vergiftigd en opgehangen? Gerards laat Rosco conclusies trekken aan de hand van een Russisch-orthodox kruisje dat iemand draagt, maar dat die persoon dat kruisje draagt, wordt niet eerder in het verhaal vermeld. Helemaal ongeloofwaardig maakt Gerards het als hij in het verhaal een professioneel SWAT-team een bewakingsklus geeft. De teamleden zijn nog maar amper begonnen, of ze gaan verveeld met ontblote bovenlijven aan het bier alsof ze op vakantie zijn, en hangen een laken op met de tekst HOELANG NOG?

Zoiets verzin je toch niet? laat Gerards Rosco hierop reageren.
Onvoorstelbaar inderdaad.