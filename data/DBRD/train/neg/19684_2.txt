Vanaf het moment dat dit boek uitkwam, had ik al wat minder positieve geluiden over dit boek gehoord, maar dat wilde ik toch met eigen ogen lezen. En dat het boek in een boekbox zat, maakte alleen maar dat ik dat nog meer wilde. Maar helaas moet ik toch wel toegeven, na het lezen van het boek, dat de niet zo goede recensies gelijk hebben. Het concept van het boek klinkt ongelooflijk tof, maar de uitwerking valt in het huidige YA landschap niet op een positieve manier op.

Laat ik beginnen met de karakters. De karakters waren naar mijn idee niet heel lekker uitgewerkt. Ik snap dat Theo zelf nog zoekende is naar wie ze is, maar gedurende het boek blijf ik toch wel continue het gevoel hebben dat haar hele persoonlijkheid iets te hard uit haar is geslagen. Geen enkele beslissing is van haar en aan het einde van het boek heb ik nergens het gevoel dat ik ook maar IETS van haar weet, behalve haar naam. En waar er voor Theo nog een soort van argument is om hiervoor te kiezen, heeft Sebastian dat excuus niet voor de andere karakters, die ook vrij vlak en inhoudsloos overkomen. Er zit eigenlijk geen enkel karakter in met echt een interessante, gelaagde en fascinerende persoonlijkheid. (Cress komt misschien nog het dichts in de buurt...gek genoeg)

Daarnaast vind ik ook het plot niet heel sterk. Het verhaal is character driven en "politiek" van aard. Er zit veel gepraat in en relatief weinig actie. Daar heb ik an sich weinig problemen mee, maar in dit boek werkt deze formule ook voor mij helaas helemaal niet. Dit komt mede doordat de karakters zo kleurloos zijn, maar ook omdat de karakters niet intelligent zijn. Het zijn geen slimme politieke listen en twee machten die elkaar met intelligentie proberen af te troeven. Het zijn vooral veel karakters die improviseren en daar al dan niet goed mee weg komen.

De combinatie van een niet bijster intelligent plot, weinig actie en kleurloze karakters maakt dat ik het vervolg van dit boek in elk geval niet meer ga oppakken.