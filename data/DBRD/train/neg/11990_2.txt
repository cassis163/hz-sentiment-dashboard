De eerste pindakaasmanga’s van Hanabi Publishers zijn een mooie kennismaking met twee mangagenres. En bovenal: producten van eigen bodem die net zogoed Japans konden zijn. Vooral Run run door Johan Neefjes zet de puntjes op de koi: een wervelend, grappig en esthetisch senseiwerkje. Wilde haren door Elsje Bakker is dan weer een typische meisjesmanga of josei.
De imprint Hanabi wil Nederlandstalige manga door Nederlandse en Vlaamse auteurs publiceren. Deze tweede titel in de reeks is minder sterk dan de eerste, maar trekt hopelijk toch wat meisjes aan tot het lezen van manga.
Daar waar Run run (Hanabi manga # 1) pure fun is, is Wilde haren (Hanabi manga # 2) van een ander kaliber: een duidelijke meisjesmanga met vrouwelijke onderwerpen (een josei dus) als de liefde, hartsvriendinnen, zelfstandig zijn, mode… en véél gevoelens (geluk, verdriet, schuldgevoel, schaamte…). Julie (geen Hitomi’s of Tomomo’s hier) is een kapster, maar is zó gedreven dat ze geen baantje in een kapperszaak kan vasthouden. Na een tijd vruchteloos werk zoeken en lang wikken en wegen wil ze dan maar haar eigen zaak beginnen, maar dat is niet zo makkelijk. Tot haar vriendje Marko wil bijspringen en ze een nieuw evenwicht vindt in de omgang met haar vriendinnen.
Ook grafisch is deze manga heel anders ingevuld dan het spetterende Run run: in zwart-wit, met grotere platen, veel close-ups en stiltes. Auteur Elsje Bakker heeft de beperkte ruimte die ze kreeg niet volgepropt met veel tekst, drukke tekeningen of talrijke verhaalwendingen. Het is dan ook een vrij rechtlijnig en zelfs onaf verhaal geworden, niet eens een verhaal eigenlijk: eerder een fragment uit een leven. Mij spreken de soms wat houterige tekeningen minder aan, maar het is in een josei dan ook eerder om de inhoud dan de vorm te doen.
Hanabi Publishers heeft dus een opgemerkte en vliegende start genomen met twee kenmerkende en Japan-waardige manga’s, die echter wat verschillen in kwaliteit, maar een mooie inleiding tot het genre zijn voor mangaleken. We zijn benieuwd hoe de reeks verder evolueert en of ze de tanende belangstelling voor manga in ons taalgebied een boost kan geven.