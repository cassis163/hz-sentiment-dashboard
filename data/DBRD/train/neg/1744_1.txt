Hannah Levi is een joodse vroedvrouw uit Venetië in de Middeleeuwen. In het eerste boek van de trilogie ontdekken wij hoe spannend haar leven is, als zij wordt gevraagd te helpen bij een bevalling in het huis van een rijke christelijke familie. De baby, Matteo wordt wees en Hannah neemt hem aan als haar eigen zoon. Ze vluchten naar Constantinopel.

Roberta Rich heeft een spannende insteek voor het laatste deel van de trilogie; krijgt Matteo de erfenis waar hij recht op heeft en de liefde van het gezin zodat hij onbezorgd kan opgroeien? Hij heeft dat in het gezin van Hannah & Isaak in Constantinopel. Maar de regels zijn streng, Joden mogen geen kinderen van christenen opvoeden. Aan de andere kant is daar Foscari, misschien het enigste overgebleven familielid van Matteo. Als hij de voogd wordt van Matteo, dan is de erfenis veilig voor hem, anders gaat het geld naar een klooster. Foscari ontvoert met behulp van Francesca eerst het kind en dan lokken zij ook Hannah met een list naar Venetië.

De roman heeft een slecht begin; de hoogzwangere Hannah zit de gevangenis van Venetië. Haar poging om Matteo in veiligheid te brengen is gefaald. Soms lukt het schrijvers om dan alsnog een spannend verhaal te schrijven over de gebeurtenissen die tot dat moment hebben geleid, maar het is Roberta Rich niet gelukt. Voor de lezer zijn de keuzes van Hannah niet verrassend. Omdat de schrijfster afwisselend het verhaal volgt van Hannah en van het schurkenstel Francesca en Foscari weet je als lezer al gauw hoe de situatie ervoor staat. Uitvoerige sfeerbeschrijvingen van villa’s, de culturele verschillen tussen joden en christenen en dergelijke doen het verhaal onnodig verder vertragen. Het enige spannende moment in dit boek is wanneer Hannah in de rechtszaal moet kiezen tussen haar geweten en het leven van haar zoon.

Natuurlijk kan je dit boek als een losstaand boek lezen. Het is misschien zelfs een pre omdat er al veel verhaald wordt over wat er in de andere twee delen is gebeurd, maar ik zou het zeker niet aanraden. Het eerste deel is verreweg het beste.