Sergio Bizzio is een Argentijnse auteur. Ook schrijft hij korte verhalen, toneelstukken en is hij scenarioschrijver. In Razernij staat José Maria centraal, een eenzame migrant die werkt als bouwvakker in Buenos Aires. Zijn hart gaat sneller kloppen van Rosa, het dienstmeisje van de rijke familie Binders. Ze worden verliefd en beginnen een geheime relatie. Die wordt abrupt beëindigd als José Maria zijn baas in een vlaag van woede vermoordt. Om niet gepakt te worden, sluit hij zich vrijwillig op in de leegstaande zolderverdieping van het grote herenhuis van de familie Binders. Zonder dat iemand het weet, verblijft hij maandenlang op de zolderkamer. Hij steelt eten en bespiedt de familie. Ook Rosa houdt hij nauwlettend in de gaten. Zijn liefde voor haar blijft, maar Rosa denkt dat ze hem kwijt is. Ze gaat door met haar leven en ontmoet een andere man. José Maria is jaloers en neemt steeds grotere risicos om Rosa in de gaten te houden.
Met een pittige openingszin als: Toen jij geboren werd, kwam ik net klaar... begint Razernij. José Marie is veertig, Rosa 23. De relatie tussen hen staat in Razernij centraal. Ze ontmoeten elkaar in en om het herenhuis van de familie Binders. In de straten van Buenos Aires komen ze nauwelijks. Deze beschrijft Sergio Bizzio dan ook niet. In Razernij wordt bijna geen aandacht besteed aan andere personages. Zo wordt de familie Binders amper beschreven. Sergio Bizzio geeft vooral de hersenspinsels van José Maria weer. Hoe verplaatst hij zich naakt in het grote herenhuis om te spioneren zonder betrapt te worden. Toch gebeurt er in Razernij genoeg. José Maria is in zijn gedwongen gevangenschap getuige van een verkrachting en een moord.
Razernij heeft een beetje spanning, wat romantiek en een snufje seks. Maar door de weinige personages en de minimale achtergrondinformatie maakt het Razernij wat oppervlakkig. Sergio Bizzio schrijft in korte, krachtige zinnen. Een snelle schrijfstijl, waardoor je Razernij zo uit hebt. Een prima boek voor op vakantie.