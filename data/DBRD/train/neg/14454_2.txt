Toen ik de achterflap van het boek las werd ik gelijk enthousiast en ik besloot mij op te geven voor de Hebban leesclub en gelukkig werd ik uitgekozen en mocht ik dit boek lezen. Ik verwachtte een boek in de trant van Downton Abbey, een fascinerende familiesaga in een turbulente tijd. En dat kreeg ik ook, soort van! Helaas liet de uitwerking sterk te wensen over en was dit boek een teleurstelling.
De familie Mitford is inderdaad een fascinerende familie. Zes totaal verschillende zussen die allemaal verschillende paden bewandelen in het leven. Twee zussen kiezen de kant van het fascisme, met de gevolgen van dien, een ander kiest de kant van het fascisme en weer een ander wordt uiteindelijk hertogin en beweegt zich in de hoogste adellijke kringen. En doordat ik gefascineerd raakten door de zussen las ik dit boek ook uit.
Het duurde heel erg lang voor ik in het verhaal kwam. Ik raakte, zeker de eerste 100 pagina’s, constant kwijt wie wie nou was. Het wordt enorm chaotisch verteld. Thompson springt van de hak op de tak en door de tijd heen en weer. Daardoor was het heel lastig om in het begin doorheen te komen. Daarnaast werd er niet over alle zussen evenveel verteld. Zo lag de focus vooral op Diana, Nancy en in mindere mate Unity en Jessica. Pamela en Deborah komen amper aan bod en dat is zo jammer want zo krijg je geen compleet beeld van de zussen. Ik vind Pamela en Deborah en net zo interessant als de andere zussen. Je merkt vooral dat Nancy de favoriet is van de schrijfster! Tevens neemt Thompson heel veel aannamen over de zussen maar kan die nergens hard maken.
Nancy heeft (schijnbaar) een heel bekend boek geschreven in de jaren dertig en veertig, ik denk dat het vooral in Engeland erg bekend is. Zelf had ik nog nooit van dit boek gehoord. Thompson gaat ervan uit dat je dit boek hebt gelezen of dat je het in ieder geval kent. Al aan het begin van het boek vergelijkt ze de echte mensen met de personages die Nancy in haar boek heeft gecreëerd. Voor mij was dit erg lastig omdat ik al moeite had met de mensen uit elkaar halen en nu werden ook nog eens de karakters uit haar boeken erbij gehaald. Daarnaast vond ik het weinig van toegevoegde waarde hebben. De familie Mitford is al interessant genoeg zonder dat er een vergelijking met het boek gemaakt werd. Als het boek later werd besproken en minder uitgebreid had ik het beter gevonden.
Er zat een speciaal nawoord in van de vertaler wat ik echt erg goed vond. Hij legt twijfels bij Laura Thompson neer en vertelt ons dat er bepaalde informatie niet werd gedeeld met de lezer. Ook stelt hij twijfels bij de zelfmoordactie van Unity. En zo gaat hij nog even door. Ik vind het erg goed dat dit in het boek zit maar dit was eigenlijk de taak geweest van Laura Thompson als schrijfster.
Ik ben echt gefascineerd geraakt door de familie Mitford en ik wil graag meer over deze zussen weten. Wel jammer dat deze biografie over de zussen dus niet toereikend genoeg is geweest. Ik heb het gevoel dat er veel meer uit had gehaald kunnen worden. Helaas was de schrijfstijl chaotisch, zat er weinig structuur in het boek en werd er veel informatie niet verteld. Ik kan dit boek helaas niet meer dan 2,5 ster geven.