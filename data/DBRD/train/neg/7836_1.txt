Een tip voor wie denkt dat hij of zij al het slechtste van het slechtste las: Ontregeld van Charlotte Wood.
Hoe de ploeg van 'De wereld draait door' er toe kwam dit boek aan te bevelen, is onbegrijpelijk. Taaltechnisch is het ontzettend slecht (kromme zinnen, verkeerd woordgebruik, fouten tegen het vertelperspectief), en ook inhoudelijk is het een miskleun van formaat. De vrouwen die gedrogeerd wakker worden, ergens aan de rand van een soort van woestijn, lijken slechts één ding gemeen te hebben: ze hadden ooit een seksuele relatie met een hooggeplaatste man. Wie hen gevangen heeft genomen, en hen naar die desolate plek heeft laten transporteren, is een raadsel dat niet wordt opgelost. Wellicht omdat de schrijfster het ook niet weet. Het wereldwijde complot dat er lijkt achter te zitten, roept op zijn minst vragen op.
En dan is er nog de situatie in het kamp zelf ... de vrouwen worden bewaakt door een nauwelijks bewapend zootje ongeregeld, wat het vermoeden schept dat het makkelijk zou moeten zijn te ontsnappen, maar om de ene of de andere manier verkiezen de dames het om voor lijdend voorwerp te blijven spelen. Slechts als de hongerdood dreigt komt een van hen tot het besef dat eten belangrijker is dan geëpileerde benen en wenkbrauwen, en komt ze in actie.
Het beeld dat van de vrouw wordt geschetst in dit boek (hun manier van denken, hun psychologie, hun interesses) is zo laag-bij-de-grond dat je bijna beschaamd zou zijn om tot de vrouwelijke sekse te behoren.