Van Henry Shukmans werk is nog niet veel in het Nederlands vertaald. In het Engels komen we veelal boeken tegen die iets vertellen over andere landen zoals The Russian revolution, Savage pilgrims journeys in New Mexico en Secret classrooms an untold story of the cold war. Natuurlijk is in deze taal ook The lost city te vinden die in ons land is uitgebracht als Verloren stad. Shukman is voor veel van zijn, voornamelijk reisverhalen, onderscheiden met diverse buitenlandse prijzen. Hij woont in New Mexico.
In Verloren stad leren we de eenentwintigjarige Jackson Small uit Londen kennen, die uit het leger is ontslagen omdat hij een te innige vriendschap met een collega onderhield. Deze vriend, John Connolly, vertelde voor hij overleed aan Jackson, dat hij in Peru de verdwenen stad La Joya had gezien. Dit stimuleerde Jackson zodanig dat hij twee jaar na zijn ontslag, dezelfde reis ging maken om de verdwenen stad terug te vinden.
Tijdens zijn tocht maakt hij kennis met Ignacio, een jongen die hem zal vergezellen en later van onschatbare waarde voor hem zal blijken te zijn. Jack wordt via diverse personen steeds doorgestuurd en krijgt van een oude bekende, majoor Buckley, een opdracht die hem in staat stelt zijn doel, de stad La Joya, te bereiken. Maar dat dit geen toeristische reis gaat worden ondervindt Jack al zeer snel. Kennismaking met de knappe Sarah geeft hem niet alleen morele steun maar veraangenaamt zijn reis ook enigszins. En dat blijkt hard nodig te zijn om te kunnen overleven.
In Verloren stad blijkt het thrilleraspect niet de hoogste prioriteit te hebben gekregen. Shukman geeft meer aandacht aan de beschrijving van de reis en wat er in Peru allemaal te zien en te beleven is. De lezer die daar naar op zoek is, heeft het juiste boek te pakken.
Wie een spannend boek verwacht zou enigszins teleurgesteld kunnen raken. Er gebeurt natuurlijk wel het een en ander maar lang niet altijd voldoende om de belangstelling hoog te houden.
De aanwezigheid van enkele romantische scènes werkt weliswaar spanningverhogend, maar het is pas in de laatste tachtig paginas, dat het echt interessant gaat worden. Soms heeft het verhaal zelfs iets weg van het sprookje De tovenaar van Oz, waarbij de hoofdfiguren ook tijdens hun reis van het ene in het andere avontuur terecht komen. En dat houdt de aandacht van de thrillerlezer niet altijd vast.
Dat in een land als Peru ook drugsbaronnen huis houden is natuurlijk niets nieuws en dat zij tot het uiterste gaan om hun bestaan veilig te stellen moge ook niet verrassen.
Verloren stad is in wezen een (soms) spannend avonturenboek met een snufje romantiek erdoor.