Boer zoekt M/V schepte door de samenvatting van het boek en de grappige promotiefilmpjes die op Youtube werden geplaatst al vanaf het begin het beeld van een boek dat een beetje vreemd zou zijn. Hoofdpersoon Fanna is net gedumpt door haar vriend en wordt door haar beste vriendin Olga, die overigens een fascinatie voor poepscheldwoorden heeft, opgegeven voor het programma Boer zoekt M/V. Na een succesvolle eerste kennismaking moet Fanna met een hitsige homo en een ordinair meisje strijden om de liefde van de biseksuele boer Loek. Op zich niet zo lastig zou je denken, maar er gebeuren steeds gekkere dingen.

Het idee van het verhaal is vernieuwend en daardoor ook leuk. Het boek schept verwachtingen en lijkt vooral zo bizar mogelijk te zijn. Rhijja Jansen heeft de personages en gebeurtenissen beeldend, maar ook grappig weten te beschrijven. Toch is het jammer dat het boek in zijn geheel meer een chicklit of een spannende roman lijkt, deels ook door het erg populaire taalgebruik en de weinig aanwezige spanning. Er hadden meer kansen gegrepen kunnen worden om het spannender te maken en het vooral op het vlak van de psychologie beter uit te werken.

Een echte spannende, uitgewerkte thriller is het niet, maar om even een middagje lekker een boek te lezen is het wel aan te raden.