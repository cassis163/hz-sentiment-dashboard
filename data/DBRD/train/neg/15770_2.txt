Klem - Tupla M.
Genre: thriller
Uitgever: De Crime Compagnie
ISBN: 978 94 6109 204 5
Uitvoering: e-book
Aantal pagina’s: 492
Uitgave: 2016

Met dank aan De Crime Compagnie voor dit recensie-exemplaar.

Achterflap

In een natuurgebied in het noorden van Nederland worden de bijna vergane resten van een man gevonden. Enige tijd later spoelt een ander dodelijk slachtoffer aan op de oever van de Maas in Zuid-Limburg. Aanvankelijk worden de zaken niet met elkaar in verband gebracht, de politie gaat uit van op zich zelf staande gevallen van zelfdoding. Totdat blijkt dat op beide lichamen het visitekaartje is gevonden van mr. Caroline van Soerendonk, echtscheidingsadvocate te Maastricht. De recherche denkt dat zij de beide mannen gekend heeft, maar Caro weet zeker van niet. Onder druk gezet door haar kantoor, dat beducht is voor imagoschade, begint Caro een eigen onderzoek om haar onschuld te bewijzen. Haar speurtocht eindigt onverwacht dicht bij huis.


Caroline (Caro) van Soerendonk is echtscheidingsadvocate. Door omstandigheden is zij een hele tijd ‘out’ geweest en is sinds kort terug aan het werk. Ondertussen leeft zij gescheiden van haar man Rollo. Voor hun dochter Julia hebben ze een regeling, maar haar relatie met de puberende Julia verloopt moeizaam. Daarnaast heeft Caro het moeilijk met de aftakelende gezondheid van haar moeder. De beginnende dementie wil zij maar niet onder ogen zien tot groot ongenoegen van haar broer Leonard.

Verder gaat alles min of meer zijn gangetje tot er in een natuurgebied in Genemuiden een lijk gevonden wordt met haar visitekaartje. Als er een tijdje later in haar omgeving een dode opgevist wordt, ook met haar visitekaartje, vindt Caro het tijd om zelf op onderzoek te gaan. Zo komt ze in contact met Sascha. Die stuitte tijdens een wandeling met haar hond op het eerste lijk. Beide doodsoorzaken lijken zelfmoord, maar als ze dieper graven komt er iets heel anders aan het licht.

“Zij kende de slachtoffers geen van allen, waarom hadden ze dan toch haar visitekaartje bij zich?”


Klem is het vervolg op Val, een titel uit in 2013. Omdat ik die niet heb gelezen stapte ik ongekunsteld in de wereld van Caroline van Soerendonk. Tijdens het lezen had ik niet echt het gevoel dat ik veel gemist had. Het auteursduo haalt op gepaste tijden passages uit het vorige boek aan, zodat je Klem makkelijk als standalone kunt lezen. Bovendien krijg je vooraan in het boek een korte samenvatting ‘wat voorafging...’

Het verhaal begint met een proloog, cursief gedrukt, die je nieuwsgierig maakt naar dit boek. Deze cursief gedrukte hoofdstukken komen verder in het verhaal terug, en houden je als lezer toch een tijd bezig. Verder is het boek opgesplitst in drie delen: papier, steen en schaar. Als je de spelregels rond dit spel opzoekt, begrijp ik niet waarom hiervoor gekozen is. Dit komt uiteindelijk maar heel even ter sprake als Caro haar bevindingen bespreekt met Robin, een oud-studiegenoot. Het kan zijn dat ik het niet snap, dat is ook een mogelijkheid. De titel zelf komt letterlijk terug in het boek en er zijn momenten dat Caro inderdaad ‘klem’ zit. Het verhaal op zich vind ik niet echt spannend of beklemmend te noemen. Het kabbelt verder en bij momenten springt het van de hak op de tak en is het onsamenhangend. Geregeld moest ik even teruglezen, omdat ik niet wist wie er nu wat verteld had of wat de bedoeling was. Dit is uiteraard verre van bevorderlijk voor het leesplezier.

Vooral Caro’s karakter is goed uitgewerkt, daardoor kun je je makkelijk in haar personage verplaatsen. Alle andere personages komen en gaan en bij sommige had ik geen idee welke kant Tupla daarmee uit wilde. Losse, onafgewerkte verhaallijnen, zoals die van Solo en Babette. Ze hebben geen enkele toegevoegde waarde aan dit verhaal en dat maakt het allemaal verwarrend. Jammer, want er zit wel degelijk potentie in.

Toch heeft het duo een actueel maatschappelijk onderwerp verwerkt in hun verhaal. Dit zet een mens aan het denken. Of het realistisch is uitgewerkt is nog de vraag, want Klem blijft natuurlijk fictie. Dit geldt ook voor de plot die zich een ‘paar jaar later’ afspeelt. Mocht het onderwerp niet zo beladen zijn, zou ik er zelfs om moeten lachen. Hoe verzin je het?

Met Klem heeft dit schrijversduo mij niet kunnen overtuigen. Te veel verhaallijnen naast de kwestie, waardoor je afgeleid wordt van het uiteindelijke verhaal. Ik kom niet verder dan 2 sterren.