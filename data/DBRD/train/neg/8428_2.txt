Anneke Feenstra is een nieuwe naam in de misdaadliteratuur. Met Het gepekelde lijk levert zij een Friese psychologische thriller op. De stad Harlingen vormt het decor van een drama waarin journalist Tjalle de Vries, zijn vriendin Annet, dierenarts Peer Adema en huisarts Tryn Plantinga de hoofdrollen hebben. Het boekje begint aardig, met een lijk dat gevonden wordt in een berg pekel. Het is een vooruitblik, want Feenstra neemt de lezer daarna negen maanden terug in de tijd.
De dierenarts Peer Adema heeft het financieel moeilijk. Van zijn praktijk kan hij niet rondkomen en daarom bedenkt hij manieren om meer geld te verdienen. In een impulsieve bui injecteert hij een dier met een besmettelijke bacterie. Een week later kan hij cashen: het baasje komt terug voor de behandeling en Adema schrijft een pittige rekening uit. De dierenarts bedenkt meer dubieuze plannetjes die hem uit zijn financiÃ«le problemen moeten helpen. Maar dan gaat het helemaal mis.
Feenstra overtuigt met haar boek niet. Adema wordt wel erg impulsief neergezet. Hij doet allerlei dingen zonder erbij na te denken. Erg geloofwaardig is het niet dat hij vergeet zijn eigen hond te vaccineren, met als gevolg dat hij zelf ook in de problemen komt. En hij kan totaal niet met dieren omgaan. Dat komt de schrijfster weliswaar uit voor haar verhaal, maar is niet erg realistisch. Het wekt de indruk dat Feenstra niet heel diep heeft nagedacht over haar personages. Neem bijvoorbeeld de huisarts Tryn Plantinga (46 jaar oud), die beweert dat mensen op haar leeftijd meer kans hebben om bij een zwangerschap een ongezond (denk aan het Down syndroom) kind, dan een gezonde baby te krijgen. Van een huisarts mag bekendheid met de statistieken verwacht worden. Dokter Plantinga slaat de plank ver mis.
Spannend wordt het boek ook niet, omdat Feenstra het verhaal zo opgetekend heeft, dat je als lezer ruim van tevoren weet wie wat verzwijgt. De vraag is dan alleen, hoe een en ander naar buiten zal komen. Er is een pluspunt, en dat is de twist die plaatsvindt na de vondst van het lijk. Maar ook dan lukt het Feenstra niet om de zaak geloofwaardig te maken. Op zich biedt de plot wel aardige aanknopingspunten, maar de uitwerking is zwak voor dit Friese drama.