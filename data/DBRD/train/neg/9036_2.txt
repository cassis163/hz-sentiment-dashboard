Het verhaal gaat over Jessica. Ze is werkloos en leeft in anti-kraakwoningen. Tijdens een schoolreünie ontmoet ze haar vroegere schoolvriendin Daniëlle, die inmiddels model is. Als Daniëlle haar vraagt of ze op haar huis in Frankrijk wil passen tijdens haar afwezigheid, grijpt ze die kans aan. In Frankrijk aangekomen blijkt dat het huis een bed & breakfast is en dat ze dus ook nog aan de bak moet. Ook is haar assistent Alain aanwezig. Jessica redt zich er wel mee, Alain is ook nog eens bloedmooi. Ineens staat er onverwacht een gast voor de deur. Hij is hier met speciale bedoelingen gekomen. Jessica heeft inmiddels ontdekt wat er zo bijzonder is aan het hotel. Alain en de gast, Sven,liggen elkaar niet. Daniëlle is onbereikbaar. Jessica krijgt het idee dat er meer aan de hand is en gaat op onderzoek uit. Ze doet een afschuwelijke ontdekking…Als er dan ook nog andere dingen gebeuren, weet ze dat er meer aan de hand is.
Jessica’s karakter komt redelijk goed uit de verf, ze heeft veel meegemaakt en is zoekende naar wat ze wil. Je kunt je redelijk inleven in haar. De karakters van Daniëlle en Alain blijven wat oppervlakkiger, waardoor je geen goed beeld van hen krijgt. Mijn favoriete persoon is Guy Vanroyackers, de rechercheur.
Het verhaal is een erotische thriller. Persoonlijk hou ik daar niet van en ik heb dus een flink aantal pagina’s overgeslagen. Anderen vinden het misschien heerlijk om dit soort dingen te lezen maar ik niet. De rest van het verhaal is thrillerachtig, maar is niet spannend genoeg om een topthriller te zijn.
Het verhaal wordt beschreven vanuit het perspectief van Jessica en het tweede vanuit die van Daniëlle. Beide verhaallijnen lopen door elkaar heen en komen op een gegeven moment samen in het plot. Het eind is redelijk voorspelbaar maar toch zat er een verrassing aan het eind.
Leuk voor tussendoor op een mooie zinderende zomerdag. Geen spannende thriller.
2 sterren