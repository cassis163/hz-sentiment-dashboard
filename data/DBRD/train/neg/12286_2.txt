Onderspit is geschreven door Per-Anton Olsson; pseudoniem voor de Utrechtse schrijver Ton Bakker.
Het gaat over Stendert Sadowski, die na een traumatische ervaring, een paar weken rust zoekt in de Bed & Breakfast “De blauwe luiken”.
Als er een medebewoner, na een feestje, verdwijnt, besluit Stendert samen met fotografe Kat op onderzoek te gaan.
Dit onderzoek reikt zelfs tot in de zuid-Franse Cevennen, en heeft zijn oorsprong in het hippie-tijdperk; de Flower Power.

Onderspit is een matig verhaal, dat zich afspeelt in het jaar 2000.
Het is rommelig geschreven, springt van de hak op de tak en heeft vele uitweidingen, die eigenlijk geen nut hebben.
Het boek staat vol met stukjes tekst uit muziekteksten en taalspelletjes tussen Stendert en Kat, die de schrijver beter achterwege had kunnen laten; ze voegen niets toe en worden op een gegeven moment zelfs vervelend.
Stendert is een rare snuiter, die laat blijken wel heel veel van muziek te weten en schept er genoegen in om, met rare stemmetjes, andere mensen na te doen. Dat gaat zelfs zo ver, dat hij Kat er ontzettend mee kwetst.
De andere personages blijven oppervlakkig en zijn totaal niet uitgewerkt. Je kunt je er geen voorstelling van maken.
Het boek staat vol van toevalligheden.. Mensen die hun levensverhaal vertellen aan twee totaal vreemden.
Een lijk, gerold in worteldoek, waar niet naar wordt gekeken, maar waarvan wordt aangenomen wie het is. Zo zijn er diverse omstandigheden die niet goed zijn uitgewerkt.
Spannend wordt het nergens. Het, matige, plot wordt besproken door Stendert en Kat en beslaat 20 bladzijden, vol herhalingen.
Op de cover staat dat het een literaire thriller is, maar ik zou het meer in de categorie Young Adult voor 15+ scharen.
Is er nog iets leuk aan het boek? Ja zeker…Via de QR-code op de achterkant van het boek, krijg je de Spotify lijst van alle muziek die besproken wordt in het boek…Dat zorgde voor veel jeugdsentiment.
Spanning 2/10
Schrijfstijl 2/10
Leesplezier 2/10
Plot 3/10
Psychologie 2/10
Originaliteit 3/10
Ik geef het boek 2 sterren

Ik mocht het boek lezen voor de Hebban Leesclub