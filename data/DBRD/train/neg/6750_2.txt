Na het overweldigende succes van Tolkien en J.K. Rowling is er nu de fantasythriller Nachtwacht die alle verkoopcijfers moet verpulveren. Het is het eerste deel van een trilogie, geschreven door een Russische auteur. In eigen land was het boek een immens succes en de verfilming ervan liet Harry Potter en Lord of the Rings ver achter zich.
Nachtwacht gaat over de immer woedende strijd tussen goed en kwaad. Naast gewone mensen leven in dit verhaal ook tovenaars en vampieren op aarde. De eerstgenoemden vertegenwoordigen Het Licht en de anderen De Duisternis. Door een eeuwenoud verbond leven de lichten en de duisteren in harmonie naast elkaar. Een kleine jongen met speciale gaven brengt dit evenwicht echter in gevaar zonder dat hij dat beseft. Het licht en het duister binden de strijd aan met als inzet de ziel van de jongen en de absolute macht over de wereld.
Zowel Tolkien als Rowling bevatten de gave om de lezer op geloofwaardige wijze binnen te slepen in een wereld die niet bestaat maar oh zo echt overkomt. Lukjanenko bezit dit talent niet. In vergelijking met bovenstaande schrijvers met hun unieke verhalen is Nachtwacht slechts een slap aftreksel. Het verhaal is te oppervlakkig geschreven om de sceptische lezer over de streep te trekken. De spanning ontbreekt bijna volledig en de plot bevat geen verrassingen, snelle wendingen of spitsvondige ontwikkelingen. Sprankelende, intrigerende karakters zijn ook niet te ontdekken. Het blijft allemaal erg hangen aan de oppervlakte. Voeg daarbij een afgeraffeld aandoende ontknoping en het cirkeltje is rond. Nachtwacht blijft hangen onder de middellijn.