In de vrouw van de rechter lopen drie verhaallijnen door elkaar heen, maar ze zijn verbonden door het lot. De jonge Grace is getrouwd in een gearrangeerd huwelijk met rechter Morton, maar is niet gelukkig. Als ze de Indiase arts Vikram leert kennen weet ze eindelijk wat liefde is. Maar het is 1954 in het conservatieve Ierland, en schande voor de familie is een grote zonde.

Het verhaal van Vikram speelt zich af in India, waar hij de leiding heeft over een koffieplantage en samenleeft met zijn zus en haar dochter Rose. Hij gaat gebukt onder zijn verleden. Het jaar in Ierland heeft hem gebroken. Ook hier moet schande voor de familie te allen tijde worden voorkomen.

Emma vlucht uit een mislukt huwelijk vanuit Australie naar Ierland. Haar vader, rechter Morton is overleden. Ze heeft hem twaalf jaar niet gezien en gesproken, nu is hij dood. Het huis waarin ze is opgegroeid is nu van haar. Op zolder vindt ze spullen van haar moeder die ze nooit heeft gekend, welke geheimen brengen die mee?

In de hoofdstukken wisselen de hoofdpersonen elkaar af. En met het verhaal van elk persoon wordt er een klein stukje van het mysterie bloot gelegd? Wat is er gebeurd in 1954?

De schrijfster probeert de sfeer van de landen te beschrijven, maar slaagt er helaas onvoldoende in. Alleen mooie omschrijvingen zijn niet voldoende om je te laten inleven. Het is allemaal net te kort. Ook de dialogen voelen geforceerd en onnatuurlijk. De personages blijven vlak en voeren een toneelstukje op.
De verhaallijnen zijn soms wat vergezocht en nogal voorspelbaar, en inderdaad is de uitkomst zoals verwacht. De verklaringen van het hoe en waarom zijn matig uitgewerkt en brengen geen verrassingen aan het licht.

Over het algemeen is het een aardig boek om te lezen, maar een topper is het niet.