Hoe lang kan je een thrillerserie rekken ? Eindeloos lang als het van Patricia Cornwell afhangt. 'Chaos' is het inmiddels 24ste deel in de ooit fantastische Kay Scarpetta serie, een serie die met de tijd vervallen is in middelmatigheid en steeds meer en meer de status van 'guilty pleasure' begint aan te nemen. Hoogstandjes worden van Cornwell niet meer verwacht, maar men wil wel weten hoe het verder gaat met Kay, Benton, Lucie, Marino en alle anderen. Meer dan 25 jaar, dat gom je niet van de ene op de andere dag uit, al voelt het soms alsof je vinger twijfelachtig boven de defriend knop van Facebook blijft hangen: doe ik het of doe ik het niet ? Ach waarom zou ik, zo veel last heb ik er nu ook weer niet van ...

Inhoudelijk wordt er best niet al teveel prijsgegeven. Gezien alle gebeurtenissen zich afspelen in een tijdspanne van ongeveer 24u - een korte epiloog buiten beschouwing gelaten - is de kans te groot om zich te bezondigen aan spoilers. Het verhaal is heel beperkt en des te jammer is het dan ook dat Cornwell zich opnieuw te buiten gaat aan ellelange beschrijvingen, oprakelen van feiten uit het verleden, ... en zo het tempo in het verhaal eindeloos drukt. Halverwege het verhaal is er nog zo goed als niets gebeurd en wat een boeiende thematiek had kunnen zijn wordt uiteindelijk al te haastig in het laatste gedeelte van het boek verwerkt. Jammer maar helaas, opnieuw geen Cornwell op niveau. Wel een weliswaar onderhoudend doch wisselvallig verhaal voor de liefhebbers van de serie, liefhebbers die hoe dan ook afscheid zullen moeten nemen van een vertrouwd personage. Wie dat is en hoe moeten ze zelf maar ontdekken, een cliffhanger van jewelste krijgen ze er gratis en voor niets ter compensatie bij.