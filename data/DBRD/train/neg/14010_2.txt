Het tie wrap mysterie is het eerste deel uit de serie Smith! van Fons Burger. Het is ook gelijk één van de weinige boeken waar ik een recensie over schrijf die ik niet de moeite waard vind. Het boek gaat over de advocaat Harry Smith die zich inlaat met een mogelijke maffioso genaamd Gomez. Het zwarte geld dat witgewassen moet worden en de moorden stapelen zich op. Smith lijkt primary suspect te zijn, maar heeft hij het ook gedaan?

Eigenlijk is het verhaal nog geeneens zo slecht, maar de oppervlakkigheid van de personages en de schrijfstijl breken me op. Zo wordt in het begin van het boek in nog geen dertig bladzijden, misschien wel vijf keer gezegd dat zijn vrouw uitgedoofd is. Ook verderop in het verhaal valt hij nogal eens in herhaling in de beschrijving van zijn personages. Daarnaast zijn de personages voor mij ongeloofwaardig en oppervlakkig. Een advocaat die een AMA in huis neemt, allemaal vrouwen die verliefd worden op een nietszeggende advocaat en een dorp met 600 inwoners met zowel een AZC, een hoerenhuis als een uitvinder annex boer.

Wat voor mij ook een echte no-go is dat het verhaal eindigt met de vraag: maar wie heeft dan personage X vermoord? Lees het tweede deel van Smith!. Een thriller mag best doorlopende verhaalelementen hebben, graag zelfs, maar een moordzaak moet in het boek zelf worden opgelost (naar mijn smaak). Wat overigens wel interessant is, is dat Burger probeert Hakan Nesser een beetje na te doen, door een dorp op te richten in een niet geheel nader te bepalen land met lokale inwoners met namen uit verschillende landen. Als hij wat meer bij zichzelf zou blijven, zou het boek misschien beter worden. Nesser had het wel gekund met dit plot.