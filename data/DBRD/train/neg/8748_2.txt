In heldere taal geschreven debuut van Shari Lapena, een voormalig advocaat en docent Engels.
Het boek werd verkocht aan 23 landen. Daar mag je dan toch wel wat van verwachten…

Als Anne en Marco Conti op een avond bij de buren gaan eten, laten ze hun zes maanden oude dochter Cora thuis. Ze nemen de babyfoon mee en gaan elk half uur even bij haar kijken. Als ze na middernacht thuiskomen, ontdekken ze dat de voordeur openstaat en blijkt hun dochter te zijn verdwenen. Anne en Marco zijn ten einde raad en vooral Anne gaat steeds meer twijfelen aan zichzelf en haar rol in de verdwijning van haar kind.

De titel van het boek is misleidend. Uiteindelijk blijkt er een niet zo’n grote rol te zijn weggelegd voor de buren van Anne en Marco. Het verhaal op zich beschrijft een goed invoelbare wanhoop bij de ouders. Ook met de zakelijke penarie van Marco kun je meeleven. Echter, de spanning en verdachtmakingen die je in een goede thriller verwacht, zijn ver te zoeken.

Rechercheur Rasbach leidt het onderzoek naar de opsporing van Cora. Er zijn nauwelijks aanknopingspunten, maar Rasbach koestert de nodige verdenkingen tegen de ouders. Hij kan echter niets bewijzen. Het verhaal sleept zich voort, zeker in de eerste helft. De passieve rechercheur heeft alleen vermoedens en het feit dat je als lezer niet bij het daadwerkelijke politieonderzoek wordt betrokken, wekt irritatie op. Tot overmaat van ramp krijgt Rasbach de oplossing van deze verdwijningszaak op een presenteerblaadje aangereikt. Jammer! Gemiste kans om spanning in het verhaal te brengen.

De setting van het verhaal is ronduit saai. Er wordt weinig aan sfeerbeschrijvingen gedaan en het speelt zich voornamelijk af in het huis van Anne en Marco. De andere, weinige personages worden nauwelijks uitgewerkt. Halverwege het boek wordt de dader al onthuld en daarna is het een kwestie van beschrijven wat er aan de ontvoering van Cora vooraf is gegaan. Ondanks alles wil je als lezer toch weten hoe het met Cora afloopt en de ontknoping maakt het uitlezen van het boek toch nog enigszins de moeite waard.