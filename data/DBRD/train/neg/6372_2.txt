Suzanne Vermeer heeft na Après-ski opnieuw een thriller geschreven in een fraaie, winterse omgeving.

Zwarte piste speelt zich grotendeels af in het sprookjesachtige Zwitserland met besneeuwde berghellingen en mooie chalets. Hier probeert Saskia van Lieshout een nieuwe toekomst op te bouwen nadat haar huwelijk met Richard onder zon zware druk kwam te staan, dat een echtscheiding onvermijdelijk werd. Helaas groeide hierdoor ook de agressie van Richard, met Saskia als doelwit van zijn opgekropte emotie.

Haar leven in Zwitserland verloopt aanvankelijk prettig. Saskia is als au pair gaan werken in het gezin van Jules en Zalia Laponder en krijgt de kans om haar werkzaamheden als binnenhuis-architecte te hervatten. Saskia ontmoet er Klaus, een kunstenaar, die na vele jaren in Amerika te hebben gewoond terug is in zijn geboorteland.

Als in Zwitserland de sfeer steeds grimmiger wordt, geheimen niet langer verborgen blijven en Saskia voor haar leven moet vrezen, lijkt de keuze van Saskia meer op een afdaling van een zwarte piste: vol gevaar, verraderlijk en onheilspellend!

Een actueel onderwerp zoals de huidige economische recessie, speelt een grote rol in Zwarte piste en heeft een grote invloed op het leven van Saskia en Richard. Beide hoofdpersonen kiezen voor een andere leefomgeving, zodat Suzanne Vermeer ze afwisselend een hoofdstuk voor hun rekening laat nemen, waardoor een levendig en onderhoudend verhaal ontstaat.
Ook weet Vermeer op de juiste momenten spanning en verrassende ontwikkelingen toe te voegen aan Zwarte piste.
Met een gemakkelijk lezende en herkenbare schrijfstijl is Zwarte piste een aanrader voor een ontspannende leesbeleving voor iedereen die even aan de dagelijkse sleur wil ontsnappen.