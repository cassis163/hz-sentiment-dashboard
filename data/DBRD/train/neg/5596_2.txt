hoewel er soms wel wat naïviteit te bespeuren valt.,Lucas Davenport, de vaste hoofdpersoon in vrijwel alle boeken van John Sandford, krijgt te maken met de moord op Jane Warr en Deon Cash, wiens lijken door het twaalfjarige meisje Letty West zijn gevonden. Ze zijn opgehangen in een boom en hoewel er eerst sprake lijkt te zijn van raciale motieven, ontdekt de politie al snel dat er hele andere zaken spelen. De slachtoffers waren betrokken bij de handel in drugs en als er in hun woning ook een cel wordt aangetroffen, krijgt Davenport het idee dat Warr en Cash mogelijk ook een aantal kinderen hebben ontvoerd. In het kleine stadje Broderick is echter nog meer aan de hand en veel speelt zich op het oog af rond de garage van Gene Calb, terwijl ook de nonnen in de plaatselijke kerk het één en ander te verbergen hebben. Samen met zijn partner Del Capslock onderzoekt Davenport de moord op Jane Warr en Deon Cash en gaan ze tevens op zoek naar een verdwenen meisje. Ze krijgen hulp van de jonge Letty West, die ze daarmee echter onbedoeld in groot gevaar brengen.

Ik heb vrijwel alle boeken van John Sandford gelezen en ben een behoorlijk grote liefhebber van zijn schrijfstijl en van zijn personage Lucas Davenport. Vooral de eerste boeken van Sandford waren heel erg goed, maar inmiddels lijkt er toch wel een bepaalde verzadiging te zijn opgetreden. Iets wat overigens wel vaker voorkomt bij langlopende serie’s waarbij het steeds moeilijker gaat worden om de hoofdrolspelers interessant te houden voor de lezers. Over Lucas Davenport is al zoveel bekend dat het niet meer mogelijk is hem wat dat betreft verder uit te diepen. Waar hij ooit begon als rechercheur van de politie in Minnesota, heeft hij in de loop der jaren al een aantal andere functies mogen bekleden en momenteel is hij het hoofd van de Dienst Regionale Studies. Dit is een onderdeel van het Bureau Misdaadbestrijding waarbij Lucas Davenport vrijwel rechtstreeks moet rapporteren aan de gouverneur. Voor een deel is hier de charme van het echte politiewerk een beetje verloren gegaan en lijkt Davenport vaak meer op een privé-detective in dienst van de overheid. Hiermee behoort het straatwerk in de grote stad en zijn contacten met junks en dealers – zoals in de eerste boeken – definitief tot het verleden en verliest de serie een deel van zijn oorspronkelijke charme.

Wat overblijft zijn echter nog altijd goede boeken, waarin Lucas Davenport nog steeds is getrouwd met de chirurg Weather en inmiddels vader is geworden van hun zoontje Samuel. Ook de voortschrijdende jaren beginnen voorzichtig om de hoek te kijken en juist met dat gegeven zou John Sandford in de toekomstige delen mogelijk iets meer moeten gaan doen. Maar over het algemeen zit Doodstrijd goed in elkaar, hoewel er soms wel wat naïviteit te bespeuren valt. Daarnaast is ook niet alles altijd even geloofwaardig, waardoor het duidelijk mag zijn dat Doodstrijd niet het allerbeste boek is dat John Sandford in zijn totale carrière heeft geschreven. Maar ondanks dat zal het de meeste fans van de auteur wel degelijk meteen aanspreken en mag het in de verzameling zeker niet ontbreken.