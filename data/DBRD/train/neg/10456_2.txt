Karen Rose, Tami Hoag, Elsebeth Egholm, Elly Griffiths, het zijn slechts enkele namen van schrijfsters die hun carrières begonnen met het schrijven van romantische boeken voordat ze een overstap maakten naar het thrillergenre. Met succes overigens. Sinds kort kan aan dit rijtje de naam van Joanna Rees toegevoegd worden. Samen met haar partner schreef het duo onder de naam Josie Lloyd en Emlyn Rees tal van romantische bestsellers voordat ze, los van elkaar, 'een spannendere weg' insloegen. Het nieuwste spannende soloproject van Joanna Rees is Een speling van het lot.

Het verhaal begint in 1971 in Oost-Duitsland. Een meedogenloze Oost-Duitser, Volkmar, verhandelt ’s nachts twee babymeisjes (zusjes) aan een gewetenloze kinderhandelaar. Een van de meisjes, Thea, wordt verkocht aan de steenrijke Amerikaanse familie Maddox. Het andere meisje, Romy, heeft minder geluk. Zij wordt aan het obscure staatsweeshuis Bolkav verkocht, waar kinderen, zodra zij er rijp voor zijn, door directeur Lemcke worden gedwongen tot het maken van pornografische foto’s en films met ouderen. Romy haat haar bestaan. Na jarenlange vernederingen, weet zij te ontvluchten waarbij het weeshuis in vlammen opgaat. Zij leeft lange tijd in bittere armoede, wordt aangerand, wordt verkracht en belandt bijna in een bordeel. Maar dan keert het lot. Door toedoen van een bevriende fotograaf wordt Romy een topmodel dat in New York en Parijs terechtkomt in de wereld van fashion, glitter en glamour. Hoewel het verleden haar op de hielen zit, probeert Romy alle sporen die naar haar ellendige jeugd verwijzen, uit te wissen. Inmiddels groeit Romy’s zuster Thea in Amerika op in weelde. Zij heeft een onbezorgde jeugd, al voelt ze zich niet thuis op de scholen waar zij heengaat. Als haar adoptiemoeder overlijdt voelt ze zich diep ongelukkig. Een gemoedstoestand die verergert als haar vader opnieuw trouwt met de op geld beluste Storm, die haar door-en-door slechte tienerzoon Brett meeneemt. De verwijdering tussen Thea en haar vader is compleet als hij het vertrouwde landgoed Little Elms verwisselt voor een opzichtig penthouse in de Maddox Tower in New York en hij totaal geen tijd meer voor haar heeft. Vader wil Brett als zijn opvolger en niet Thea die in Londen summa cum laude afstudeert. Als Thea, net als haar zusje Romy, aangerand en later verkracht wordt, besluit zij dat zij zal moeten vechten om het geluk uit haar jeugd te hervinden. Op zeker moment kruist Thea’s pad dat van Romy. Helaas dreigt alles wat hen lief is afgepakt te worden door chantage, achterbaksheid en bedrog. Om het lot te kunnen keren moeten Thea en Romy hun krachten bundelen en een schokkende waarheid onder ogen zien.

Joanna Rees heeft met Een speling van het lot geprobeerd een andere richting in te slaan en een spannend in plaats van een romantisch boek te schrijven. Dat is slechts ten dele gelukt. Zeker, er komen criminele activiteiten aan bod en de beide hoofdrolspeelsters worden misbruikt. En ja, de lezer wil absoluut weten wat er gebeurt als de twee zusjes elkaar ontmoeten. Maar van een thriller is geen sprake. Een speling van het lot is een spannend deel uit de Bouquetreeks, een roman die niet zou misstaan in het oeuvre van Jackie Collins. Daarmee is niets gezegd over de kwaliteit van het boek, maar wel over het genre. Kenmerkende elementen in het boek van Joanna Rees zijn de platte, eendimensionale karakters. De pagina’s staan bol van de mooie vrouwen, de foute mannen met hun mooie ogen, brede schouders, atletische figuren en wilskrachtige kaken. De clichés rijgen zich aaneen. De stiefmoeder (Storm) van Thea is het prototype van de boze heks uit Assepoester en Sneeuwwitje in de Disneyfilms. Zij is in haar luxeappartement in de Maddox Tower de boekenversie van Ivana Trump, die het jetsetleven van Paris Hilton leidt. Haar zoon Brett is het vleesgeworden kwaad die recht tegenover de lieve, naïeve Thea staat. En dan is er in deze melodramatische vrouwenroman ook nog de ongelukkige Romy die uit het meest louche weeshuis ter wereld ontsnapt om uiteindelijk een rijk fotomodel te worden dat ronddwaalt in de wereld van dure kleding, cocaïne, alcohol en snelle seks. Het is een droomwereld waarin rijkdom, schoonheid en macht de absolute levensidealen zijn. De zuurstof waarop men leeft. Een fantasiewereld waarin de realiteit er niet toe doet en het toeval een grote rol speelt. Joanna Rees beschrijft een wereld die uitsluitend bestaat uit zwart en wit, goed en kwaad, rijk en arm. Ontdaan van alle grijstinten. Dat er familiegeheimen zijn, intriges en dreigingen, maakt het sprookje voor volwassenen wel smeuïg. Een speling van het lot is, binnen het Jackie Collinsgenre, dan ook een goed boek. Vlot geschreven en vol seks en soapachtige cliffhangers. Maar met het thrillergenre heeft het boek weinig van doen.