Elizabeth Dewberry heeft in 2002 Moordende twijfel geschreven. Dit boek is in 2003 in Nederlandse vertaling verschenen. Het boek wordt aangeprezen als literaire thriller, zoals zoveel boeken tegenwoordig. Maakt deze aanduiding de verwachtingen waar?
Moordende twijfel vertelt het verhaal van Grayson, dochter van een gouverneur in Louisiana, die vermoedt dat haar vader haar moeder heeft vermoord. Daarvoor heeft ze aanwijzingen, ze heeft onder andere een videoband waarop haar moeder verklaart dat men het op haar leven gemunt heeft. Maar haar moeder was manisch depressief en kun je deze beschuldiging dan wel geloven? Zijn het de wantrouwende waarnemingen van iemand die vanuit een psychose een complot vermoedt of is deze persoon misschien minder in de war dan haar omgeving verkondigt? Grayson lijkt op haar moeder, ook zij ziet voortdurend complotten. Of is dit de werkelijkheid? Is haar vader meedogenloos? Ruimt hij iedereen uit de weg die zijn plannen dwarsboomt?

Het boek bestaat voor een groot deel uit wat Grayson denkt en fantaseert. Dit denken bestaat uit bespiegelingen en twijfels over de realiteit. Het verhaal is eigenlijk één grote waan of hallucinatie. Grayson dwaalt voortdurend in gedachten en vermoedt een grote samenzwering. Ze zweeft zelf op de rand van overspannenheid.

Het boek is goed geschreven maar kon mij toch niet overtuigen. Waar komt Graysons overtrokken argwaan tegenover haar vader vandaan? Ze is als kind tekort gedaan, maar kan dit een reden zijn voor zoveel wantrouwen? In theorie wel, maar dan moet het wel aannemelijk gemaakt worden. De karakters worden te weinig uitgewerkt. Het milieu waaribinnen het verhaal speelt, wordt oppervlakkig geschetst en gaat hierdoor niet echt leven. Het boek wordt maar niet echt spannend en het plot kon mij niet overtuigen.
Zijn er positieve kanten? Ja. Het taalgebruik in het boek is mooi. De hallucinerende werkelijkheid van Grayson is toegankelijk en sommige scenes rondom het carnaval zijn beeldend beschreven. Samenvattend. Dit is een aardig boek over een (schijn)werkelijkheid. Qua thema zeker intrigerend. Jammer dat het niet echt spannend was.