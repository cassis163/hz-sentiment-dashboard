Veel LivsX – I love me is het vijfde boek in de ‘I Love Liv’-serie van Marlies Slegers. In dit vijfde deel is Liv erop gebrand om er een topjaar van te maken. Zo wil ze het populairste meisje van de school worden, is ze druk met de schoolkrant, de schoolband, heeft ze weer contact met haar biologische vader en moet ze haar vriendinnen steunen. Om nog maar te zwijgen van haar eigen stommiteiten en de jongensperikelen.  

Marlies Slegers heeft een echt meisjesboek geschreven, waarin de typische meisjesproblemen aan bod komen. Zo is Liv verliefd op een jongen, maar hij is iets te serieus voor haar en kiest voor zijn toekomst. Dan wordt ze verliefd op een andere jongen, maar hij is bezet. Jongens en verliefdheid vormen een belangrijk, maar helaas geen vernieuwend thema in het boek. Het voelt een beetje voorgekauwd aan.  

Veel LivsX heeft het formaat van een dagboek. Liv beschrijft per dag, inclusief datum, wat ze die dag heeft meegemaakt. Het boek heeft dankzij de elastieken band al het uiterlijk van het dagboek. Bovendien heeft Slegers de vorm van het dagboek leuk uitgewerkt door notitieblaadjes, Facebookgesprekken, rekeningen en WhatsApp-berichten toe te voegen. Tevens past het boek perfect bij de doelgroep door het personage Liv verslaafd te laten lijken aan haar telefoon en de social media Facebook en Instagram.  

Als lezer krijg je het gevoel dat Slegers te veel problemen in het boek wil stoppen. Zo heb je al het gedoe met de jongens rondom Liv, maar ook voert ze een homo-vader op, gescheiden ouders, lesbische ouders, een oudere zus met een modellencarrière, uiterlijke problemen en wensen, en euthanasie. Het verhaal en de personages moeten helaas door al deze toegevoegde problemen behoorlijk aan geloofwaardigheid inleveren. Er komen echter wel problemen voor die wel bij het personage en haar leeftijd passen, zoals Photoshop-fails en de zorgen over het willen lijnen, maar het niet kunnen volhouden.  

Bovendien bevat het boek een aantal spelfouten en niet lopende zinnen die de leesbaarheid niet ten goede komen. Ook wordt Kat, de beste vriendin van Liv, halverwege het boek ineens Katja genoemd. De lezer kan wel bedenken dat Kat van Katja af is geleid, maar dit wordt in het boek niet vermeld. Ook niet in de personenintroductie voor in het boek, wat overigens heel handig is als je als lezer nog niet bekend bent met de ‘I love Liv’-serie. Daarnaast zijn de gebeurtenissen in het boek een beetje voorspelbaar. Wanneer je leest dat Liv en haar zus Jazz een feest gaan houden, kun je al voorspellen hoe dat af gaat lopen.   

Het boek is dus een typisch meidenboek, maar is door de uitwerking, spelfouten en voorspelbaarheid geen aanrader te noemen.