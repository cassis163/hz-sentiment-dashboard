‘Een stad, een meisje en de duivel’ is het derde boek van de Duitse Svealena Kutschke. Een pracht van een naam en dus vraagt een mens zich spontaan af of het boek net zo interessant zou zijn.

We maken kennis met vier generaties van één familie, waarbij de hoofdrollen zijn weggelegd voor de vrouwen Lucie en Jessie. Geen enkel van de personages in het boek schijnt gelukkig te zijn, het is een hoop kommer en kwel. Bijzondere mannelijke personages doen hun intrede: een nazi, een schilder, een schrijver,… En dan is daar de duivel. Een heel boek lang duikt hij op en blijft je je afvragen wat zijn precieze rol is, wat hij verpersoonlijkt. Zeer bevreemdend is ook de rol die de schaduw van mensen toebedeeld krijgt. Die kan bij Kutschke zelfs een eigen leven gaan leiden… Een aantal magische elementen dus, waarvan je je regelmatig afvraagt wat ze bijdragen aan het verhaal. Ze worden niet goed uitgewerkt, ze zijn er zonder meer, in het Duitse Lübbeck van de 19e eeuw.

Het gebeurt me zelden of nooit, maar deze klepper van 700 bladzijden heeft me dik teleurgesteld. Het klonk nochtans goed: een familiesaga die zich in Duitsland afspeelt en verschillende generaties omspant. Oké, er was iets met een duivel, maar dat element zou me niet uit mijn evenwicht brengen. En dat deed het ook niet. Het grote probleem was dat er geen echt verhaal te bespeuren viel. Wel veel verschillende verhalen/verhaallijnen, waarbij geregeld onduidelijk was wat dat alles in hemelsnaam te betekenen had.

Nee, ik had geen klik met dit boek. Tot ongeveer halverwege vond ik het best te pruimen. Het had me weliswaar nooit echt in zijn greep, maar de personages leken interessant, de schrijfstijl was op dat moment best oké, vaak zelfs mooi. Uiteindelijk kwam de manier van vertellen mij te gekunsteld over, te wollig, te weinig rechttoe rechtaan. De laatste 200 bladzijden van dit 700 bladzijden tellende boek tarten elke verbeelding. Is het geschreven in een psychedelische roes? Was de auteur aan het experimenteren? Ik weet het niet, maar het deed het boek geen goed. Nee, Svealena Kutschke is tot nog toe de teleurstelling van 2018.