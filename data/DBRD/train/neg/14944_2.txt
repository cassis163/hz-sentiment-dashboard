Glen Goutstap, pseudoniem (én anagram) van de Heerlense schrijver Paul Göttgens, heeft met Dubbelslag  al weer zijn vierde boek met het speurdersduo Benne & De Vries afgeleverd. Het cijfermysterie, Een dodelijk manuscript  en De geheimen van de prins  werden eerder via een ‘printing-on-demand’ uitgeverij uitgebracht.
Het is verklaarbaar dat Goutstap van Richard Benne een bedrijfsleider van een drukkerij heeft gemaakt. Hij is zelf namelijk jarenlang werkzaam geweest in de grafische industrie. Daarnaast wilde hij ook thrillers gaan schrijven, en met eerdergenoemde boeken is deze wens in vervulling gegaan.
Hans Lenders werkt als facilitair manager bij tuincentrum ’t Groene Doen. Op een dag krijgt Richard Benne, van de drukkerij die het drukwerk van het tuincentrum verzorgt, een telefoontje van Hans met de vraag hem die avond te ontmoeten. Hij vertelt Richard dat het ongeluk in het tuincentrum een week eerder waarbij een medewerkster is gedood, geen ongeluk was. Hij dringt er dan ook bij Richard op aan dit verhaal aan een vriend, Thom de Vries die bij de recherche werkt, te vertellen. Richard gaat hier, zij het schoorvoetend, mee akkoord. Als hij terugloopt naar zijn auto hoort hij een knal en even later rijdt er een Kia Sorento met harde snelheid op hem af. Hij kan nog maar net op tijd wegspringen. Als hij terug rent naar het plein zit Hans nog steeds op het bankje waar ze hadden afgesproken, maar als hij dichterbij komt ziet hij dat hij is doodgeschoten. Als later de politie komt en hij ondervraagd wordt, onder meer door Thom en zijn partner Twan, dringt het langzaam maar zeker tot hem door dat ze hem verdenken van de moord op Hans. Hij wordt dan ook gearresteerd. De volgende dag, als er ontlastend bewijs gevonden is, wordt Richard vrijgelaten. Als hij echter vanuit het politiebureau naar zijn auto wil lopen, duikt weer de Kia Sorento op die ook nu hard op hem af rijdt. Hij weet de auto te ontwijken, maar wordt door een andere auto vol geraakt. Na een aantal dagen ziekenhuis gaat hij thuis op zoek naar informatie over het tuincentrum, daarbij geholpen door Jacqueline, zijn vriendin die journaliste is. Op het moment dat hij denkt dat alles weer zijn normale gangetje gaat, gebeurt er wederom iets vreemds naar aanleiding van een mailing die de drukkerij voor het tuincentrum verzorgd heeft. Dan is Richard er helemaal van overtuigd dat er iets goed mis is en duikt hij verder in de zaak. Een zaak die hem uiteindelijk zelfs fataal dreigt te worden.
Er valt eigenlijk niet zo heel veel te zeggen over Dubbelslag. Het is een boek dat gemakkelijk wegleest door de eenvoudige schrijfstijl. Vaak worden de gedachten van Richard weergegeven. De dialogen zijn dikwijls in de verteltrant geschreven, alsof de gesprekken opgenomen zijn en daarna rechtstreeks op papier zijn gezet. Hier en daar wordt het verhaal te gedetailleerd, zeker in het geval van de beschrijvingen over Heerlen.
Houtstap geeft wel een redelijk goed beeld van de personages, vooral van Richard en, zij het in iets mindere mate, zijn vriendin Jacqueline. Het positieve aan Dubbelslag  is dat je als lezer niet weet wat Richard klaarblijkelijk wel al wist, namelijk wie er achter alle aanslagen en moorden zit én waarom.
Dubbelslag  is niet het eerste boek met Richard Benne, Thom de Vries en Jacqueline de Leer in de hoofdrol, maar dat neemt niet weg dat het boek goed als standalone gelezen kan worden.
Dubbelslag  is in wezen een écht Limburgs boek, dat gemoedelijk, met een scheutje Limburgse joie de vivre, maar ook met wat onderhuidse spanning geschreven is.