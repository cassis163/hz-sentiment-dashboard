'Op straffe des doods' is Mats Olssons thrillerdebuut. Olsson is journalist en schreef tot nog toe o.a. over sport, muziek en economie.

Harry Svensson is een ex-journalist die in het middelpunt van een aantal moordzaken komt te staan. Op een dag ziet hij in de hotelkamer naast de zijne immers een dode vrouw en een slapende bekende zanger liggen. Al snel blijkt dat nog meer vrouwen vermoord werden en dat SM-spelletjes een grote rol spelen.

'Op straffe des doods' is een lijvig boek, opgebouwd uit vier delen. Vooral het eerste deel leest ontzettend stroef, genieten van het verhaal is quasi onmogelijk. Het taalgebruik is niet onnodig gecompliceerd en de insteek van het verhaal is best origineel, maar te lange zinnen zorgen er onder andere voor dat je als lezer niet meegesleept wordt in het verhaal. Verderop in het boek, vooral in het vierde deel, is er meer vaart en spanning te beleven. De zinnen zijn beduidend korter en er zijn meer dialogen te lezen. Een schitterende finale komt er echter niet.

Een hoofdpersonage dat weinig sympathie oproept, te langdradige beschrijvingen van van alles en nog wat, te veel personages die geen van allen echt tot leven komen, een motief dat compleet onderbelicht blijft, zo kun je Olssons thrillerdebuut samenvatten.