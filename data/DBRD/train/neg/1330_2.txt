Je bent een tiener en op school spreek je met eigenlijk niemand. Je bent een buitenstaander. Dan ontvang je een uitnodiging. Je mag de herfstvakantie doorbrengen met de populairste kinderen van de school. Zou jij de uitnodiging aannemen?

Greer - de hoofdpersoon uit het boek – nam de uitnodiging aan, maar dat had ze beter niet kunnen doen. De herfstvakantie verloopt namelijk anders dan Greer in eerste instantie dacht. Sterker nog, er wordt meer bloed vergoten dan de bedoeling was.

Greer vertelt jou als lezer hoe zij deze vakantie heeft ervaren. Je leest het boek dan ook als ware Greer die jou het verhaal in persoon vertelt.

Het verhaal speelt zich af in het heden, maar het voelt alsof je in de middeleeuwen zit. Het boek opent met een uitleg over S.T.A.G.S. een dure privéschool waar zes studenten “heersen”. Iedereen wil het volgende schooljaar bij die zes studenten horen. De lessen worden gegeven door broeders en de populaire kinderen op school heten de middeleeuwers. Van de hedendaagse moderne/technische snufjes moet niemand wat weten. Mobieltjes zijn een doodzonde en lezen is het helemaal. Opeens ontvangen drie alles behalve populaire jongeren een uitnodiging. Samen met de middeleeuwers gaan ze de herfstvakantie doorbrengen terwijl ze jagen, schieten en vissen. De vakantie verloopt echter anders dan gedacht, er vallen namelijk niet alleen dierlijke slachtoffers…

In het eerste hoofdstuk wordt de spanning helaas direct weggenomen. Schrijfster Bennett verklapt namelijk meteen wie het dodelijke slachtoffer zal zijn. Desondanks blijft het boek wel lekker weglezen: het “hoe” en “waarom” blijft namelijk onbeantwoord. Ondanks dat ik het boek ontzettend voorspelbaar vond, heb ik geen moment moeite gehad om verder te lezen.

S.T.A.G.S. geeft een eye-opener voor wat betreft onze huidige mentaliteit. Altijd maar online zijn is namelijk niet altijd gezond. Ik vermoed dan ook dat de schrijfster de lezers wil meegeven dat het niet erg is om de telefoon ook eens weg te leggen en daar ben ik het volledig mee eens. Leg je de technologie eens aan de kant dan heb je immers ook meer tijd om te lezen. Bijvoorbeeld dit boek.

Heb je zin in een voorspelbaar doch vermakelijk boek? Dan is dit jouw boek. Verwacht je een spannende thriller met veel onverwachtse wendingen? Zoek dan nog even verder.