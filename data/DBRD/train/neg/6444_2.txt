Ik had al het een en ander over de schrijfster Val McDermid gehoord, dus ik was inmiddels erg benieuwd geworden naar haar boeken. Toevallig had ik er een paar in mijn kast staan die ik had gekregen en dus besloot ik er maar eens in te gaan lezen.

Het begin vond ik erg verwarrend. Elk stuk begon met een ander personage (zelfs binnen een hoofdstuk) en in het begin kon ik ze nog niet zo goed uit elkaar houden. Je krijgt ineens behoorlijk wat op je bordje. Maar als het verhaal eenmaal vordert leer je wel wie welk personage is en welke taak bij hem of haar hoort. Daarnaast zijn de stukken van de dader in een andere lettertype dan de echte hoofdstukken, dus dat onderscheid is wel duidelijk. Wel kan ik zeggen dat het op den duur vooral draait om Tony, Carol en de dader. Je leest bijvoorbeeld ook over de persoonlijke problemen van Tony en weet af van Carol haar woonsituatie. Daarbij is Carol de contactpersoon van Tony binnen het onderzoek.

Hoewel het een thriller is en de dader vreselijke martelingen uithaalde, voelde ik de spanning niet zo. Ik kwam maar moeilijk door het boek heen en ik kon hem makkelijk wegleggen voor een paar dagen. Ik had niet het gevoel dat ik op een spoor werd gezet van wie de dader nou zou kunnen zijn. Pas op het einde werd het enigszins spannend, maar ik had na een tijdje al wel door wie de dader was. Dit kan overigens juist voor iemand anders misschien als een totale verrassing komen, maar ik had hem al vrij snel door.

Het was geen slecht boek, dat zeker niet, maar ik vond hem niet helemaal mijn ding. Ik gaf hierna Het Profiel ook nog een kans, maar daar merkte ik al vrij snel dezelfde soort opbouw, dus hield ik na een tijdje op met lezen. In ieder geval heb ik nu geproefd van de schrijfstijl van Val McDermid!