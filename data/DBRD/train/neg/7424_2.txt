We gooien veel voedsel weg; in de levensmiddelenindustrie wordt voedsel weggegooid dat niet voldoet aan de standaard en thuis gooien we eten weg dat over de datum is of wat te veel is gekookt. Alles moet op is geschreven om mensen bewuster met eten om te laten gaan, in de hoop dat er minder weggegooid zal worden. Het idee komt van Reini Smit, de recepten komen van haar dochter Roos. Linda Loenen heeft meegeschreven en verzorgde de opmaak.

Er is gekozen voor een hoofdstukindeling per voedselgroep: brood & granen, kaas, aardappels, groente, fruit en vlees, kip & vis. Ieder hoofdstuk begint met een boodschappenlijst en wat je uit de voorraadkast nodig hebt. Het is de bedoeling dat je slechts 1 keer per week boodschappen gaat doen. Per hoofdstuk staan er tien tips om het product te bewaren. De recepten zien er simpel uit, vaak ontbreekt het aan een uitgebreide omschrijving van hoe het gerecht te bereiden.
Veel groente is tegenwoordig in kleinere porties of per stuk te verkrijgen, dus dan kun je zelf bekijken hoeveel je nodig hebt. Aangezien ik meestal voor 1 of 2 personen kook, zijn voor mij de groentes zoals rode kool, bloemkool, broccoli, aubergine, courgette en dergelijke een probleem. Hier houd je altijd van over, of je moet de hele week hetzelfde eten.
De keuze voor een recept is dan ook op rode kool gevallen, de ene helft kan ik gebruiken voor een salade en de andere helft voor rode kool met appel.

Rode kool met gedroogde abrikozen
1/2 rauwe rode kool, gewassen en dungesneden
12 gewelde abrikozen, in reepjes gesneden
16 walnoten, geroosterd in de koekenpan
2 rijpe peren, geschild en in plakken gesneden
meng voor de dressing:
4 el crème fraîche of yoghurt
1 el honing
Leg de rode kool, abrikozen, peren en walnoten op de borden en schenk er de dressing over.

Super makkelijk gerecht en erg lekker, ik had de helft gemaakt omdat ik het voor 1 persoon maakte. Natuurlijk hield ik over, maar de volgende dag was het ook nog lekker, zolang je de ingrediënten maar apart bewaard en op het laatste moment samenvoegt.

Met de rest van de kool heb ik het volgende gerecht gemaakt. Dit ga ik invriezen en bewaren voor een andere keer.

Rode kool met appel
1 rode kool, schoongemaakt en gesneden
2 appels
5 kruidnagels
Kook de rode kool, appels en kruidnagels in 40 minuten gaar. Lekker met uitgebakken speklappen.

De vriezer gaat dit gerecht niet halen, want het is helemaal niet lekker. Misschien dat het nog te eten is als er wat kaneel en suiker doorheen gaat.

Binnen mijn familie vonden we het altijd al zonde om voedsel weg te gooien. Ik denk dat dat voornamelijk door mijn oma kwam, die de hongerwinter had meegemaakt. Een boek over zo optimaal inkopen doen en koken spreekt me dus erg aan. De meeste ingrediënten die genoemd worden zijn in verschillende porties verkrijgbaar, dus dan hoef je niet met veel te blijven zitten. Nou is de hele voedingsindustrie ingesteld op gezinnen met 4 personen. Ik had het een grotere uitdaging gevonden als er meer recepten waren voor kleinere gezinnen en met ingrediënten die per stuk al zo groot zijn dat je zeker weet dat je overhoudt, zoals bloemkool. De recepten zijn inderdaad lekker simpel. Het hoofdstuk brood, kaas en aardappels zijn veelzijdig en uitgebreid. Sommige recepten snap ik niet helemaal, zoals uien met Franse of Italiaanse kaas. Moet dit ergens bij? Eet je het gewoon zo of op een broodje? Het hoofdstuk spinazie vind ik een beetje een gemiste kans, er staan alleen twee recepten van salades bij.
Kortom een super goed idee, ze hebben zich er echter te gemakkelijk van af gemaakt. Ik had hier meer van verwacht.