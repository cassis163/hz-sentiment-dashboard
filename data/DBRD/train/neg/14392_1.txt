Sarah Pinborough, gepokt en gemazeld schrijfster van thrillers, televisieseries en YA-romans, heeft in haar nieuwe thriller, ‘Belofte maakt schuld’, alle ingrediënten verzameld voor een spannend verhaal. Een vrouw met een donker verleden, die uit alle macht probeert haar schuldgevoel over haar duistere geschiedenis te verstoppen. Een puberdochter die omringd wordt door alle risico’s die puberdochters kunnen lopen. Een beste vriendin die haar eigen agenda heeft. Sarah Pinborough maakt het al in het begin van dit boek duidelijk: niets is zoals het lijkt, er zijn geheimen die beter maar nooit ontsloten kunnen worden, niemand is zoals ze lijken. Een mooie mix voor een spannende thriller, zou je denken.
Maar helaas, spannend wordt deze thriller niet. Het verhaal is ‘over the top’, veel te theatraal en gekunsteld. Een hopeloze jeugd, waarin werkelijk elke ellende die een kind kan treffen beschreven wordt, een totaal verknipte vriendin die alleen maar psychopathische trekken heeft, een dochter die (waarom ook niet) zwanger blijkt te zijn, een moordenares die geen moordenares blijkt te zijn, een zoektocht die maar niet opschiet. Met personages die van bordkarton blijven. Spannend is anders.
Het effect van dit alles is dat je als lezer aan het eind vooral opgelucht bent dat je het boek uit hebt en niet nog verder hoeft te ploeteren in deze thrillerbrij. Overdaad schaadt, in elk geval smaakt ‘Belofte maakt schuld’ niet naar meer.
Eén ster voor de moeite.