(Ik heb geen/zo min mogelijk spoilers in mijn recensie geschreven)

Titel: Backpacken met Lonely Planet (op Librarything, op Goodreads, op Hebban.nl)
Oorspronkelijke titel: Rite of Passage
Redactie: Lisa Johnson
Auteurs: Will Bradshaw, Valerie Pehrson, Karen Lee Boren, Lisa Johnson, Gail Cochrane, Dave Fox, John Morgan, Tom Smith, Harry Rolnick, Roberta Beach Jacobson, Katherine Jamieson, William Sutton, Myrna McKee, Kathy Coudle King, Dani Valent, Liza Perrat, Jim Eagen, Tara Kolden, Lisa K. Buchanan, Diana Omo Evans, Carol Schwalberg, David-Matthew Barnes, Mo Fleming, Ryan Forsythe, Lisa Guest, R. Ilayne, Sandra Dorr, Sarah Goodwin, Lynn Schneidler, Lori Horvitz, Lisa Beatman, Mary Ann Larkin, Marjorie Maddox, Greg Tuleja, Helen Ellis, Karen Lehmann, Jennifer Spiegel, Aviya Kushner, Lorna Smedman, Brent Olson
Vertalers: Jaap Deinema, Ron de Heer, Liesbeth Hensbroek, Jérôme Gommers, Dominique van der Lingen, Willemien Werkman, Martine Woudt
Taal: Nederlands, oorspronkelijk Engels
Serie: nee
Soort uitgave: paperback
Aantal pagina's: 254
Uitgever: De Boekerij bv, Amsterdam
Jaar van publicatie: origineel Engels 2003, eerste Nederlandse uitgave 2004, mijn editie 2010 (derde druk)
ISBN-nummer: 9789022556283
Bookcrossing ID: 14902790
Trefwoorden: reizen door Europa: Spanje, Nederland (Amsterdam), Engeland (Londen, Het Kanaal), Hongarije, Finland, Italië, Frankrijk, Griekenland en Korfoe, Duitsland, Tsjechië (Praag), Turkije, Bulgarije, Ierland, Joegoslavië en Rusland.
Waarom ging ik het lezen: Ik zag het staan in de Boekspot Hoog Catharijne op Utrecht Centraal en het leek me wel een leuk boekje, zeker omdat ik van reizen hou.
Aanrader: Nee, of misschien alleen de tweede helft van het boek.
Kopen / Lenen / Laat maar zitten: Laat maar zitten.

Korte samenvatting:
In deze bundel zijn een groot aantal korte verhalen opgenomen van wat de auteurs zelf hebben meegemaakt tijdens hun reizen door Europa.

Achterkanttekst:
Backpacken door Europa verandert je leven voorgoed. Je ontmoet nieuwe vrienden en deelt samen een fles goedkope wijn; je wordt verliefd in de eerste stad die je bezoekt en bent je flirt alweer vergeten als je in de tweede aankomt. Maar backpacken is ook steeds weer hetzelfde kloffie dragen; slapen in groezelige hostels en omgaan met reisgenoten met wie je nauwelijks kunt communiceren…
Backpacken met Lonely Planet is hét boek voor backpackers en mag in geen enkele rugzak ontbreken.

Eerste alinea van de Inleiding:
Het plan was simpel, standaard, en zo oud als de weg naar Rome. Nadat we ons eindexamen hadden behaald, zouden we onze koffers pakken, de vreselijke wereld van de darwinistische sociale wedijver achter ons laten en voorgoed de vreselijke gevoelens van onzekerheid en onvolkomenheid laten rusten. Europa lonkte, trok ons met zijn geschiedenis, zijn rijke, smaakvolle cultuur, zijn spectaculaire en gevarieerde landschappen en zijn ontspannen alcoholwetten. Het mooiste van alles echter, was de belofte van vrijheid. We waren volwassen, verdorie, en deze reis zou onze bevrijding betekenen. Niemand in Europa wist wat een vreselijke oenen wij eigenlijk waren. In de ogen van die gekke Europeanen, waren wij vriendelijke, aantrekkelijke avonturiers uit verre oorden, die kennis kwamen nemen van de lokale cultuur en misschien een paar harten gingen breken voordat ze verder trokken naar hun volgende bestemming.

Recensie:
Inhoud:
De eerste helft van het boek bevat vooral verhalen over mensen die op reis gaan door Europa (meestal uit Amerika, soms ook uit een ander Europees land) en bestolen worden of in hele vieze jeugdherbergen slapen. Na het lezen van deze verhalen snap je helemaal niet meer waarom mensen überhaupt nog door Europa zouden gaan reizen...
Halverwege wordt de toon van de verhalen iets positiever en staan er ook mooiere momenten beschreven, al krijg je tegen het einde weer wat negatievere verhalen te horen.

Het mooiste verhaal vond ik "Een beetje achteroverleunen" van Greg Tuleja. In dit verhaal speelt Greg samen met een muzikant uit Parijs een zomer lang in metrostations, samen met Henri, een muzikant die hij daar heeft ontmoet. Ze beloven dat als de Fransman naar New York komt, ze daar samen in stations zullen spelen. Nadat Greg terug is in Amerika, krijgt hij echter een brief van een gezamenlijke vriendin met slecht nieuws over Henri.
Greg Tuleja beschrijft alles net genoeg om zijn gevoelens en de beelden over te brengen, zonder extensief gebruik te maken van bijvoeglijke naamwoorden en ander "wollig taalgebruik".
In vergelijking met de andere verhalen geeft dit verhaal toch een leukere kant van het reizen door Europa weer, ook al gebeuren er ook hier dingen die niet zo leuk zijn. Dat gebeurt echter pas als Greg weer thuis is, en zijn tijd in Europa (eigenlijk alleen Parijs) was wel plezierig en ook zodanig beschreven.

Tussen de verhalen door staan een aantal conversaties van het Lonely Planet internetforum. Aan het einde staat een conversatie over wat je moet doen als je weer thuiskomt na zo'n lange reis door Europa, waar wel een mooie tip in staat: doe alsof je op vakantie bent in je eigen land! Er zijn namelijk altijd mensen die op vakantie gaan naar het land waarin jij woont en het is ook leuk om dat zelf eens te ontdekken.

Schrijfstijl:
Bijna elk stukje is door iemand anders geschreven, dus de schrijfstijlen zijn erg wisselend. Sommige auteurs schrijven wat "dromeriger" en gebruiken veel bijvoeglijke naamwoorden om de sfeer te beschrijven, anderen zijn juist weer wat "zakelijker", of gebruiken meer dialoog om hun verhaal te vertellen.

Spelfouten/Typefouten:
Bladzijde 17:
Europa is tenslotte het land van de romantiek... =
Europa is tenslotte het continent van de romantiek...

Bladzijde 77:
...de Japanse nato. =
...de Japanse nattō.

Bladzijde 143:
Zijn beweeglijk ogen gleden over mijn gezicht. =
Zijn beweeglijke ogen gleden over mijn gezicht.

Afbeeldingen:
Het boek bevat geen afbeeldingen, behalve op de voorkant. Mijn editie heeft een foto van de Grand Canyon op de voorkant staan, wat helemaal niet past bij de inhoud van het boek, omdat de Grand Canyon in Amerika ligt en alle verhalen binnenin gaan over reizen door Europa!

Conclusie:
Er staat eigenlijk maar één verhaal in dat echt de moeite waard is om te lezen. Voor de rest geven de verhalen best een negatief beeld van reizen door Europa en zet het niet echt aan om zelf op reis te gaan om soortgelijke ervaringen op te doen.

Herleesbaarheid:
Ik ga dit boek niet nog een keer lezen.

Links:
- Deze recensie op mijn weblog.
- Deze recensie op Goodreads.

Soortgelijke boeken/aanraders:
- Overeind in Babel: Talen in Europa (Luc Devoldere), reizen door Europa d.m.v. taal.
- De wereld is een wonder (Bertus Aafjes), meer reisverhalen.