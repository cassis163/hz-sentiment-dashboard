Toen ze nog kind was, was Angelique Haak al verzot op lezen en schrijven. Na haar schooltijd heeft ze voor een ander vak gekozen, maar zoals zo vaak kroop het bloed waar het gaan kon, en schreef ze een boek. Dit bleek geen succes. Daarna deed ze in 2013 mee aan een plaatselijke schrijfwedstrijd. De opdracht was het schrijven van een spannend verhaal. Dat werd Op zoek naar jou, waarmee ze de wedstrijd won. Dit was er de aanleiding van om opnieuw aan een boek te beginnen en in 2016 werden haar plannen concreet en twee jaar later verscheen haar thrillerdebuut Een nieuw begin.

De in Rotterdam geboren rechercheur Jennifer Brugman keert, na een schokkende ervaring in Groningen, terug naar haar geboortestad, waar ze een baan gekregen heeft bij de plaatselijke politie. Op haar eerste dag krijgt ze al te maken met een moordzaak en samen met haar collega’s probeert ze de dader op te sporen. Er worden meer lichamen gevonden en de moordenaar blijkt het vooral op overspelige vrouwen gemunt te hebben en heeft bovendien een fascinatie voor de Griekse mythologie. Verder wijst alles erop dat hij achter Jennifer aanzit. Kan ze nu verborgen houden wat haar in het noorden overkomen is en lukt het haar om aan het gevaar te ontkomen?

Het begin van het verhaal kent nogal wat voor een thriller kenmerkende clichés. De auteur heeft er zelf blijkbaar een flink aantal gelezen en deze opgedane kennis bij het schrijven van Een nieuw begin gebruikt. Op zich is dat niet zo erg, want het is niet gemakkelijk om nog iets origineels te bedenken, maar ze had er beter aan gedaan dit te doseren. Op een gegeven moment komt alles in een stroomversnelling terecht, gebeurt er te veel tegelijkertijd of achtereenvolgend. Daardoor krijgt de lezer de indruk dat alle elementen die thrillerwaardig zijn in dit ene boek zijn gepropt. Het is daardoor net wat te veel van het goede.

Een nieuw begin wordt vooral verteld vanuit het perspectief van Jennifer. De rode draad is dan grotendeels haar persoonlijke problematiek. Haak laat de lezer lang in het ongewisse wat dit dan is. Dit wekt de nieuwsgierigheid wel op, maar eigenlijk wil je veel eerder weten wat haar overkomen is. Doordat hier langzaam naar toegewerkt wordt, wordt haar personage goed uitgewerkt. Er zijn ook enkele korte stukken tekst, vaak aan het eind van sommige hoofdstukken, die vanuit het perspectief van de dader worden verteld. Een aantal daarvan is het meest intense van het verhaal. Op die momenten ontstaat er een licht spanningsveld, dat verder zo goed als ontbreekt.

Dat al ruim van tevoren te voorzien is wie de dader is, gaat ten koste van die minimaal aanwezige spanning. Daarnaast bevat het verhaal nog enkele andere voorspelbaarheden en de verrassende plotwendingen ontbreken voor een groot deel. Alleen in de ontknoping komen er een paar voor. Daarom is het jammer dat het laatste hoofdstuk te gezocht is, het lijkt erop dat er een eind aan het verhaal moest komen. De titel van het boek kan op verschillende manieren worden uitgelegd. Dat heeft Haak vast en zeker bewust gedaan en daarmee heeft ze een goede keuze gemaakt.

Een nieuw begin is in een niet ingewikkelde stijl geschreven en leest daardoor erg vlot. Jennifer is iemand die met gemak uit kan groeien tot een terugkerend personage, waardoor de lezer er dan ook achter zal komen hoe het verder met haar gaat. Haak doet er dan wel goed aan een eigen stijl te creëren waardoor een volgend boek origineler wordt. Want dat ze over schrijfpotentie beschikt, bewijst ze wel met dit debuut.