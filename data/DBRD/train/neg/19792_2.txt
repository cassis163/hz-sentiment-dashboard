In Verborgen lichamen worden de belevenissen van twee vrouwen gevolgd. Jasmine heeft de toneelschool gedaan en heeft moeite om een rol te krijgen. Haar oom Jim, die een detectivebureau heeft, neemt haar dan maar in dienst. Op een dag is Jim opeens verdwenen en staat Jasmine, die over geen enkele speurervaring beschikt, voor de uitdaging om te onderzoeken waar hij gebleven is. Daarnaast volgt de lezer de avonturen van inspecteur Catherine McLeod die in Glasgow de zaak krijgt van Jai McDiarmid, die in een achterbuurt werd vermoord. Het lijkt op een afrekening. Om deze zaak op te lossen moet Catherine zich in de onderwereld begeven.
Christopher Brookmyre heeft al meer dan tien boeken geschreven. Verborgen lichamen is de eerste die in Nederlandse vertaling verschijnt. Op zijn website waarschuwt hij de lezer dat dit boek duisterder van toon is dan zijn voorgaande boeken en dat dit komt door het onderwerp dat hij behandelt. Zijn voorgaande boeken schijnen humoristischer te zijn. De oversteek van een humoristische naar een duistere toon is niet geslaagd te noemen. Brookmyre hanteert een redelijk eenvoudige, bijna na√Øeve schrijfstijl die slecht in het verhaal past. De simpele manier waarop hij de gedachten van de personages weergeeft doet Verborgen lichamen op een jeugdboek lijken. Brookmyre accentueert dit met hoofdstuktitels als "Jasmine verprutst het weer" en "Hoe doen egeltjes het?
Een boek staat of valt in veel gevallen met de schrijfstijl en dat geldt ook voor Verborgen lichamen. Het kostte me daardoor al moeite om in het verhaal te komen, en dat werd niet beter door de gebeurtenissen in het boek. De wijze waarop bijvoorbeeld Jasmine een onderzoek verricht en zich uit een situatie moet kletsen zou zo uit een blijspel kunnen komen. Sommigen zullen het vermakelijk vinden, andere zullen zich eraan ergeren.
Brookmyre zegt dat hij met spanning de reacties van zijn trouwe lezers afwacht nu hij zo van stijl is veranderd. De Nederlandse uitgever had beter een voorgaand boek van hem kunnen kiezen om de auteur bij ons te introduceren.