Voor 3,90 euro kocht ik deze thriller bij het Kruidvat. Mijn verwachtingen waren niet hoog, maar de tekst op de achterflap intereseerde me heel erg. Een moord, een psychisch gestoorde en een forensisch psycholoog die uit gaat zoeken wie de moordenaar is. En dat de moordenaar behoorlijk ziek in zijn hoofd is, is duidelijk gezien de manier waarop het slachtoffer toegetakeld is... Dat klinkt alsof het de 3,90 euro wel waard is.

Om maar met het meest positieve te beginnen: toen ik begon wilde ik weten hoe het zou aflopen. Psycholoog Peter Zack wordt door zijn vriend Chip gevraagd om hem te helpen bij een zeer gecompliceerde zaak. Eigenlijk sputtert Peter in het begin nog een beetje tegen, maar voor hij het weet zit hij tot over zijn oren in de moordzaak waarbij de grootste verdachte een paranoïde kluizenaar is. Deze wordt al snel gearresteerd en opgesloten in een gesloten inrichting om door Peter nader geëvalueerd te worden. Hoofdstuk na hoofdstuk blijkt dat het verhaal ingewikkelder in elkaar zit dan je voorgeschoteld kreeg en dat Peter door zijn betrokkenheid bij deze zaak zijn eigen leven in gevaar heeft gebracht en zelf ook begint te twijfelen aan zijn psychische gesteldheid. Dat is wat dit boek boeiend maakt tot aan het einde.

Helaas is de vertaling van Waanbeeld regelmatig te slecht voor woorden. Er zijn veel typ- en/of spellingsfouten die er met een simpele spellingscontrole makkelijk uitgehaald hadden kunnen worden. Okee, misschien is het best een ingewikkeld proces om een 'foutloos' boek te produceren. Maar beschrijven dat een journalist sprekend lijkt op Ron Weasly, de vriend van Harry Potter, en dan tot drie keer toe Wesley schrijven vind ik echt zeer ergerlijk. Dat lijkt me een teken van of een zeer slechte vertaling, of een zeer nonchalante schrijver. Daarom, ondanks het zeer interessante verhaal, slechts 2 sterren!