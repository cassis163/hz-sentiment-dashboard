Richard Cox (Odessa, Texas 1970), begint op elfjarige leeftijd met het schrijven van korte verhalen. Tijdens zijn studie economie schrijft hij een roman Rift die in Amerika uitgegeven wordt. Het echte succes komt met zijn tweede roman Goddelijk experiment. Richard leeft momenteel in Tulsa, Oklahoma. Hij verdeelt zijn tijd tussen werk, hobbys en het schrijven van boeken.
In Goddelijk experiment is hoofdpersoon Steve Keeley voor zijn werk in Zwitserland. Een zwaar ongeluk en een experimentele operatie gooien zijn leven volledig overhoop. Mike McNair is als wetenschapper op zoek naar een natuurkundig deeltje, dat haast goddelijke eigenschappen bezit.
Als Steves ongeluk en operatie in verband kunnen worden gebracht met het onderzoek van Mike, zijn beide personen tot elkaar veroordeeld. Een organisatie met een groot belang in het vinden van het God-deeltje, blijft echter de levens van de hoofdpersonen manipuleren. Als zelfs hun leven bedreigd wordt, doen Steve en Mike, er alles aan om de waarheid boven water te krijgen.
Goddelijk experiment begint origineel, spannend en overtuigend. Al snel zakt het verhaal echter als een pudding in elkaar. De hoofdpersonen komen niet tot leven en het verhaal kabbelt maar door. Tijdens de natuurkundige hypotheses heb je het idee een college natuurkunde bij te wonen. De schrijver gaat te diep op de materie in, waardoor het te wetenschappelijk wordt. Om wat extra spanning te creëren, tovert de schrijver een stalker uit zijn hoge hoed. Dit gegeven zou kunnen werken, maar dan moet er wel wat mee gedaan worden. Het blijft echter bij een dreiging.
De romance tussen wetenschapper Mike en journaliste Kelly, lijkt er ook met de haren bijgesleept te zijn; verstrooide professor wint de liefde van het mooie meisje.
De clou van het verhaal komt als een verrassing, maar wat mij betreft wel te laat.
Met veel plezier ben ik aan dit boek begonnen. Tot halverwege heb ik mijzelf voor kunnen houden dat het nog wel komt. Het boek daarna uitlezen was geen straf, maar echt boeien deed het niet meer.
Deze moderne versie van de zoektocht naar de heilige graal had een beter lot verdiend.