Eve is het eerste meisje dat geboren wordt in vijftig jaar. De toekomst hangt af van haar. Ze groeit afgeschermd in een toren op en wordt klaargestoomd voor haar rol als redster van de mensheid, maar dan komt ze per toeval oog in oog te staan met Bram en dat zet alles op de helling.

Eve of Man begint met een intrigerende proloog die het wereldbeeld van het boek introduceert, waarna Eve en Bram afwisselend aan het woord komen. Het leven van Eve wordt erg uitgebreid beschreven en hierdoor komt het verhaal traag op gang. Er moet lang worden gewacht voor er werkelijk iets plaatsvindt. De eerste helft van het boek bevat heel weinig actie en laat de lezer op z’n honger zitten. Gelukkig is het allemaal erg toegankelijk geschreven en zorgt het ongecompliceerde taalgebruik ervoor dat het allemaal nog behoorlijk vlot leest. De tweede helft van het boek is dan weer een sneltrein.

Op het moment dat Bram in actie komt, trappen de auteurs het gaspedaal in. De gebeurtenissen volgen elkaar in een razend tempo op. Leuk, maar dat gaat wel ten koste van de diepgang. Het gaat allemaal erg gemakkelijk en wanneer er doden vallen, blijft het een afstandelijke gebeurtenis. Er was immers onvoldoende tijd om betrokken te raken bij de nevenpersonages. Dat is eveneens het geval bij de twee hoofdpersonages, het blijft wat te oppervlakkig en cliché. Het is te stereotiep, ondanks de veelbelovende premisse van het boek. Eve of Man mikt op tieners, maar de auteurs vergeten dat ook zij meer aankunnen dan een vlak uitgewerkt liefdesverhaal.

Schrijversduo Giovanna en Tom Fletcher heeft gelukkig wel enkele originele ideeën in het boek gestopt en weet daarmee de interesse van de lezer te behouden. De technische snufjes boeien en trekken de aandacht. Ook de relatie tussen Bram en zijn vader zet de verhoudingen op scherp.

Eve of Man is geen hoogvlieger en als begin van een trilogie is het boek in feite niet interessant genoeg. De maatschappijkritiek mag in de volgende delen pittiger aan bod komen en de personages verdienen een gedetailleerde, diepgaande uitwerking. Ook mag de onvoorspelbaarheid van de plot omhoog. Op enkele fragmenten na, was het van meet af aan duidelijk waar het verhaal naartoe ging. Jammer, want in het idee achter dit boek zit ongelooflijk veel kracht. Hopelijk nemen de auteurs hun doelgroep onder de loep en steken ze de energie die ze nu in het beschrijven van de omstandigheden gestopt hebben in het ontwikkelen van de personages en de verhaallijn. Er gloort licht aan de horizon voor Eve als Giovanna en Tom Fletcher het in het tweede deel over een andere boeg durven te gooien.