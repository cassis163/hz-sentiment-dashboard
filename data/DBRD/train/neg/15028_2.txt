Privé Detective Varg Veum woont en werkt in Bergen, Noorwegen, en wordt door een vrouw gevraagd op zoek te gaan naar haar verdwenen zoon Arne Samuelsen.
Hij werkt op een boorplatform maar ze hoort niets meer van hem, terwijl ze dat wel van hem gewend is.
Varg Veum neemt de opdracht aan en vertrekt naar Stavanger, waar hij terecht komt in een wereld van prostituees, illegale gokhallen en de onderwereld.
Als hij in het appartement van Arne Samuelsen onderzoek doet, ontdekt hij een onthoofd vrouwenlichaam in de koelkast. Hij moet op zoek naar de identiteit van deze vrouw. En waar is Arne Samuelsen gebleven? Alles blijft heel lang onduidelijk. Zelfs Veum komt zelf in gevaar, want er is duidelijk iemand die vindt dat hij te dicht bij de waarheid komt. Hij krijgt hulp van prostituee Elsa, maar is zij wel te vertrouwen, wanneer ze niet komt opdagen op een afspraak?
Ik kende Varg Veum alleen van de gelijknamige tv-serie, waarin Trond Espen Seim de rol van Varg Veum speelt.
Dat is een goeie, harde serie waarin Veum in de meest gevaarlijke situaties terechtkomt.

Ik was dan ook blij dat ik de kans kreeg om dit boek te lezen, maar het werd een behoorlijke tegenvaller.

Het boek is schijnbaar afgestoft, want het is geschreven in 1981… Ronald Reagan had net de presidentsverkiezingen in Amerika gewonnen van Jimmy Carter…
Het boek is erg gedateerd met munttelefoons en oude typmachines. Maar op zich is dat nog niet zo erg.
Het verhaal is af en toe erg langdradig, met personages die eindeloos worden uitgewerkt. Er gebeurt weinig en pas op het einde wordt het een beetje spannend.
Het is rommelig geschreven en kon mij niet echt boeien.
Het plot is wel goed bedacht maar wordt dan jammer genoeg weer afgeraffeld.

De schrijver probeert er af en toe een komische noot aan toe te voegen, maar dat is eerder vervelend dan grappig.

Ik geef het boek slechts 2 sterren.

Ik mocht dit boek lezen voor de Thrillzone Leesclub.