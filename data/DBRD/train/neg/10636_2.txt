Dit boek, geschreven door een schrijversduo uit Zuid Afrika, begint met de verdwijning van een jonge jongen in een winkelparadijs in Johannesburg.
Rhoda, de mismaakte oppas van de jongen en Daniel die werkt in het winkelparadijs gaan samen op zoek naar het kind en komen daarbij terecht in een schaduwwereld, waar van allerlei vreemde en griezelige dingen gebeuren.
Tot zover globaal de inhoud van het boek.

Mij is het boek tegengevallen en niet zozeer omdat het fantasy is.
Want zoals ik al eerder ergens memoreerde vond ik The Day of The Triffids, hoewel een oud verhaal, wel erg goed, maar dan omdat dat boek ergens over ging en niet zo oppervlakkig was. Want dat vind ik, naast het grove taalgebruik, echt storend. De hoofdpersonen worden weinig uitgediept, je weet nauwelijks iets van ze af en wat ze allemaal meemaken, vind ik erg vaag en nietszeggend. En nergens wordt echt verteld hoe al die "vreemde" dingen eigenlijk kunnen gebeuren. Wie organiseert het allemaal, waar is bijvoorbeeld de directie van het winkelcentrum?
Dat de auteurs met dit boek een soort van "kritiek" hebben willen geven op het hedendaagse consumentisme vind ik een heel goed uitgangspunt, alleen had dat m.i. beter in een andere setting en zeker minder oppervlakkig gekund.
Persoonlijk denk ik dat dit meer een genre is voor de jongere lezer, die niets heeft tegen oppervlakkigheid en die lekker wil griezelen bij alle eigenaardige gebeurtenissen die in het boek voorkomen.
Toch nog een positief punt: hoe je het ook wendt of keert, het is een origineel verhaal.
En, zoals eerder genoemd, vind ik ook dat de uitgever beter op het boek had kunnen aangeven om wat voor soort boek het gaat. Op de cover staat roman , dat is te weinig, dat dekt de lading niet. Mensen die het boek daarop in de boekhandel uitkiezen komen wellicht thuis met een boek dat ze eigenlijk niet hadden willen kopen.
Ik kan om bovengenoemde redenen dit boek niet meer geven als twee sterren.