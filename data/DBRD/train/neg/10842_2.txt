Wat vond ik dit boek een teleurstelling. Het deed me denken aan een Bouquetreeks boekje in een orginele vorm. Ik bleef maar vergeefs wachten op Datgene waardoor dit boek zo'n hoge rating krijgt op Hebban en Goodreads. Misschien waren daardoor m'n verwachtingen te hoog, of is mij iets gruwelijk ontgaan?

Het verhaal gaat over Fallon en Ben die elkaar ontmoeten op de dag dat Fallon naar NY verhuist. Het is liefde op het eerste gezicht. Ze besluiten ze elkaar ieder jaar op dezelfde dag op te zoeken voor zes jaar lang. Ondanks hun liefde moeten ze eerst leren leven met de littekens die beide met zich meedragen.

Wat mij het meest stoorde waren de zoetsappige, onrealistische dialogen en clichématige zinnen. Zoals onderstaande zin die ik ronduit lachwekkend vind:

'De harde, warme bobbel die tegen mijn bovenbeen drukt maakt wel duidelijk dat de blik in zijn ogen oprecht is.'

Op zich vind ik een slecht geschreven boek prima te overkomen wanneer het wordt gecompenseerd door een mooi verhaal. Maar ook dat vond ik tegenvallen. De eerste 200 pagina's gebeurt er eigenlijk niets, behalve dat ze pagina's lang verliefd op elkaar zijn. Nou ja, tussen de regels door gaat er ook nog iemand dood en is er wat onmin. Maar dat zijn allemaal side lines. De laatste honderd pagina's ontvouwt zich dan de redelijk ongeloofwaardige plot.

Wat ik wel sterk vind aan het boek is de vorm. Ieder jaar treffen de hoofdpersonen elkaar voor een dag. Maar ondanks de zes jaar die dit boek bestrijkt, worden de hoofdpersonen niet ouder en ontwikkelen zich ook niet echt. Het leek mij vaak alsof het verhaal gewoon de dag daarna verder ging.

Tijdens het lezen van dit boek moest ik vaak denken aan 'De eerste dag' van David Nicholls. Daar wordt in het boek overigens nog aan gerefereerd. Een vergelijkbaar concept, maar dan op alle fronten de meerdere van dit boek: in dat verhaal zit ontwikkeling, diepgang en snelheid en het is fijn geschreven.

Helaas, dus een schamele ⭐️⭐️ voor 9 november van Colleen Hoover. Dat zich overigens prima zou lenen voor een mierzoete romcom..