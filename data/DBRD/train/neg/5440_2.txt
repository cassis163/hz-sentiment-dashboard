Toen ik niet lang geleden een mail kreeg van de uitgeverij Hoogland & Van Klaveren over of ik ge√Ønteresseerd was om Weg te lezen, antwoordde ik 'ja' en niet veel later viel het boek door mijn brievenbus. Het heeft een tijdje geduurd voordat ik daadwerkelijk aan het boek begon (ik had ook nog een boek geleend van een vriendin en er lagen nog andere recensie-exemplaren en boeken voor leesclubs te wachten), maar uiteindelijk was het tijd voor Weg!

Ik heb eerder geen andere boeken van Jowi Schmitz gelezen, dus kan ik niet zeggen hoe haar schrijfstijl verschilt tussen haar boeken voor kinderen en volwassenen. Wel kan ik zeggen dat ze een bijzondere schrijfstijl heeft, die weliswaar niet voor iedereen makkelijk leest, maar wel heel mooi is.

En dan het verhaal zelf. Het idee is hartstikke gaaf. Een meisje dat wegloopt? Daar heb ik nooit eerder een boek over gelezen. De uitwerking is helaas wat minder. Af en toe ongeloofwaardig. Zo vroeg ik mij tijdens het lezen af of vrachtwagenchauffeurs altijd gewoon kinderen meenemen naar een ander land, zonder iets te vragen of na te denken over de ouders, en dat het wel een beetje raar was dat Anna nauwelijks vreemde en enge mensen was tegengekomen in Barcelona (het is tenslotte een stad en als je daar geen huis hebt...). Of het kauwtje, of de mensen die Anna tegenkomt die allemaal aardig zijn.

 Ik kan ook niet echt zeggen dat ik mij verbonden heb gevoeld met de personages, omdat ze erg vaag zijn beschreven en ze niet echt diepgang hebben. Maar omdat het verhaal zo origineel is en verrassend, kan ik het niets anders geven dan vier sterren.

Houd je van avontuur, vind je het interessant om te lezen over zwervers en vrij zijn, en heb je zin in een literair Young Adult-boek? Dan raad ik je aan om Weg te lezen. Ik kijk niet naar Jowi's volgende boek uit, maar ik ben wel blij dat ik dit boek heb mogen lezen, dus bedankt!

(Eerder verschenen op debookgeek.blogspot.nl)