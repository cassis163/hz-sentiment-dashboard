Let’s go PALEO is het eerste boek van Sandra van Schijndel.Ze begon met het geven van danslessen, rolde zo in de fitnesswereld in en daar ging ze helemaal voor! Na de geboorte van haar dochter kreeg Sandra lichamelijke klachten waar geen oorzaak voor leek te zijn. Bewuster eten en de overstap naar echt pure voeding bleek de oplossing. Sandra legde haar ervaringen en vooral haar gevoel van weer fit te zijn in dit boek vast en geeft eetprogramma van vier weken volgens de Paleorichtlijnen. Je wordt vier weken aan de hand meegenomen en vind er recepten en tips voor ontbijt, lunch, tussendoortjes en hoofdgerechten. Gezond sonjabakkeren zeg maar. Elke week begint met een uitgebreid artikel over een trainingsschema maken, oermooi worden, kernactiviteit, buikspieren met tal van tips. Sandra ziet Paleo als levenswijze, niet als dieet.

Let’s go PALEO is een boek van deze tijd, geschreven door iemand van deze tijd. Iemand die is opgegroeid met pakjes en zakjes en daar nu in haar ogen afscheid van genomen heeft. Sandra legt keer op keer de nadruk op het onbewerkte eten, maar ik kom geen nauwelijks onbewerkt vlees of vis tegen. Hier en daar kipfilet, runderpoelet en een paar keer vis. Maar geen grote stukken vlees, biefstuk of wild die voor mijn gevoel meer bij Paleobeeld horen. Sandra gebruikt in haar recepten bewerkte vleessoorten in overvloed als runderbraadworsten, en rundervinken en vleeswaren als ham, kipfilet en rookvlees. En juist die vleessoorten en vleeswaren staan steeds meer ter discussie, vanwege de schadelijke toegevoegde stoffen die ze bevatten. Voor mij staat Paleo ook voor eten zoals de oermens hier heel vroeger at, dus vooral met producten eten uit deze streek. Jammer dat Sandra juist veelvuldig gebruik maakt van uitheemse groente- en fruitsoorten, superfoods en vooral ook veel kokos gebruikt. Maar goed als eerste stap op weg naar gezond eten, is dit geen gek boek. De titel is alleen een beetje misplaatst en de recepten zijn hier en daar wat cryptisch beschreven. De uitgebreide boodschappenlijsten aan het begin van elke week zijn wel heel handig.

Oercrackers: Oerlekker!
Bereidingstijd: 10 minuten
Baktijd in de oven: 20à 25 minuten op 190 graden

Ingrediënten
4 eetlepels gebroken lijnzaad
3 eetlepels chiazaad
3 eetlepels zonnebloempitten
3 eetlepels pompoenpitten
3 eetlepels sesamzaad
1 eetlepel amandelmeel
1 ei
Himalayazout naar smaak
Scheutje lauw water

Benodigdheden
Kom
Kookring of vierkant

Bereidingswijze
Mix alle ingrediënten in de kom en laat even 10 minuten staan, zodat het water goed door de chiazaden wordt opgenomen. Chiazaad dient hier als een soort van bindmiddel.
Leg ondertussen vast een groot vel bakpapier klaar en verwarm de oven voor op 190 graden
Leg de kookring op de bakplaat en schep er een eetlepel van het beslag in. Druk het beslag goed maar wel voorzichtig aan, met een dikte van ongeveer een halve centimeter.
Leg de crackers in de oven. Na ongeveer 10 à 12 minuten draai je de crackers voorzichtig om.
Nu nog de laatste 10 minuten in de oven en je lunch is ook al klaar voor vandaag.

Ik heb dit recept gekozen, omdat ik zelf vaak crackers bak en dit een leuke variatie vond. De crackers zijn supermakkelijk om te maken, maar toch mis ik een aantal dingen. Bijvoorbeeld de maat van de kookring en ook om hoeveel crackers het gaat. In de lijst van benodigdheden is het bakpapier vergeten, terwijl veel mensen dit niet in huis hebben. Direct uit de oven zijn de crackers heerlijk, maar ze zijn te dik om echt knapperig te worden. De volgende dag waren ze een beetje taai, maar wel lekker.
Let’s go Paleo is een boek voor beginners die een eerste voorzichtige stap naar gezonder eten willen nemen. Mensen met iets meer ervaring, zullen in dit boek niets nieuws vinden.