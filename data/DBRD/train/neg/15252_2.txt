‘Van bewustwording naar blijvende verandering’. Dat is de boodschap van voedingscoach en detoxcoach Laurianne Ruhé.
Laurianne liep in een vorig leven (voorzover je kunt spreken van een vorig leven als het gaat om iemand die in 1985 geboren is) tegen haar grenzen aan en zette de stap naar een gezond leven. Ze starte het bedrijf Good Food Transtition en probeert ons via het boek Good Food duidelijk te maken dat je in één maand tijd echt je leven helemaal op het gezonde spoor kunt zetten.

Nu lijkt mij dat een beetje aan de optimistische kant. Mensen die echt gezond willen (gaan) leven lopen de snackbar al met de neus in de lucht voorbij en mensen die dat nog niet doen krijg je heus niet in één maand omgezet. Daar zal iets meer motivatie en tijd voor nodig zijn. Maar goed, Laurianne is jong en enthousiast en slaat mijns inziens hier en daar een beetje door. Een gezond leven is volgens haar ook zo veel mogelijk glutenvrij en lactosevrij. Ze maakt haar eigen paprikachips en geeft alternatieven voor zaken als pizza, frites met mayonaise, koekjes en nog veel meer. Want heus, je kunt het allemaal blijven eten maar dan wel op de manier van “clean eating”.
Het lijkt wel of we voor zo’n “transitie” ook allemaal Engelstalige begrippen nodig hebben. Zo zijn de volgende vier stappen erg belangrijk:

1. Consiousness
2. Find your poison
3. GoodFood
4. Transition

Er staan “verjongende” voedingstips in het boek en je kunt een week lang eten volgens bovengenoemde methode met 7 x ontbijt, 7 x lunch en 7 x diner.
En echt, daar zit geen fijne rollade of stoofschotel tussen. Wel bijvoorbeeld een guiltfree pizza en een boekweitpasta met tonijn en artisjok. En o.a. het recept voor een “gezonde vervanger van een broodje ei”.

Vrije radicalen, antioxidanten, superfoods, verzuring en vergif. Het komt allemaal voorbij. Mijn inschatting is dat mensen die al een ietsje geobsedeerd zijn door gezond leven veel zullen hebben aan dit boek. Veel informatie, tips en recepten die precies in hun straatje passen.

Er zijn echter ook genoeg mensen die deze “transitie” niet hebben doorgemaakt en dat ook niet willen en met smaak en zonder schuldgevoel een speklapje eten of een kop koffie met een gebakje tot zich nemen en zich daarna ook nog stralend, energiek en blij voelen. Echt, die bestaan.