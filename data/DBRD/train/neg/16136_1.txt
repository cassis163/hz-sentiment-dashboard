De eenvoudige, maar mooi uitgewerkte cover maakt meteen duidelijk dat dit boek draait om één van de standaardthema's in het Fantasy-genre. De strijd tussen Goed en Kwaad is echter nog nooit zo vaag geweest, want niemand in dit verhaal is helemaal wit of zwart. Precies, Half Zwart, de titel dekt de lading, hoewel het net zo goed Half Wit had kunnen zijn.

En dat is meteen de vraag waarmee Nathan worstelt. Hij is een Halve Code en volgens de witte heksen is hij gedoemd om zwart te worden. Zelf is hij daar nog niet zo zeker van, maar tegen de witte heerschappij vechten lijkt een hopeloze zaak. Wat volgt is een aaneenschakeling van gebeurtenissen waarin Nathan het mikpunt is van psychologische onderdrukking, wraakacties en afstraffingen.

Nee, dit is geen boek om blij van te worden. Evenmin is het een verhaal waar je tot de laatste bladzijde toe aan vast gekluisterd blijft. Veel hiervan heeft te maken met de droge schrijfstijl die de auteur hanteert. Er staat namelijk in het hele boek geen woord te veel of te weinig, evenmin is er sprake van originaliteit of enige interessante gedachtegang. Het is gewoon netjes geschreven. Dat maakt wel dat het geheel makkelijk leesbaar is, maar laat de lezer vooral ook op z'n honger zitten.