Anna, een verhaal over een meisje dat hoort dat ze ernstig ziek is, maar dit niet blijkt te zijn. Een verhaal over vriendschap en de waarde hiervan. Een verhaal over het leven met een leugen.
Maar gaat het verhaal ook over een dilemma, over de keuze tussen goed en kwaad?
Het verhaal gaat over Anna, die te horen krijgt dat ze misschien kanker heeft. Op dat moment verandert haar hele leven. Ze krijgt nieuwe vriendinnen en ze laat haar oude vriendin vallen. Haar vader, met wie ze al lang geen contact heeft gehad, neemt weer contact met haar op. Op school zijn ze begaan met haar en ook de relatie met haar moeder verbetert... totdat ze te horen krijgt dat ze geen kanker heeft. Ze houdt haar verhaal van ziek zijn naar de buitenwereld toe om vooral van deze aandacht te kunnen blijven genieten. Hoe ziek kun je zijn? Lichamelijk gezond, maar leven met een leugen om de aandacht vast te houden...
Gaandeweg het verhaal gebeuren er rare dingen in haar leven en uiteindelijk voelt ze zich gedwongen om haar verhaal te vertellen, maar doet ze dit omdat ze zich moreel verplicht voelt of omdat het niet anders kan?
Het thema van dit boek is zeker boeiend, maar de uitwerking valt helaas tegen. Het verhaal vertelt niet het dilemma van wel of niet kunnen leven met een leugen, maar vertelt het verhaal van een verbroken vriendschap die dwingt om de waarheid te vertellen.