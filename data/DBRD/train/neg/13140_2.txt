Noodweer (2016) is de tweede roman van Marijke Schermer. Marijke Schermer is ook toneelschrijver en dat is zeker in de dialogen te merken.

Het boek gaat over een getrouwd stel, Emilia en Bruch. Het trauma dat Emilia vlak voor het begin van hun relatie opliep, is nooit door Emilia aan Bruch verteld. Het is nooit met elkaar gedeeld. Bij het begin van het boek, zijn ze circa 12 jaar getrouwd en hebben ze twee kinderen. Het diep verstopte geheim komt bij toeval weer boven drijven bij Emilia. De vraag om het wel of niet aan Bruch te vertellen, wordt zo actueel. Ze vraagt zich gedurende het boek af of ze het nu aan Bruch moet vertellen en wat de invloed hiervan zou zijn op hun relatie. Ooit heeft ze ervoor gekozen om het niet te vertellen, omdat ze niet wil dat deze gebeurtenis haar identiteit en de manier waarop Bruch haar ziet, zal bepalen.
“Dat wat er gebeurd is bepaalt mij niet, pleitte ze tegen zichzelf, integendeel: het zal vóór mij schuiven en hem het zich op mij ontnemen. Het is een daad van autonomie om te beslissen of een gebeurtenis wel of niet een rol mag spelen in je leven. Is dat waar? Is dat een opvatting of was het een vlucht? Kan ze daarop terugkomen? Kun je jaren na het stellen van een vraag alsnog een antwoord geven? “
Tegelijkertijd stijgt het water van de rivier bij hun buitendijks gelegen huis.
Beide verhaallijnen leiden tot een climax met een open einde.

Het boek is mooi opgebouwd en bevat sterke dialogen. Desondanks is het niet mijn boek. Marijke Schermer werpt in haar boek veel vragen op, maar komt niet aan de beantwoording daarvan toe. Ze sluit af met een open einde. Niet zo zeer het open einde maar het gebrek aan aanwijzingen hoe het open einde ingevuld kon worden, brak mij op. Ik heb weinig zicht gekregen op de relatie tussen Bruch en Emilia, zodat ik niet wist of deze relatie het geheim zou kunnen overleven. Deze relatie leek door het centraal stellen van de overpeinzingen van Emilia over de vraag of ze haar geheim moest delen en wat daarvan de gevolgen zouden zijn, beperkt tot het geheim tussen hen.