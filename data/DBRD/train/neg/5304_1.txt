Alweer zo’n mooi veganistisch kookboek. De omslag is veelbelovend: Een prachtige veelkleurige bietensalade met groen en viooltjes. De achterflap belooft bourgondisch veganistisch genieten. Ik ben benieuwd!

Vegan Delight van Saskia Roeda begint met een introductie waarom veganistisch eten zo goed voor je is: je zult er van af vallen, je fitter voelen en hé, het is ook nog beter voor het milieu. Daarna volgt het detoxplan, en de 50 recepten in 10 x shakes en sapjes en ook ieder 10 x ontbijt, lunch, diner en dessert. 

De schrijfster geeft aan dat je geen ingewikkelde apparatuur nodig hebt om lekker te koken. Toch gaan de sapjes niet lukken zonder sapcentrifuge of slowjuicer. Er wordt veel gebruik gemaakt van allerlei soorten plantaardige melk, andere vetten, kokosolie (extra vierge) en andere suikers zoals stevia, ahornsiroop. De meeste ingrediënten zijn goed verkrijgbaar in biowinkel of supermarkt.

Chocoholic, Smoothie van rauwe cacao en banaan
Voor 2 personen
2 bevroren bananen zonder schil
450 ml amandelmelk
1 theel. Vanillepoeder
6 druppels vloeibare stevia
2 eetl rauwe cacaopoeder

Optioneel
1 eetl plantaardige proteïne met vanillesmaak

Bereiding: Mix de bevroren bananen, de amandelmelk (of andere soort notenmelk), de vanillepoeder, de stevia, de rauwe cacaopoeder en evnetueel de plantaardige proteine een minuut in de blender. Serveer direct.

Variatietip: Je kunt ook een vanilleshake maken. Voeg dan 1 theelepel vanillepoeder extra toe en laat de rauwe cacaopoeder weg.

Een aantal ingrediënten uit dit kookboek deed me toch het internet raadplegen: wat is rauwe cacao, wat is himalayazout? Voor het uitvoeren van dit recept heb ik gekozen voor gewone cacaopoeder en ook dat leverde een heerlijke shake op. Die smaakte naar meer!

Toch vond ik het boek teleurstellen. De schrijfster heeft zelf gezondheidsproblemen gehad en bepleit deze lifestyle als het ultieme geluk en gezondheid op je bord. Jammer dat zij daarnaast ook de rawfoodtrend aanhangt! Voor mij betekent glutenvrij niet dat je je eten niet mag bakken of koken; ik mis de spaghetti van boekweit of ander glutenvrij graan (hier wordt courgette gebruikt). Een van de ontbijtgerechten ziet er uit als een trieste brij van gemalen zonnebloempitten 
Er was zoveel meer lekker veganistisch mogelijk. Duidelijk een gemiste kans!