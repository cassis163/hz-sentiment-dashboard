De stromannen van Michael Marshall is een intelligent geschreven thriller waarin een aantal verhaallijnen worden samengebracht tot een spectaculaire ontknoping. Marshall heeft geen verkeerde schrijfstijl. Iedere verhaallijn krijgt van hem een treffende eigen sfeer en gevoel mee.

Het boek begint zeer indrukwekkend met een aantal gebeurtenissen die ogenschijnlijk niets met elkaar te maken hebben. Maar helaas weet Marshall de kracht van het begin niet het hele verhaal vast te houden. De plot is bijzonder goed bedacht, maar in de uitwerking verliest het verhaal een zekere snelheid die het nodig heeft om je aan het boek te laten kleven. Na de goed opgebouwde spanning, verandert het boek langzaam in een echte aktie-thriller waarin de kogels je om de oren vliegen. Niet echt mijn genre, en hier begint mijn aandacht voor het verhaal dan ook direct te verslappen. De zorgvuldig opgebouwde personages maken het verhaal. Het einde is wat afgeraffeld, maar al met al is De stromannen toch wel een goed doordachte thriller met de nodige verrasssende wendingen.