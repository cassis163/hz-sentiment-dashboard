Rene Gutteridge studeerde scenarioschrijven aan de Universiteit van Oklahoma, waar zij met haar man en twee kinderen woont. Naast talloze toneelstukken en sketches, heeft zij inmiddels dertien romans geschreven, van lichtvoetige comedy tot spannende thriller. Stormvloed is het laatste boek van haar spannende Stormtrilogie.
FBI Agent Mick Kline wordt na tien jaar opnieuw geconfronteerd met een moordzaak waarin hij zelf ooit als eerste verdachte werd beschouwd. Hij ontvangt anonieme brieven met een gecodeerde boodschap die hem de interesse in de oude zaak weer doen opnemen. Het onderzoek leidt hem naar Sammy Earle die reeds een tiental jaren in de cel opgesloten zit voor moord. Sammy pleit echter onschuldig en hoopt dat Mick Kline voor de laatste keer zijn tanden in de zaak zet om hem te helpen ontsnappen aan de doodstraf. Een reeks recente brandstichtingen blijken toevallig een connectie te hebben met de zaak Earle. Wanneer Mick Klines hoofdverdachte omkomt bij een van deze branden moet hij noodgedwongen samenwerken met ATF agente Libby Lancaster. Fraude en oplichting werpen een totaal nieuw licht op de zaak. Samen met Libby stuit Mick op een spoor dat leidt naar een gepensioneerde rechercheur. Een oude bekende in het moorddossier Earle. De door liefdesperikelen geteisterde Kline gaat tot het uiterste om de waarheid te achterhalen. De drie vrouwen die zijn leven beheersen spelen hierbij een cruciale rol, wanneer één van hen ontvoerd wordt is Kline gedwongen keuzes te maken onder de dreiging van een verwoestende orkaan.
Met Stormvloed heeft Gutteridge een boek geschreven waarin het Amerika na de rampzalige orkaan Katrina centraal staat. De verwoestende kracht van de natuur komt uitgebreid aan bod en Gutteridge maakt er in de apotheose dan ook handig gebruik van. Al voelt de orkaanclimax op het einde toch een beetje oubollig aan. Als een rode draad door het verhaal beleven we de geboorte van een orkaan op volle oceaan en volgen we zijn spoor tot hij aan land komt en zijn verwoestende kracht los laat op de mens. Goed gevonden en zeker origineel.
De personages en moordzaken uit de eerste twee delen Stormjager en Stormdreiging komen weer volop aan bod. De gebeurtenissen uit het verleden drukken dan ook duidelijk hun stempel op het verhaal, wat het als lezer niet eenvoudig maakt het boek te lezen zonder voorkennis. Gelukkig maken Gutteridges luchtige manier van schrijven en haar gevoel voor humor en cynisme van het boek toch een luchtig verteerbaar geheel.
Rene Gutteridge is een schrijfster die het geloof graag ruim baan geeft in haar boeken. Opmerkelijk, maar derhalve niet verwonderlijk, is dan ook de centrale aanwezigheid van God en het geloof in Christus van de hoofdpersonages. De oneliner God bless America zou perfect passen in het verhaal. Gutteridge gebruikt zelfs als beeldspraak het woedende onweer dat vergeleken wordt met passages uit het Nieuwe Testament. Mij gaat dit persoonlijk te ver. Uiteindelijk kon het verhaal op zich me nooit echt boeien: te eenvoudig van structuur en iets te Amerikaans qua opvatting en denkwijze.