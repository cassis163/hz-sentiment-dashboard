Zelden heb ik zo'n slecht geschreven boek gelezen als dit. Ik heb alleen het eerste verhaal nog maar gelezen in de omnibus, maar ik kon me er echt niet toe zetten het andere verhaal ook nog te lezen. Om jullie te overtuigen waarom je dit boek niet moet lezen zal ik hieronder beschrijven waar ik mij enorm aan stoorde in dit verhaal.
In Op het eerste gezicht maken we kennis met Chloe Peterson, een vrouw die jarenlang onder de duim is gehouden door haar controlerende en gewelddadige ex-man. Het verhaal begint als Chloe in een sloot is gereden na voor haar ex gevlucht te zijn, die haar een dreun heeft verkocht. Een intrigerend begin denk je nu wellicht. Dat had het zeker kunnen zijn als het verhaal goed was uitgewerkt, maar dat is het niet. In plaats van een personage met diepgang, een vrouw die leert op haar eigen benen te staan en weer lief te hebben na jaren van ellende, zet de schrijfster haar hoofdpersonage neer als een zeurderig type dat overloopt van zelfmedelijden en alleen let op uiterlijkheden. Chloe is knap. Zo knap dat alle vrouwen en mannen om haar heen het opmerken. Zo knap dat zelfs modellen tegen haar opkijken. Zo knap dat ze schijnbaar geen karakter nodig heeft... Alsof één perfect personage nog niet genoeg was, heeft de schrijfster ervoor gekozen om Chloe's love interest ook perfect te maken. Alle vrouwen vallen in katzwijm als ze hem zien want hij heeft spieren, een prachtig gezicht en is ook nog eens superlief. Jawel mensen Chase en Chloe zijn het perfecte paar! Mag ik even een teiltje...
Behalve deze ongeloofwaardig perfecte personages zijn de gebeurtenissen in het boek ook nog eens lachwekkend ongeloofwaardig. Zou jij als je net een knal had gehad van je ex en met je auto in een sloot was gereden bij de eerste de beste man in de auto stappen? Alleen omdat hij knap is? Ik mag hopen van niet. Wat daarna volgt is echter helemaal absurd. Chase brengt Chloe naar de wijngaard van zijn broer omdat hij daar een fotoshoot heeft en er genoeg ruimte is voor Chloe om te overnachten. Voor het gemak zullen we de ongeloofwaardigheid hiervan maar even over het hoofd zien en doorgaan met wat er op de wijngaard gebeurt. Chase heeft namelijk een afspraakje gemaakt met iemand anders en deze vrouw ligt naakt in zijn bed als hij met Chloe aankomt. In plaats van een geschrokken reactie of een vlucht reactie van Chloe, wordt ze jaloers en vind ze het allemaal wel grappig. Jaloers omdat een vrouw naakt ligt te wachten op een vent die je net twee tellen kent... Het gesprek tussen de drie is echter nog absurder aangezien Ellen, de vrouw van het afspraakje, meteen in is voor een triootje en Chloe super knap vind. Euh is dat jouw eerste reactie als de man waarmee je afgesproken hebt met een ander grietje binnenkomt?
Afijn, van deze absurde situatie vallen we in de volgende waarbij Chloe naar haar kamer gaat en zichzelf bevredigt in een bubbelbad door aan Chase te denken en hij net op het moment supreme binnen komt lopen. Ja mensen je bent net in elkaar geslagen, van de weg gereden en hebt een ongewild verzoek tot een triootje gehad, maar bent daar helemaal niet van streek over. Welnee, het eerste waaraan je denkt is dat je zo'n zin hebt in seks, maar niet wilt toegeven aan de man die je net hebt ontmoet dus moet je jezelf maar een handje helpen...
Als dat nog niet ongeloofwaardig genoeg is dan is de rest van het verhaal genoeg om je te overtuigen. Chase en Chloe worstelen heel erg met hun aantrekkingskracht. Vooral Chloe want ze wil nog niet beginnen aan een nieuwe relatie omdat ze (ineens) last heeft van de ellende van de voorgaande jaren. Vrees niet hoor, die terughoudendheid duurt welgeteld 48 uur (en zo'n twintig pagina's) voordat de twee samen in bed belanden. De volgende hoofdstukken zijn geheel gewijd aan seksscènes die tenenkrommend slecht geschreven zijn en aan zoetsappige scènes waarin Chase Chloe probeert te overtuigen van zijn goede bedoelingen met haar en dat wat er tussen hen gebeurt ware liefde is...
Het einde past perfect bij dit perfecte paar met hun perfecte liefde, want ze hebben een perfecte bruiloft.
Ik lees vaak romans en vind het heerlijk om weg te dromen bij fictieve liefdes, maar dit verhaal is zo absurd dat ik geen enkel moment heb gedacht 'wat een leuk stel zijn die twee'. Het enige wat er de hele tijd door mijn hoofd ging, is: 'Welke idioot heeft dit geschreven?', 'Heb ik hier echt 12,50 voor betaald?' en 'Kan iemand deze vrouw alsjeblieft een schrijfcursus geven en leren hoe je een geloofwaardig verhaal creëert met levensechte personages, realistische gebeurtenissen en iets wat in de buurt komt van een spanningsboog?'. Als je op zoek bent naar een leuk boek om te lezen waarbij je je verstand op nul kunt zetten, koop dan alsjeblieft een tien keer beter geschreven Harlequin of Candlelight roman en ren snel bij dit boek uit de buurt!