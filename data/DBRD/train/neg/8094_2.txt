Duizelingwekkende hoogte is het tweede deel in de Duizend hoog serie en speelt zich ongeveer een maand na de gebeurtenissen in Duizend hoog af. Leda, Watt, Rylin en Avery moeten nu leren omgaan met de dramatische (en vaak ook traumatische) dingen die hen overkomen zijn. Ondertussen arriveert er ook een nieuw meisje, Calliope, in de stad. Zij brengt allerlei nieuwe problemen met zich mee en doet er alles aan om te krijgen wat ze wil. Maar doordat iedereen bezig is met zijn/haar eigen problemen, merkt niemand dat ze in de gaten worden gehouden. En deze persoon is uit op wraak.

Ik las Duizend hoog via een Hebban leesclub en was helemaal onder de indruk van alle glamour, glitter en drama en de super vlotte schrijfstijl van de auteur. Jammer genoeg was ik minder onder de indruk van dit tweede deel in de serie. Duizend hoog eindigde met een enorm spannende cliffhanger en ik verwachtte dan ook dat McGee hierop verder zou gaan in het tweede boek. Maar dit was helemaal niet het geval. Het personage dat alles zo spannend maakte komt amper voor in het tweede boek en dat zorgde voor een grote teleurstelling. Het verhaal was wel nog steeds interessant, maar jammer genoeg was dit niet het enige dat me een negatiever gevoel gaf bij dit boek.

Dit boek zat net zoals het eerste deel vol drama, maar hoewel dit een soort van spannend, “guilty pleasure” gevoel achter liet in Duizend hoog, kwam dit hier een beetje geforceerd over. Bij dit boek kreeg ik het gevoel dat het meer ging om “drama om het drama” dan om iets dat een meerwaarde geeft aan het verhaal. Ook vond ik dat hierdoor de personages vaak op een onnatuurlijke of onlogische manier reageerden op bepaalde dingen.

Aangezien ik in dit boek ook een gigantische cliffhanger verwachtte zoals in Duizend hoog, probeerde ik de kleine dingen die me wat tegen zaten gewoon te negeren en van het boek te genieten. Maar jammer genoeg stelde het einde mij ook wat teleur. Ik ga er niet te veel over zeggen vanwege de spoilers, maar ik wou toch even kwijt dat het niet was wat ik verwachtte en dat het me niet echt aanzet om het volgende boek in de serie te lezen.

Ik geef dit boek maar 2 sterren, omdat het niet aan de verwachtingen voldeed en in mijn ogen een gemiste kans was om een sensationeel, spannend vervolg te zijn. Het boek zat nog steeds vol glamour, glitter en drama, maar dit drama kwam te geforceerd en onnatuurlijk over.