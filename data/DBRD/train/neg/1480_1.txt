Mocro Maffia gaat over een moderne bende-oorlog, de bendes bestaan in dit geval voornamelijk uit Marokkaanse jongeren uit Amsterdam Bos & Lommer en De Baarsjes. Het belooft een inside-verhaal te zijn, maar dat is het niet: nergens wordt gesproken met de direct betrokkenen (wat overigens lastig is, de meesten zijn geliquideerd) of hun naasten, zodat je niets te weten komt over hoe die mocromaffiosi denken, waar ze van dromen, wat hun drijfveren zijn, maar ook: hoe rechtvaardigen zij zichzelf, ook tegenover hun familie? Tevens ontbreekt elke vorm van duiding door specialisten. Bijvoorbeeld: is er sprake van een mocro-maffia, of is dit alleen een Amsterdams verschijnsel (het boek heet Mocro Maffia, niet BoLo Maffia, wat het een en ander impliceert)? Bestaan dergelijke groepen ook in bijvoorbeeld Duitsland of Frankrijk (waar ook veel Marokkanen wonen)? Zijn het nu toevallig Marokkanen, of is het inherent aan de Marokkaanse cultuur dat het zo kan ontsporen - zijn het trouwens Berbers of Arabieren, of beiden? Hoe verweven of anders is de wereld van de misdaad van de Mocro Maffia met de 'ouderwetse' misdaadscene?

Wat het boek wel is, is een bespreking van nieuwsfeiten over de bende-oorlog, aangevuld met gegevens uit de politie-onderzoeken. Daarbij is het jammer dat het boek niet chronologisch is, er is gekozen om de verschillende bende-leden een voor een op te voeren, elk met hun eigen min of meer chronologische biografie. Daarbij slagen de schrijvers er niet in de hoofdpersonen in het conflict een eigen 'smoel' te geven, waardoor je ze makkelijk door elkaar haalt en ze niet 'tot leven' komen. Voorin staat wel een overzicht van de leden van de verschillende groepen, maar bij mijn eboek was de lay-out hiervan zo doorelkaar geraakt, dat het nauwelijks leesbaar was.
Een sleutelpersoon in het boek is Gwennette Martha. Hij is de capo van de rivaliserende bende. Op internet is veel meer over zijn achtergrond en zijn bende te vinden dan in het boek, wat merkwaardig is, want het lijkt er op dat zijn netwerk een grote rol heeft gespeeld in het conflict, bovendien lijkt hij berekenender, intelligenter en strategischer te zijn geweest dan de bende uit BoLo. Hoe vallen de liquidaties te reconstrueren als vanuit zijn achtergrond wordt gekeken naar de zaak? Het staat niet in het boek.

Naarmate de feiten zich ontvouwen, wordt het duidelijk dat de hele bende-oorlog nog erg recent is. Van de laatste ontwikkelingen zijn de politie-onderzoeken nog (lang) niet afgerond. Het blijft daardoor bij gissingen en verdachtmakingen, wat meer iets zou zijn voor een roman. Er is in de tekst dan ook geen ontknoping of conclusie, het is alleen een (gebrekkige) observatie. Ik krijg daarbij de indruk dat de schrijvers om commerciÃ«le redenen snel klaar wilden zijn, zodat het boek gepubliceerd kon worden terwijl de kalasjnikovs nog rookten...