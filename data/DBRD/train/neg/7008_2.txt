Ruim vijftien jaar geleden begon Kathy Reichs aan haar serie over forensisch antropoloog Temperance Brennan, die qua loopbaan een tweelingzus van haar zou kunnen zijn. Ze is inmiddels beloond met de televisieserie Bones die gebaseerd is op haar boeken en waar ze ook scripts voor schrijft.
Een ziekenhuisarts ontdekt dat Amy Roberts, een jonge vrouw met vaginale bloedingen, verzwijgt dat ze onlangs een kind heeft gebaard. Huiszoeking op het adres dat ze heeft opgegeven, levert bloederige handdoeken op. De politie schakelt Temperance Brennan in omdat vermoed wordt dat er lijken zullen gevonden worden. Dat gebeurt ook. Drie babylijkjes met een prop toiletpapier in de keel doen Brennan afvragen welke moeder hiertoe in staat is. Brennan is niet de enige die nieuwsgierig is naar de beweegredenen van Amy, die ooit in een andere plaats als vermist werd opgegeven. Politieagent Ollie Hasty, die destijds haar zaak behandelde, zet de achtervolging in op Amy, geholpen door Brennan en detective Andrew Ryan. Pijnlijk detail: Brennan heeft ooit een korte affaire gehad met Hasty. Alsof de jacht op Amy al niet genoeg tijd kost, moet Brennan ook nog moeite doen om beide kemphanen uit elkaar te houden.
Ik was een fan van het eerste uur van de boeken van Reichs, maar na een paar jaar heb ik afgehaakt. Haar boeken kregen steeds minder diepgang. De chemie tussen de personages verwaterde en de plots waren niet meer zo interessant als voorheen. Het leek erop dat Reichs voor de grote massa ging schrijven en kwantiteit voorrang gaf op kwaliteit. Bones voor altijd is mijn hernieuwde kennismaking met het werk van Reichs. Mijn indruk is dat er nog niet veel veranderd is. De mooie schrijfstijl uit de beginjaren heeft plaats gemaakt voor korte, ter zake doende zinnetjes. Dat past dan weer goed bij de oppervlakkigheid van de personages. Reichs heeft halfbakken verklaringen nodig om de plot op gang te helpen. Waarom mag Brennan bijvoorbeeld mee op reis naar Edmonton om te helpen zoeken naar Amy? Dat is niet eens haar werk. Verklaring van Reichs: misschien wordt er een lijk gevonden en de forensische dienst in Edmonton heeft het te druk. Nee, Brennan niet zeker, met al haar nevenfuncties aan de universiteit? Waarom wordt Amy niet gelijk opgepakt zodra de politie haar gespot heeft? Antwoord: omdat dat de plot in gevaar brengt en het boek te dun zou worden. Waarom heeft de forensische dienst destijds bij een brand niet ontdekt dat de overblijfselen aan twee personen toebehoorden in plaats van aan één man? Antwoord: omdat Reichs slimmer is.
Dat Reichs naast haar boeken ook aan scripts werkt, is aan Bones voor altijd goed te merken. De toevalligheden die ze nodig heeft om de plot op gang te helpen, zoals omstanders in een kroeg of de bedieners in een hotel die ook wat blijken te weten, zouden op de televisie prima werken. In een boek kom je daar echter niet meer mee weg.