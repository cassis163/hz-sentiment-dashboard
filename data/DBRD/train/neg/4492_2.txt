We zijn alweer beland bij het laatste deel van Cia's avontuur in Tosu City. De strijd om een eind te maken aan de test gaat verwoed verder. Het Examen is de afsluiter van de ‘De Test’-trilogie, en het vervolg op De Test en De Studie.  

Opvallend is dat het derde deel gelijk vanaf het begin een heel chaotisch boek is, veel verwarrender dan deel een en twee. In dit boek staat de opstand (waar we in het tweede boek al een beetje informatie over hebben gekregen) centraal. Die hele opstand is alleen enorm verwarrend, omdat er meerdere partijen zijn, die weer met allerlei mensen samenwerken in het geheim, en dan is er ook nog een nepopstand (of toch niet?). Op sommige momenten is er geen touw meer aan vast te knopen. Vervelend is ook dat je weinig inzicht krijgt in de 'opstandgroepen'. Zo wordt een deel van de opstand geleid door ene Renata, waarvan de naam steeds genoemd wordt, maar die nooit in levenden lijve in het boek verschijnt.  

De schrijfstijl van het derde boek is ook erg vervelend. Cia is in dit boek enorm aan het scenariodenken (‘wat als...’). Je leest veel van haar gedachten, maar die zijn helemaal niet concreet. Dit is storend, want veel van haar denken is helemaal niet relevant, en dus ook niet van toegevoegde waarde voor het verhaal.  

Wellicht wordt de schrijfstijl extra benadrukt door het gebrek aan gebeurtenissen. Het boek gaat wat langzaam. Daarnaast is het ook totaal niet origineel, cliché misschien zelfs: deel drie wordt een opstand. Deel een en twee hadden nog iets eigens, maar het derde deel is echt dertien in een dozijn.  

Het boek is daarnaast ook erg ongeloofwaardig: Cia wordt door de president gevraagd om de boel als het ware te redden, in haar eentje. Hoe geloofwaardig is het als een president een 17-jarige nodig heeft om haar taken uit te voeren, omdat écht niemand anders dat kan? Het is natuurlijk fictie, maar het verhaal wordt niet overtuigend gebracht. Ook de clou van de test wordt in de laatste pagina's duidelijk, en die is erg kort door de bocht. Ook hier ontbreekt de geloofwaardigheid.  

Hebben we dan niks positiefs over Het examen te zeggen? De fijne spanning die in boek een en twee te vinden was, komt in deel drie weer terug, hoewel: ook niet in het hele verhaal, voornamelijk in het begin. Toch is het niet onmogelijk om er doorheen te komen. Als je deel een en twee hebt gelezen, ben je natuurlijk automatisch benieuwd naar deel drie. Het is logisch dat je het verhaal wilt afronden. Maar Het examen vormt een zeer teleurstellend einde.