In De psycholoog van Joost Heyink maken we kennis met Joep Duvalier, Joep heeft net een praktijk voor psychologie geopend voor mensen die niet in het reguliere circuit terecht willen of kunnen. De patiënten komen mondjesmaat binnenlopen met de gebruikelijke problemen: echtscheiding, liefdesverdriet, rouwverwerking, behalve zijn eerste patiënte, Maja de Ridder. Maja heeft moordneigingen naar haar man toe die haar, naar eigen zeggen, mishandelt. Joep weet niet goed wat hij aan moet met deze patiënte die alles ontregelt en hem mee lijkt te slepen in een wereld van corruptie, vastgoed en zware jongens. Gelukkig heeft hij een stamkroeg en een goede vriend die heel veel over geschiedenis weet en hem uit benarde situaties wil redden. Maar ligt deze hele situatie nu aan Maja of aan zijn eigen paranoïde geest?
Dit is het eerste boek van Joost Heyink dat ik lees en ik vind dat hij een prettige schrijfstijl heeft. De zinnen zijn kort en hebben wat venijnigs. Vooral de beschrijving van de inrichting van het kantoor in het eerste hoofdstuk vond ik heerlijk sarcastisch om te lezen. Het verhaal zelf vind ik eigenlijk niet goed genoeg. Er zit weinig vaart in het begin van het verhaal en ook de balans tussen zit hij nu echt in een enge situatie en is hij paranoïde is niet goed genoeg uitgewerkt. Ik had een beetje op Homeland gerekend, maar dat was het niet. En ondanks een aantal achtervolgingsscènes kreeg ik nergens het gevoel dat Joep echt in gevaar was.