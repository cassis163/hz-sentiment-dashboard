James Lee Burke is een gevestigde naam in Amerika. Hij wist al verschillende prijzen in de wacht te slepen. Voor mij is Harthout de eerste van Burke. Deze thriller gaat over advocaat Billy Bob Holland, een oud Texas Ranger met bloed aan zijn handen en een erg gauw geprikkeld humeur. Holland heeft een enorme hekel aan de rijke Earl Deitrich die iedereen voor zijn karretje spant én die ooit de minnares van Holland afsnoepte. Deitrich lijkt de hand te hebben in een aantal misdrijven die in het Texaanse Deaf Smith plaatsvinden. Slachtoffers van Deitrich zijn cliënten van Holland.

Het is een boek vol stof, rodeo's, country muziek, verzengende hitte en mensen die zich gedragen als cowboys. Levens zijn evenveel waard als de mug die 's nachts rond mijn hoofd zoemt. Waar doet dit aan denken? Juist, aan een western film. Harthout wordt daarbij bevolkt door personages die of onder invloed van drugs of dranks, of knettergek, of allebei zijn. En als ze toch geen van beide zijn, dan zijn het alsnog temparementvolle personen (lees: opvliegend).

Deze thriller kan mij niet bekoren. De personages vind ik niet echt sympathiek. Het verhaal bestaat teveel uit bijeengeveegde gebeurtenissen die ik niet als spannend ervaar. Alleen op het eind wordt het iets spannender. Ik denk dat dit boek voor een ander type lezer is weggelegd. De voorkant van het boek vind ik nog het mooist, maar die blijkt na het lezen totaal niets met het boek te maken te hebben...