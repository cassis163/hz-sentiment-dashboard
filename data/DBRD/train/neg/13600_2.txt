Roza is een twaalfjarig meisje dat woont in een Russisch dorpje nabij de Oeral. Haar papa is militair en vaak thuis afwezig, zodat Roza meestal alleen is met haar moeder en jongere broertje Oleg. Ze droomt ervan om professioneel kunstschaatsster te worden en ooit aan de Olympische Spelen te kunnen deelnemen.

Op een dag komen er tien studenten, de 'Djatlov-groep', naar het schooltje van Roza. Ze vertellen er over de trektocht die ze zullen maken in de Oeral, en wat er allemaal nodig is om te overleven in de bittere omstandigheden op de Taiga. Roza kijkt erg op naar één van de 2 meisjes onder de studenten, Zina, en hoopt dat ze zoals haar kan worden. Tegelijk doet de ontmoeting haar terugdenken aan een onheilspellend gesprek dat ze heeft afgeluisterd tussen haar vader en een onbekende man, dat ging over de bergtocht van enkele studenten. Roza beschrijft dit gesprek aan Boris, een vriendje en zoon van de lokale slager.

Wanneer de studenten uiteindelijk vertrekken, lopen alle leerlingen uit de school mee met de trein om hen uit te zwaaien.

Enkele weken later staan er ineens soldaten bij Roza aan de deur. Roza weet te ontkomen, maar hoort wel hoe haar moeder en broertje worden doodgeschoten. Ze vindt Boris, wiens vader ook door soldaten werd afgevoerd, en samen proberen ze te vluchten. Zo komen ze ook te weten dat de lichamen van negen van de tien studenten zijn teruggevonden op de Djatlov-pas. Uiteindelijk worden Roza en Boris toch opgepakt, en worden Roza en Boris opgesloten bij Roza's vader, die in slechte toestand is. Na een kort verhoor, waarbij enkel gevraagd wordt wie er allemaal op de hoogte is van het gesprek dat Roza heeft afgeluisterd, worden ze terug vrijgelaten. Na een barre toch over de Taiga, worden ze uiteindelijk door een wodkastookster geholpen om te ontkomen.

In een volgend hoofdstuk spoelt Roza aan op een eilandje voor de kust van Amerika, waar ze door een vuurtorenwachter wordt gevonden en waar ze verder herstelt. Wat er in tussentijd is gebeurd, komen we niet te weten.

In het laatste hoofdstuk is Roza bejaard en dement. Een Nederlandse professor, die zich verdiept in het mysterie over de Djatlov-pas, is haar op het spoor gekomen, en hoopt via haar het raadsel te kunnen achterhalen.