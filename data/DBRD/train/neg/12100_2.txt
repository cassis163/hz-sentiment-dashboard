‘Wat jij niet ziet’ heeft mij verrast, dus ik had dan ook goede verwachtingen van ‘Belofte maakt schuld’. De cover maakt ook meteen dat je het boek wilt oppakken en lezen.

Het verhaal staat in het teken van Lisa, haar dochter Ava en haar collega/beste vriendin Marylin. Voor de buitenwereld lijkt er niks aan de hand, maar in werkelijkheid is er een groot geheim die de relatie tussen deze vrouwen op de proef stelt. Het boek wordt afgewisseld tussen de perspectieven van de drie vrouwen.

Het verhaal maakt meteen vaart en probeert de spanning op te zoeken. Er worden dingen gesuggereerd, waardoor je als lezer meteen alert bent en aan het denken wordt gezet. Dit is goed, mits er sprake is van een goede verdeling. De spanning wordt in het begin van het boek nogal aan de lezer opgedrongen. Dit gaat een tijd zo door, wat als gevolg heeft dat andere stukken langdradig lijken. De dosering hierin mist.

Naarmate het verhaal vordert, wordt de spanning steeds verder opgebouwd en worden er meer gebeurtenissen uitgelicht. Hieruit ontrafelt er een plot die je van te voren niet aan zag komen. Dit is te waarderen. De weg er naartoe was echter niet altijd even geloofwaardig. Al met al geen slecht boek. Prima om tussendoor te lezen, maar niet direct een topper.