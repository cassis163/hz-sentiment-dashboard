Robert Galbraith, aka J.K. Rowling. Zijderups is de tweede roman onder haar pseudoniem met in de hoofdrol Cormoran Strike, een eenbenige oudgediende. Hij krijgt de hulp van Robin, zijn secretaresse.
Het zijn beide zeer menselijke personages die tot de verbeelding spreken, zeker Cormoran heeft eigenaardige trekjes. Zijlijnen in het verhaal komen voornamelijk van Robin die nogal een moeilijke relatie heeft met haar verloofde door haar werk bij Strike. Dit geeft enkele meelevende passages in het boek.
Het boek is geschreven zoals je van een detective verwacht. Het onderzoek ontvouwt zich, stap voor stap, elke keer een beetje verder, een aanwijzing hier of eentje daar. Maar het gaat traag, zeer traag. De auteur spit alles uit, in detail, uitentreuren. De plot is echter wel goed, zowel inhoudelijk als qua opbouw en het einde was verrassend. De schrijfstijl is ook goed en af en toe komt Galbraith zelfs humoristisch uit de hoek.
Dit boek kon me dus niet bekoren, het was zelfs saai op bepaalde momenten. Een traag boek, dat je dan ook nog eens traag leest en dan heb je al weer moeite om de verschillende personages nog te kunnen plaatsen ook. De mooie plot en boeiende personages ten spijt.