Helemaal blij was ik toen dit boek binnen kwam vallen in de brievenbus. Ik mocht meedoen met de leesclub en met een boek dat ik graag wilde lezen. Met de auteur was ik niet bekend en ik ging blanco het boek in. Wat mij al vrij snel opviel was dat het boek gebruik maakte van meerdere perspectieven. Hierdoor raakte ik wat in de war omdat ik soms niet meer doorhad door wiens ogen we aan het kijken waren. Er kwamen veel personages in het boek voor en ik moest af en toe even terugbladeren om te weten over wie we het hadden.
Op de een of andere manier had ik me wat anders bij het boek voorgesteld. Ik verwachtte een boek vol liefde en vol avonturen die zich afspeelde in de zogenoemde lovebus. Van liefde was wel sprake, maar echt avonturen in de lovebus zelf heb ik niet veel voorbij zien komen.
De spanning zat er in het begin van het boek nog wel in. Hoe verder ik kwam, hoe meer de spanning afnam. Dat vond ik best jammer. Achteraf gezien denk ik dat dit boek misschien voor lezers is bedoeld van 13/14 jaar. Voor deze doelgroep vind ik dit boek goed geschreven. Voor volwassenen is dit toch niet echt een boek dat ik aan zou raden. Ik vond het wel grappig dat er gebruik werd gemaakt van wat Gronings. Zeker omdat ik hier niet bekend mee ben.