Glen Taylor wordt verdacht van ontvoering van een klein meisje. Niet alleen justitie maar ook de pers vallen over hem en zijn vrouw Jean heen. Voordat de waarheid aan het licht kan komen, overlijdt Glen als gevolg van een fatale val voor een bus. Politie en pers belagen de weduwe in de hoop dat zij nu met de waarheid zal komen.

Het verhaal bestaat uit korte hoofdstukken, telkens vanuit een andere persoon. Beetje bij beetje komen we meer te weten over hoe de zaken in het verleden zijn geÃ«scaleerd. Er is veel aandacht voor het jarenlange politiewerk en de aanhoudende handelwijze van de pers. Hoewel iedereen weet dat de Engelse pers vergaand opdringerig kan zijn, gaat het hier wel heel ver. Soms wordt het geheel wat langdradig: nog meer uitweiding over het politie speurwerk, weer gedoe met reporters. Maar omdat je wilt weten hoe de vork in de steel zit en het verhaal makkelijk wegleest, blijft het boek wel aandacht vragen. Ergens hoop je toch dat er nog iets spannends te gebeuren staat, of dat een onverwachte plotwending volgt. Dat verwacht je van een thriller. Maar helaas, in dat opzicht stelt het boek teleur: uiteindelijk weet je wat er historisch gebeurd is, en dat is het.