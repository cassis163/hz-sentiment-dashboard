Mike Bullen (1960) is geen onbekende naam. Zijn carrière kreeg een boost nadat hij het script van Cold Feet had geschreven. Een serie die in meer dan dertig landen is uitgezonden en de nodige prijzen heeft gewonnen. Een roman schrijven zou hij vast ook kunnen. Vertrouw me is Bullens debuut. ‘Herkenbaar, grappig en eerlijk’, zegt actrice Caroline Quentin over het boek. Waar of niet waar?

Een gelukkige relatie, zo zouden Dan en Greg omschrijven wat ze met hun vrouw/vriendin hebben. Toch houdt Greg wel van wat flirten en Dan laat zich weleens door zijn vriend meeslepen. Zo ook op een meerdaagse conferentie van hun werk. Na wat te veel gedronken te hebben, wagen de mannen zich op gevaarlijk terrein. Zou een slippertje hun relatie overleven of zou het op de conferentie blijven?

Het is natuurlijk geen verrassing dat Vertrouw me over vertrouwen gaat. Het vertrouwen in een relatie waar misschien wel de sleur in zit, is een pakkend onderwerp. Bullen heeft dit op een creatieve manier uitgewerkt door het verhaal een verrassende draai te geven. Want wordt wel de juiste persoon beschuldigd van ontrouw?

Het verhaal wordt verteld vanuit Dan en Greg, maar ook vanuit hun partners Amanda en Sarah. Het is duidelijk dat het verhaal door een man geschreven is. De scènes zijn voornamelijk geschreven vanuit een man. De vrouwen komen wat stijf en stereotype over. Dat is jammer. Het zorgt ervoor dat je je als vrouw minder kunt inleven in de dames.

Een voorbeeld daarvan is seks. Seks komt ruim aan bod in dit verhaal. Het hebben van een seksloos huwelijk, het hebben van een affaire en het bekijken van fantasieën op internet zijn voorbeelden daarvan. Ook zelfbevrediging komt aan bod. En op zich is daar niks mis mee, maar in Vertrouw me is het wat veel. Het bevestigt dat de roman door een man geschreven is. De erotische scènes voegen niet altijd wat toe aan het verhaal.

Grappig is de roman nergens. Herkenbaar zal het zijn voor ouders. Of ze nu tijdelijk alleenstaand zijn of samen de kinderen opvoeden, de problemen die aan bod komen zullen voor veel lezers herkenbaar zijn. Hier heeft Bullen zich dan wel goed ingeleefd en de scènes waarin de kinderen, zowel van Greg als van Dan, een rol hebben, spreken het meest aan.

Eerlijk kun je het verhaal wel noemen. Maar is eerlijkheid altijd het beste? Wordt eerlijkheid wel altijd op prijs gesteld? En word je wel altijd geloofd als je eerlijk bent? Dit zijn vragen die in dit verhaal naar voren komen. En dat kan je als lezer even aan het denken zetten. Maar ook het roddelcircuit komt in het verhaal aan bod. Het is bijna onvoorstelbaar hoe snel een roddel zich verspreidt en een eigen leven gaat leiden. Dit zet je aan het denken over je eigen leven. Het laat je even inzien dat een roddel veel kapot kan maken.

Vertrouw me is een verhaal over vertrouwen, ontrouw en seks. Het grote aandeel van seks irriteert op een gegeven moment en de hoofdpersonages worden nergens sympathiek. De schrijfstijl is duidelijk mannelijk. Dat hoeft niet erg te zijn, maar daardoor komt deze roman niet goed uit de verf. Heb je behoefte aan een lekker feelgoodverhaal, dan kun je dit boek beter overslaan. Veel ellende, maar een gelukkig eind. Maar of het het wachten waard is? Waarschijnlijk niet.