Van dit boek kreeg ik een recensie-exemplaar gemaild van uitgeverij U2pi, waarvoor dank.

De auteur van dit boek heeft in 2000 een gewapende overval op haar werk in een drogisterij meegemaakt. Dit is de basis geweest voor het boek 'Verraad'.

Sofie Ventura werkt met veel plezier in een drogisterij. Ze kan het met al haar collega's prima vinden, tot ze op een dag vermoedt dat collega geld Nina gestolen heeft. Wat moet ze hiermee aan?
Vanwege onderbezetting besluit filiaalleidster Anne een stagiair aan te nemen. Deze jongen, Amar, begint al snel en doet enorm zijn best. Vooral voor Sofie lijkt hij graag een stapje harder te lopen.

Michelle, die een winkel heeft naast de drogist, waarschuwt Sofie. Via via 'kent' ze Amar en dat belooft weinig goeds, vertelt ze.

Naast Anne en Nina zijn er ook nog collega's Frederique en Cathelijne. En ieder van deze dames blijkt privé nogal wat problemen te hebben.

Als op een ochtend de drogisterij wordt overvallen, en er daarbij 2 dodelijke slachtoffers vallen en 2 gewonden in het ziekenhuis komen, zijn er dan ook veel mogelijke verdachten. Heeft één van de medewerkers van de drogisterij de daders geholpen? Of zat één van hun echtgenoten achter het drama?

Met een ontzettend goed uitgangspunt had ik best wat van dit boek verwacht.

Helaas heeft het de verwachtingen niet waar kunnen maken.
De dialogen vond ik ronduit verwarrend, de hoeveelheid personages erg groot (regelmatig vroeg ik me af "Wie is dit ook alweer en waar komt ze vandaan?")en de motieven gewoon te veel. Sommige gebeurtenissen heb ik echt 3 x moeten teruglezen omdat ik er mijn vraagtekens bij had. Daarbij opgeteld dat de verhoudingen tussen collegae en hun achterban ook nog eens behoorlijk door elkaar heen lopen... het maakte het er niet beter op...

Ook de schrijfstijl an sich vond ik niet om over naar huis te schrijven, maar wellicht was dat overkomelijk geweest als de rest van het verhaal duidelijker was.

Het stukje 'bijna-romantiek' vond ik wel ok, heel voorzichtig, heel pril met de bijbehorende twijfels en onzekerheid.
Ook Sofies achtergrond vond ik goed uitgewerkt, dat bepaalt toch hoe je als persoon in het leven staat.

Tijd voor een score: Helaas geef ik het boek niet meer dan 2,5 duim