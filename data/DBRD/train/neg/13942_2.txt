Dame Blanche - Elvin Post
Genre: Thriller
ISBN: 978 90 414 1135 8
Paperback - 313 pagina’s
Uitgever: Ambo/Anthos
Verschijningsdatum: 2015

Over de auteur;

Elvin Post werd in 1973 in Rotterdam geboren. Via een stage bij het literair agentschap van Caroline van Gelderen in Amsterdam kwam Elvin in 1997 terecht bij het agentschap van Ralph Vicinanza in Manhattan, New York (o.a. Stephen King, Michael Marshall, Robin Hobb). Daar werkte hij ruim een jaar. Tijdens zijn verblijf in de VS begon hij ook te schrijven voor Algemeen Dagblad, voor wie hij ruim 15 jaar de buitenlandse thrillers recenseerde en vele thrillerauteurs interviewde.
Geïnspireerd door zijn verblijf op Manhattan schreef hij Groene vrijdag, waarmee hij als eerste debutant en tevens als jongste schrijver ooit de Gouden Strop won.
Ook zijn tweede thriller, Vals beeld, werd genomineerd voor de Gouden Strop (2006).
In 2011 won Elvin met Roomservice de Diamanten Kogel, de belangrijkste jaarlijkse Vlaamse thrillerprijs.
Op 8 januari 2015 verschijnt zijn vijfde thriller, Dame blanche.
(bron: www.elvinpost.nl)

Korte inhoud;

De vierendertigjarige Jane Raimy heeft het ogenschijnlijk uitstekend voor elkaar. Ze heeft een eigen kookprogramma op televisie en genoeg miljoenen op de bank om het de rest van haar leven rustig aan te kunnen doen. Toch is Jane niet gelukkig. Haar relatie is net op de klippen gelopen en ondanks stijgende kijkcijfers loopt het met de inhoud van haar televisieshow bepaald niet zoals ze wil.Wat Jane niet weet, is dat er grotere problemen op komst zijn in de persoon van Jerry Lauper, een psychopathische ex-gevangene die zweert bij het boek De kracht van opbouwende gedachten. Hij is meer dan een beetje verliefd op Jane, en vastbesloten erachter te komen of het gevoel wederzijds is...

De cover;

De cover springt meteen in het oog als je dit boek ziet. Vooral het felle rood is de eyecatcher! Helaas ook bij deze cover een vrouwengezicht, wat de laatste tijd niets nieuws meer is, jammer! Ik vind de cover erg sjiek uitgevoerd in stevig, glanzend papier, maar het lettertype vind ik dan weer net iets te groot.
De titel roept vragen op! Is Dame Blanche nu een lekker dessertje of staat het hier voor iets anders en wat met het mes? De cover geef ik een 7.

Samenvatting;

Koken is haar grootste hobby en door hard werken en een tikkeltje toeval, is Jane Raimy nu een bekend gezicht met een eigen kookshow op tv. Door haar eenvoud is zij geliefd bij heel wat Amerikanen die aan de buis gekluisterd zitten tijdens haar programma.

Als op een avond de ‘zappende’ Jerry Lauper, kleine crimineel en psychopaat, per toeval op Jane haar programma terecht komt, is hij ervan overtuigd dat zij de liefde van zijn leven is, zijn zielsverwant. In zijn belevingswereld ziet hij een leven met haar al helemaal voor zich. Hij doet er alles aan om in het publiek te zitten tijdens een opname van haar show in de hoop haar te kunnen ontmoeten. Als hij de meet&greet wint met haar, is hij helemaal overtuigd dat ze voor elkaar gemaakt zijn.

Hij volgt haar om te weten waar ze woont, hij breekt binnen om voor haar te koken, het gaat van kwaad naar erger. Zo erg dat Jane politiebescherming krijgt.

Jerry, zich van weinig kwaad bewust probeert verder binnen te dringen in Jane haar wereldje. Als dit toch niet zo makkelijk blijkt te zijn, komt zijn neef Carl met een wel heel berekend plan. Carl, nog een grotere crimineel dan zijn neef, ziet zijn kans schoon om snel rijk te worden. Samen gaan er voor!

***

Ik kende de auteur niet, maar door zijn biografie te lezen en te zien dat hij al verschillende prijzen in de wacht heeft gesleept, waren mijn verwachtingen hoog. Ik ging dan ook helemaal blanco het verhaal in en had, volgens wat de achterflap aangeeft, een spannend, humoristisch en filmisch boek verwacht.

Heb ik dat gekregen? Spanning niet echt, humor heb ik ver moeten zoeken, maar filmisch vond ik het dan weer wel. Ik heb het verhaal als in een Amerikaanse B-film voor mij gezien..... Voorspelbaar met flauwe humor!

De eerste hoofdstukken gebeurt er weinig, daarna voelde ik een onderliggende spanning, maar die was van korte duur. In het begin dacht ik dat het lekker weg zou lezen met zijn korte zinnen, maar ik heb me geërgerd aan de tikfouten, de ongeloofwaardigheden en de serieuze fouten in de verhaallijn. Een voorbeeld zonder een spoiler weg te geven; een politieagent die een huis bewaakt zou niet opmerken dat er een paar dagen na elkaar een gloednieuwe, dikke BMW langzaam voorbij komt rijden? Dat gaat er bij mij moeilijk in.

Er had volgens mij, met deze verhaallijn meer ingezeten. De spanning, de humor, ik heb het gemist, jammer. Ik vind dit geen 'thriller', te soft en te voorspelbaar. Het verhaal verliep precies zoals ik het dacht. Het heeft me in zijn totaliteit niet kunnen boeien, te langdradig en weinig diepgang.

De titel daarentegen vind ik leuk gekozen. Ik dacht dat het om een dessert ging, zou kunnen, maar toch op het verkeerde been gezet!

Aangezien ik nog geen vorige boeken van Post heb gelezen kan ik niet beoordelen of het terecht is dat hij eerder prijzen en nominaties heeft binnengehaald. Toch zou ik voor dit boek graag meegeven; zorg ervoor dat het verhaal geloofwaardig is, zorg ervoor dat alles klopt, zelfs de kleinste details en zorg ervoor dat de fouten eruit zijn, proeflezers?
Dit maakt het voor een lezer zoveel aangenamer.

Ik twijfel er niet aan dat er een publiek is voor dit boek. Helaas is het niet aan mij besteed en kan ik het niet meer dan 2 sterren geven. Ik miste “Peper en Zout”!

Karin Teirlynck