Wie Nora Roberts zegt, bedoelt waarschijnlijk ook haar pseudoniem J.D. Robb en wellicht protagonist Eve Dallas. Deze Amerikaanse auteur heeft een wereldwijde boekverkoop van meer dan 400 miljoen exemplaren op haar naam staan, die voor het overgrote deel uit romannetjes bestaat. Maar ook de Eve Dallas-serie heeft over de hele wereld een grote schare fans. Deze politierechercheur, als achtjarige vondeling van de straat gehaald, leeft en werkt in New York. De rode lijn door de serie is de terugkeer van haar geheugen waardoor haar leven stukje bij beetje voor de trouwe lezer wordt ontrafeld. Daarnaast is er natuurlijk ook steeds een zaak af te werken. Op dit moment bestaat de In Death-serie uit 38 delen. Vermoorde reputaties  is het tweede verhaal rond Eve Dallas.
We schrijven het jaar 2058. Politierechercheur Eve Dallas heeft een knipperlichtrelatie met Roarke, een even knappe als rijke industrieel. Dallas wordt bij het dode lichaam van de 45-jarige openbaar aanklaagster Cicely Towers gehaald, bij wie op beestachtige wijze de keel is doorgesneden. Het eerste onderzoek legt relaties tussen het slachtoffer, Roarke en een aantal van zijn al even rijke partners bloot. Maar voor de zaak is opgelost wordt het tweede vrouwelijke slachtoffer, de actrice Yvonne Metcalf, dood gevonden. Ook haar keel is doorgesneden. De plaatselijke media lijken in beide gevallen een informatiebron te hebben want nauwelijks enkele minuten na de daad is een reportageploeg aanwezig op de plaats delict. Dallas staat vooralsnog voor een groot raadsel. De enige overeenkomst is dat de slachtoffers sterke en invloedrijke vrouwen zijn met een geslaagde carrière en bekend in het glamoureuze wereldje.
De In Death-serie kenmerkt zich door een eenvoudige plot en humoristisch getinte romantiek. In Vermoorde reputaties  is dit niet anders. Alleen met de aanvulling dat de auteur zich geen zorgen maakt over enige mate van consensus in de periode waarin het zich afspeelt. Met het jaar 2058 in het achterhoofd lepelt Robb diverse ultramoderne snufjes op, terwijl ze advocaten laat stoeien met blocnote en pen. En zo zijn er nog wel enkele onwaarschijnlijkheden, waaronder een krakkemikkig alarmsysteem in een gelikte wereld van video en spraakcommandos voor huishoudelijke apparatuur. Het is niet direct storend maar doet afbreuk aan welke futuristische thriller dan ook.
Gelukkig voor de lezer ontwikkelt het achterliggende en toekomstige leven van Eve Dallas zich ook. Dat is aangenaam om te lezen, levert een dosis leesplezier en bewerkstelligt een groeiende belangstelling naar wat er nog meer over Dallas verleden bovenkomt én nog gaat gebeuren in haar leven. Met die vaststelling neigt de In Death-reeks meer naar een roman dan naar een thriller. Dat is waarschijnlijk ook de sleutel voor het grote succes van deze serie, een laagdrempelig verhaal dat eerder tot de grote massa doordringt dan een intelligent en slim opgebouwde plot die de geest van de lezer de nodige prikkels en uitdagingen geeft. Maar voor enkele momenten van ontspanning is dit uitermate geschikte lectuur.