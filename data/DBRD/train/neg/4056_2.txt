Fans van L. Marie Adeline keken erg uit naar het derde en laatste deel van de S.E.C.R.E.T. Trilogie, Onthuld geheim. Cassie zou eindelijk gaan trouwen met haar droomman en van welke ‘eenzame’ vrouw zouden de erotische wensen in dit deel in vervulling gaan? Duidelijk dat sommige lezers willen weten hoe het afloopt. Biedt Onthuld geheim een geslaagde ontknoping?  

Cassie is helemaal gelukkig. Ze heeft in haar verloofde een zakenpartner gevonden en heeft S.E.C.R.E.T. achter zich gelaten. Ze heeft haar man niet verteld van haar verleden bij S.E.C.R.E.T en weet ook niet hoe hij zal reageren als hij erachter komt. Het onvermijdelijke gebeurt en Cassies verloofde ontdekt haar verleden. Hij verlaat haar, maar ze blijven wel zakenpartners. Komt dit nog goed of betekent S.E.C.R.E.T. het einde van Cassies relatie?  

Op zich lijkt dit een goede basis voor een fijn verhaal. Helaas valt dat heel erg tegen. Het is duidelijk dat je midden in een serie valt met dit derde deel. Op zich worden de voorgaande delen goed uitgelegd, maar de binding met Cassie en haar verloofde Will heb je duidelijk niet. Het duurt ook lang voordat je deze band opgebouwd hebt.  

Dat dat lang duurt, heeft meerdere oorzaken. Hun verhaallijn is niet zo interessant. Ze gaan uit elkaar, blijven zakenpartners, maar de echte onderhuidse spanning ontbreekt. Will en Cassie ontlopen elkaar en Cassie stort zich bijna direct op een andere man. Is ze zo snel al over Will heen? Dit maakt Cassie niet erg sympathiek. Will komt eigenlijk nergens echt tot leven. Dat is jammer, want zo voelt deze hoofdpersoon als iemand die een bijrol heeft.  

Het idee van S.E.C.R.E.T. is zo slecht nog niet bedacht. Vrouwen die alleen zijn of een enorme dip in een relatie hebben, kunnen door middel van stappen hun fantasie laten uitkomen. De fantasieën worden door de organisatie gepland en voorbereid en door (vaak) mooie mannen uitgevoerd. Solange is in dit deel de vrouw die de stappen mag doorlopen. Zal ze het hele proces doorstaan of haakt ze eerder af?  

Eigenlijk vraag je je het hele boek af waarom je het aan het lezen bent. De fantasieën van Solange heb je na twee keer wel gezien en de relatie van Cassie en Will blijft op standje negeren. Interessant is de lijn van Wills nichtje, die te maken krijgt met internetpesten, maar eigenlijk bloedt deze lijn te snel dood. Hoe het afloopt blijft de vraag.   De hoop op een grand finale ontbreekt tevens. Het einde van het boek is voorspelbaar en flauw. Je vraagt je wederom af waarom je de iets meer dan 300 pagina’s gelezen hebt. De schrijfstijl is dan misschien prettig, waardoor het makkelijk leest, maar verder heeft het verhaal geen inhoud en diepgang.  

Dat maakt Onthuld geheim een tegenvallend slot van deze serie. Het is duidelijk dat de fans een eind willen en dat hebben ze met dit boek ook gekregen. Of het de hartjes van de lezers sneller doet slaan, is de vraag. Helaas, geen aanradend oordeel voor dit boek van L. Marie Adeline.