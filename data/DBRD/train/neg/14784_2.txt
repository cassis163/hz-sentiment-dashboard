Een tiener wordt dood teruggevonden op een speeltuig van de speelweide, in de sneeuw. Het gaat om Lucinda Hayes en ze is vermoord. Het speelt zich af in een klein stadje waar iedereen iedereen lijkt te kennen en waar vooral veel gegluurd wordt.Een van haar buurjongens, Cameron Whitley, stond geregeld naar haar te kijken, was geobsedeerd door haar. Hij komt als eerste in aanmerking als dader.
Maar is hij ook de dader? Misschien is het wel Jade, een meisje dat bij Lucinda in de klas zat en die helemaal niet geraakt is door het overlijden.

Ik weet niet wat er precies schuurde aan dit boek, maar ik kwam geen moment in het verhaal, het deed me niets, ik zat echt te wachten op het einde om wel te weten te komen wie de dader was, maar meer ook niet.
Het ontbrak aan samenhang in het verhaal. Het wordt verteld vanuit drie perspectieven, maar het was me niet duidelijk in welke tijd we iedere keer zaten, of we in een flashback zaten of in het heden.
Nee, ik ben niet echt wild van dit boek en een thriller zou ik het al zeker niet noemen, daarvoor ontbreekt de spanning.