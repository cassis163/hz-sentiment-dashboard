'Thriller' staat er op de cover van het boek. Als dat is wat de auteur voor ogen had, slaat hij naar mijn mening de plank volledig mis. Met de beschrijvingen van gespierde mannenlichamen en seksfantasiÃ«n leest 'Alles Verloren' meer als een supermarktromannetje dan als een thriller. Dit doet af aan het serieuze en actuele onderwerp van de het boek, de vluchtelingencrisis.

Hoofdpersonen Tessa en Mortimer redden Soumaya, het meisje met de groene ogen, van een verdrinkingsdood op zee. De vluchtelingencrisis komt aan bod, net als de politieke spelletjes in Brussel. Waar de karakters van de hoofdpersonen goed worden uitgediept, mis ik diepgang in de beschrijvingen van de gebeurtenissen in Brussel. Alles wordt zo kort en snel beschreven, dat er geen tijd is om het je te laten raken, want dan gaat de schrijver alweer verder met het verhaal.

Het verhaal is fictie, maar er zijn wel veel verwijzingen naar politieke leiders als Timmermans, Erdogan of Poetin. Als het boek in een andere stijl was geschreven of als het boek non-fictie was geweest had ik dit niet storend gevonden, maar in dit geval vond ik de schrijfstijl niet passen bij het onderwerp en kon ik het niet serieus nemen. Misschien juist wel omdat het zo'n belangrijk thema is. Misschien waren mijn verwachtingen te hoog, maar Roel Janssen heeft me niet kunnen overtuigen.