Liese wordt opgebeld door Simon, haar oude geliefde , hij woont nu in Oxford en verzoekt haar hulp om opheldering bij de verdwijning van Mila, een Antwerpse Erasmusstudente. Ze is vermist, haar kleren zijn aan de oevers van de Thames gevonden, de politie vermoedt een fataal afgelopen dronken zwempartijtje en klasseert het gebeuren als een ongeval. Lieses impulsieve reis levert haar het ongenoegen van de Oxfordse recherche op, lokt een jaloerse reactie van haar vriend Matthias uit en het weerzien met Simon brengt haar emotioneel uit balans.
In Antwerpen wordt ondertussen het vermoorde lichaam van Daniël, een bekend literatuurprofessor gevonden. Het onderzoek wijst in de richting van het occulte, magie en fabeldieren, een wereld die het Antwerpse recherche team sceptisch benadert. In het onderzoek komen verbanden met de gestorven moeder van Mila en twee oude studievrienden boven. Als in Oxford een bejaarde boekhandelaar word vermoord, een complete heksenkring onder zijn bungelende voeten, trekt een vastberaden Liese terug het Kanaal over op zoek naar definitieve antwoorden.

Ik heb de vorige verhalen rond Liese Meerhout met veel plezier gelezen, ze is een pittige, eigengereide eigentijdse vrouw. Toni Coppers schrijft vlot, in een helder Nederlands, zijn boeken bevatten ook steeds een vleugje streekkennis en geschiedenis, niet opdringerig, wel prettig herkenbaar. Een kloppend plot, uitgewerkte karakters, vooral Liese en inspecteurs Michel en Laurent maken doorheen de boeken een verdere ontwikkeling door, leuk voor de fans van deze serie. Niet alle boeken zijn even sterk, maar gaandeweg wist Coppers te overtuigen met enkele titels die ook prijzen wegkaapten.
Dit boek was om die redenen voor mij een zware teleurstelling: de prettige schrijfstijl is er nog steeds. Maar het grondscenario rammelt aan alle kanten: Liese die plots in Oxford een moord gaat oplossen, ondertussen de toeristische highlights spot, terugkoppelend verband met Antwerpen en door een middeleeuws manuscript nog snel wat fabeldieren en wicca’s in het verhaal brengen...Je ziet als het ware het grondscenario: Liese, relatiecrisis, historische plaatsen, wat geschiedenisles over het occulte en fabeldieren, een paar lijken en , oh toeval, onverwachte gebeurtenissen uit het verleden die...

Tja, ben bijna aan het spoileren.

Pure frustratie, deze schrijver kan beter, veel beter.
Het zal de diehard fans waarschijnlijk worst wezen, het blijft natuurlijk een ontspannend leesboek.
Ik kijk ondertussen uit naar het volgende deel.
Ben tenslotte ook een fan.