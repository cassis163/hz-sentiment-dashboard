Op zich is Dodelijke Stilte een interessant verhaal en lijkt zo uit het leven gegrepen. Het verhaal draait om een man en een vrouw die al langere tijd bij elkaar zijn en, zolang ze bij elkaar zijn, een perfect huwelijk lijken te hebben. Zij zorgt voor het huishouden en hij zorgt dat het geld binnenkomt. Niks mis mee zou je zeggen. Tot de jachtlust van de man weer naar boven komt... Dit met alle gevolgen van dien.

Dodelijke Stilte heeft na het lezen ervan een aantal plus- maar iets meer minpunten. Het verhaal leest an sich erg makkelijk weg. De hoofdpersonen zijn goed weggezet en het is niet moeilijk je met ze te vereenzelvigen tijdens het lezen. Ook het verloop van het begin- naar het middenstuk verloopt vloeiend. Het slotstuk daarentegen wordt wel wat laat ingezet. Het boek, dat oorspronkelijk 'The Silent Wife' heet, heeft ook een iets té spannende Nederlandse titel gekregen. Ondanks dat het niet letterlijk vermeld wordt, is dit geen psychologische thriller te noemen. Er zitten namelijk geen (of zéér weinig) aspecten in het verhaal die je bij dit spannende genre zou mogen verwachten. Dit is jammer want je wordt als lezer nu een 'verkeerde worst' voorgehouden. Als roman is dit boek wellicht (zeer) geslaagd, maar als psychologische thriller niet.

De plot komt hierdoor ook niet goed tot zijn recht. Evenals de achterliggende gedachte achter de titel van het boek. Wat wordt er door de uitgeverij nou precies mee bedoeld? Dat blijft onduidelijk. Leuk boek om te lezen, maar verwacht geen spannend verhaal!

Al met al 2 sterren voor Dodelijke Stilte. Als vooraf duidelijk was geweest dat het meer een roman dan een thriller was geweest, had het zeker meer sterren gekregen.