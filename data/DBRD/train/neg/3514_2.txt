Ik had dit boek in een opwelling gekocht voor heel weinig geld en zo'n zelfde opwelling overviel me vanmiddag toen ik een nieuw boek ging uitzoeken in mijn eigen bibliotheekje van ongelezen boeken. Ik ben er zonder verwachtingen, volledig blanco, ingegaan, maar helaas mocht dat niet baten.

Dit boek was niet aan mij besteed. Ik merkte dat ik moeite had om mijn aandacht bij het boek te houden, dat ik sommige zinnen helemaal niet logisch vond en dat het verhaal me eigenlijk op geen enkel moment echt boeide. Waar het precies door kwam vind ik lastig te zeggen.

Wellicht was het grote probleem dat er voor mijn gevoel te veel mythologie en wereld in te weinig pagina's is gepropt. Hierdoor is eigenlijk geen enkel onderdeel van het verhaal echt uitgewerkt op een bevredigende manier. De personages blijven allemaal erg vlak, en in sommige gevallen zelfs ietwat karikaturaal. De wereld bevat heel veel leuke elementen, maar is heel overweldigend, zeker omdat de achtergrond en uitleg eigenlijk heel erg ontbreekt. En het verhaal voelt af en toe wat rommelig en afgeraffeld. Alsof de schrijvers zo snel mogelijk naar het einde ervan wilden en niet wilden stilstaan bij momenten in het tussenstuk.

Ik zie op zich wel potentie en mogelijkheden, maar voor mij was de uitwerking te oppervlakkig en summier om alle elementen, personages en de hele opbouw van de wereld tot zijn recht te laten komen.