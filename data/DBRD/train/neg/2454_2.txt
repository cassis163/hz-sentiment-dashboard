Sinds het onvoorstelbare succes van Dan Brown met zijn boeken Het Bernini Mysterie en  vooral  De Da Vinci Code zijn er ontelbaar veel boeken verschenen over mystieke broederschappen, religieuze organisaties, verborgen boodschappen en geheimzinnige voorwerpen. Ook boeken die vóór de hype zijn geschreven, maar nooit enig succes wisten te behalen, worden massaal opnieuw uitgebracht en aan het naar nieuwe mysteries verlangende publiek aangeboden. Het leven van Jezus, de archieven van Het Vaticaan, beroemde schilderijen en eeuwenoude organisaties als de Tempeliers en de Vrijmetselaars zijn tegenwoordig onderwerpen die zich in een warme belangstelling mogen verheugen. Inmiddels is het een geheel eigen genre geworden en steeds meer uitgevers en auteurs proberen een graantje van het succes mee te pikken. Zo ook de in 1961 geboren dierenarts Jim Czajkowski uit Sacramento, die onder het pseudoniem James Clemens reeds vier zeer bejubelde fantasyromans heeft geschreven en van wie onder de naam James Rollins inmiddels acht thrillers zijn verschenen. Twee jaar geleden werd reeds IJsjacht in een Nederlandse vertaling uitgebracht en inmiddels is ook Steen Der Wijzen verschenen. Dit laatstgenoemde boek staat  net als de boeken van Dan Brown  vol met puzzels en bloedstollende actie, overgoten met een duidelijk mystiek sausje. Precies waar het publiek op zit te wachten.

Na een bloedbad in de Dom van Keulen worden de beenderen van de Bijbelse Wijzen uit het Oosten gestolen. De geheime Amerikaanse elite-eenheid SIGMA wordt, onder leiding van Grayson Pierce, verzocht de zaak te onderzoeken. Zij komen een geheime broederschap op het spoor die van plan zijn om de wereld ingrijpend te veranderen. Na Duitsland en Italië gaat het team bijna de hele wereld over en ontdekken ze dat er in eeuwenoude religieuze voorwerpen en documenten allerlei aanwijzingen staan die hun nu van pas komen. De vraag is alleen waarom de oude beenderen zo belangrijk zijn, maar dankzij de hulp van de Romeinse agente Rachel Verona en haar oom, de kardinaal Vigor Verona, komen ze de waarheid uiteindelijk op het spoor.

Het team van SIGMA weet steeds in zeer korte tijd  vaak zelfs binnen een paar minuten  eeuwenoude raadsels op te lossen en op die manier enorme ontdekkingen te doen. Maar steeds worden ze weer opgepakt door hun vijanden, weten vervolgens weer te ontsnappen om even later toch weer gevangen te worden genomen. Dit gaat bijna oneindig door, zonder dat er ook maar iemand gedood of zelfs maar ernstig gewond raakt. Het is in een aantal gevallen allemaal wel héél erg toevallig en absoluut ongeloofwaardig. Als ze op een gegeven moment onder water op zoek zijn naar een aanwijzing die hun kan leiden naar het lichaam van Alexander de Grote, heeft Grayson Pierce een paar blikjes cola nodig om een chemische reactie op te roepen. En dan blijkt er inderdaad net een sixpack in de door hun gehuurde speedboot te liggen. Maar ondanks dat kleine voordeeltje, worden ze al weer snel gevangen genomen door hun uiterst wrede tegenstanders maar weten ze uiteraard ook weer snel te ontsnappen. Om even later weer Juist. Een aaneenschakeling van voorspelbare acties die ervoor zorgen dat het met de geloofwaardigheid van het verhaal niet al te best gesteld is. En dat is jammer, want alle historische gegevens die erin zijn verweven zijn absoluut interessant te noemen en de research die Rollins heeft moeten plegen is waarschijnlijk enorm geweest. Mogelijk dat hij daarom niet zoveel tijd heeft gehad om zijn hoofdrolspelers enigszins uit te diepen en dat het verhaal zelf flink wat gaten bevat. En dat is jammer, want onder zijn andere pseudoniem heeft Rollins meerdere keren bewezen een begenadigde verteller te zijn en van Steen der Wijzen had hij absoluut een bestseller kunnen maken. Terwijl hij nu blijft hangen in een bedroevende middelmatigheid.