Ken je dat gevoel? Een jong leergierig kind vraagt je het hemd van je lijf. Helaas heb je geen antwoord paraat, dus je moet hem helaas teleurstellen. Gelukkig kwam Anna Claybourne met een oplossing voor dit probleem. Zij heeft de meest interessante vragen mét antwoorden gebundeld in een boekvorm, namelijk ‘Waarom verdrinken vissen niet?’

Mijn interesse werd direct gewekt door de levendige vormgeving. In het boek staan de mooiste, kleurrijke tekeningen en foto's. Bovendien is er op een speelse manier gebruik gemaakt van diverse lettertypes. Ik heb direct het boek aan mijn 8-jarige neefje laten zien, en hij kon niet wachten om het te gaan lezen.

Hoewel de vormgeving erg uitnodigend is voor kinderen, vind ik dat de inhoud soms te wensen overlaat. Voor een kinderboek worden er erg veel moeilijke woorden gebruikt. Bepaalde begrippen blijven vrij abstract beschreven, waardoor het voor een kind moeilijk te begrijpen is. Op bladzijde 20 wordt bijvoorbeeld beschreven: “Wetenschappers denken dat de dinosaurussen zijn uitgestorven doordat een grote asteroïde de aarde raakte.” Er wordt vervolgens in het register met een algemene beschrijving uitgelegd wat een asteroïde is. Ik denk dat een gemiddeld 9-jarig kind nog steeds niet weet wat een asteroïde is. Een ander voorbeeld staat op bladzijde 72. Er wordt daar gesproken over organen en placenta’s. Deze woorden vind ik erg lastig voor kinderen, het is te abstract zonder uitleg.

Zoals ik al eerder zei: het boek ziet er qua vormgeving geweldig uit. Het idee om antwoord te geven op bijzondere, leergierige vragen van kinderen vind ik een schot in de roos. Maar, wil je zo’n boek echt laten slagen bij kinderen, pas je schrijfstijl hier dan ook op aan!