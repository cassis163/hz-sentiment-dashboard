Mijn zoon Niek, 11 jaar, mocht dit boek namens Billy Bones lezen. Dit is zijn recensie.

Het gaat niet goed met de moeder van Elliot. Ze vergeet veel, ook de rekeningen. Daardoor dreigen Elliot en zijn moeder hun huis kwijt te raken. Hun bemoeizieke buurvrouw weet wel een oplossing.

Virgo is een sterrenbeeld en wil zich graag bewijzen. Ze neemt een belangrijke opdracht op zich. Als de paden van Virgo en Elliot elkaar kruisen zorgen ze per ongeluk voor de ontsnapping van Thanatos, demon van de dood. Dit heeft grote gevolgen. Om hem tegen te houden wordt de hulp van de Goden ingeroepen. Kan Thanatos worden tegen gehouden?

Het had echt een heel leuk en spannend verhaal kunnen zijn, als alles net iets minder was geweest. Het verhaal is te chaotisch, vaak te voor de hand liggend, de grapjes zijn te overdreven en de Goden worden een beetje voor schut gezet, wat ik echt heel erg jammer vindt.

De personages worden overdreven beschreven en dat kan voor sommigen erg leuk zijn, ik vond dat juist niet. Daardoor was het verhaal veel minder spannend dan dat het had kunnen zijn. De vergeetachtigheid van de moeder van Elliot is redelijk goed verteld, maar ook dat is overdreven. Alsof alle demente mensen wasknijpers in de grond planten.

Het lijkt vaak alsof het verhaal voor iets jongere kinderen dan ik geschreven is, maar als er later het woord smoelwerk of er een tongzoen in voor komt, vraag ik me af voor welke leeftijd het nu bedoeld is. Dit is verwarrend. Wel vond ik het erg leuk dat er zo veel Goden in voor kwamen en ik ken ze allemaal uit de mythologie. Als je nog niets van mythologie weet kan je er echt iets van leren. Maar helaas zijn ook deze verhalen erg overdreven en niet helemaal juist neergezet.

Het is een snel verhaal waardoor ik denk dat veel kinderen het fijn vinden om te lezen. Als het allemaal wat serieuzer was geweest had het boek van mij meer sterren gekregen.