De angst en dreiging die zo voelbaar aanwezig was bij "Waarheen je ook vlucht" mis ik in Bij het vallen van de nacht van Elizabeth Haynes maar het verhaal van Genevieve intrigeert mij aanvankelijk wel, vooral vraag ik mij af; wie is Dylan en what happened in London?
Door het verleden van Genevieve te beschrijven, terwijl zij bij haar boot een lijk aantreft en identificeert als haar vriendin Caddy, kom ik meer te weten over de avonturen van Genevieve in London.
Het leven van Genevieve speelt zich af tussen de snelle jongens van carrière maken en veel geld verdienen, voor vertier zijn er de clubs. In een van de clubs gaat Genevieve werken met als doel in korte tijd veel geld te verdienen om haar droom te verwezenlijken; het bezit van een eigen boot.

Terwijl ik Bij het vallen van de nacht lees denk ik: waar is schrijfster Elizabeth Haynes gebleven, ik herken weinig van de bloedstollende spanning en de manier waarop ze in de huid kroop van Catherine in Waarheen je ook vlucht. Nu tref ik uiteindelijk een tamelijk voorspelbaar verhaal aan en voel ik amper betrokkenheid met de belevenissen van Genevieve.

Mij heeft Elizabeth Haynes met Bij het vallen van de nacht niet kunnen overtuigen maar een jong trendy leespubliek zal het plot en de vaardige actuele schrijfwijze van Haynes waarschijnlijk wel waarderen.