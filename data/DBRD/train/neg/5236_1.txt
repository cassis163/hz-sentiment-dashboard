Wetenschapper en non-fictie schrijver Peter Berresford Ellis (1943) is bij het grote publiek, vooral onder zijn pseudoniem bekent. Als Peter Tremayne heeft hij een grote schare fans, bestaand uit liefhebbers van hero√Øsche verhalen. Ondanks zijn Britse afkomst, ligt zijn schrijversvoorkeur toch voornamelijk in het Ierland van de zevende eeuw. Met hoofdpersoon Zuster Fidelma heeft hij hiervoor een uitstekende troef in handen. Met het tiende deel over deze vrouwelijke onderzoeksrechter, wederom gesitueerd in zijn favoriete periode, weet hij zijn uitgebreide kennis op een populaire manier met zijn lezers te delen. Zijn fans hoeven zich voorlopig nog niet druk te maken: een tiental romans wacht nog op hun vertaling!
Het tiende exemplaar uit de Zuster Fidelma reeks, Het klooster van de dode zielen, speelt zich af in het koninkrijk Dyfed. Zuster Fidelma en haar trouwe metgezel Broeder Eadulf, krijgen van Koning Gwlyddien, het verzoek de verdwijning van de complete bevolking van een klooster te onderzoeken. Alle monniken, waaronder de oudste zoon van de Koning, zijn zonder een spoor achter te laten, verdwenen. Fidelma, gefascineerd door deze gebeurtenissen, neemt de opdracht aan en vertrekt met Eadulf naar het klooster. Voordat ze het mysterie kunnen oplossen, krijgen ze nog te maken met een aantal moorden en een bevolking die voor eigen rechter wil spelen en moeten ze ook nog even afrekenen met een bende struikrovers.
Het klooster van de dode zielen is een boek met een verleden. Het is duidelijk dat de karakters van de hoofdpersonen al zijn uitgewerkt in voorgaande boeken uit deze reeks. Echt storend is dat niet. Wat wel irriteert is de belerende stijl van de schrijver. Het komt over als een geschiedenisles met een populair sausje. Helaas is het sausje ook een beetje smakeloos. Het verhaal wordt niet echt spannend en is vrij voorspelbaar. Tel hierbij ook nog de haast onmogelijk te onthouden plaats- en eigennamen op, en je hebt een boek dat enorm teleurstelt!
Een must voor de liefhebber van oud Keltische romans, een vermoeiend boek voor de lezer(-es), die op zoek is naar ontspanning.