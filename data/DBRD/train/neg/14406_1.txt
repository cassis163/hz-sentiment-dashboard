Jeroen en Chantal van der Schaaf zijn op zoek naar een leuke vakantiebestemming die niet te duur is. De zwager van Jeroen weet ze te porren voor een all-inclusieve vakantie. Ze kiezen voor Hotel Luxor, een vijfsterrenhotel in Zuid-Turkije, waar ze met hun tweeling voor een spotprijs kunnen verblijven. Het hotel heeft aanzienlijk geïnvesteerd om een goed imago te verkrijgen. Nagenoeg alles is gebouwd in de stijl van het oude Egypte en straalt een aparte sfeer uit.
Chantal besluit aan een modeshow mee te doen. Haar man moet ondertussen op de kinderen letten maar valt in slaap. Het noodlot slaat toe en de tweeling verdrinkt in het zwembad.
Jeroen raakt bij thuiskomst in een zware depressie, terwijl Chantal er alles aan doet het leven zo goed mogelijk voort te zetten. Toch kan ze haar nieuwsgierigheid niet in bedwang houden. Ze verdiept zich in het internet en zoekt daar naar een antwoord op de schuldvraag.

Suzanne Vermeer is een van de vele Nederlandse thrillerschrijvers die met haar debuut de nadruk legt op het literaire aspect. Waar een thriller voor staat is blijkbaar niet altijd even duidelijk. All-inclusive  is het grote voorbeeld van zo'n boek. Daar waar in andere misdaadverhalen een slachtoffer om geheel onduidelijke reden sterft en er een compleet rechercheteam aan te pas moet komen, wordt nu niets aan de verbeelding overgelaten. Natuurlijk pakt alles uit zoals je al na vijftig pagina's vermoedt. Na het ongeluk volgen er ruim honderd pagina's over een depressie van de echtgenoot. Hoe origineel! Daarna lijkt er zowaar iets te gebeuren. Dat vermoeden krijg je althans. In werkelijkheid pakt het heel anders uit. De speurtocht van Chantal wordt voortdurend onderbroken door veranderingen in de relatie.

De ontknoping is een weergaloze flop. Spanning is ver te zoeken. Het is alsof je uit een leeg glas drinkt. De enige druppel die je proeft is het stilistische taalgebruik. Vermeer heeft het zelfs gepresteerd een geheel overbodig hoofdstuk toe te voegen dat zich ergens in Mallorca afspeelt. Schrijven is schrappen! Alleen zou dit zware gevolgen hebben voor All-inclusive. Het boek zou dusdanig afslanken dat je het onder een deur door kunt schuiven.