Met haar debuut Stockholm Confidential wordt ze – zelfs door de Spaanse en Italiaanse pers - al meteen gebombeerd tot de nieuwe Zweedse thrillersensatie. Journaliste en auteur Hanna Lindberg (1981) zet op haar eigenwijze manier een hedendaags verhaal neer dat in de smaak valt bij haar lezerspubliek. Wellicht een interessant weetje over haar persoonlijke bijzondere smaak: ze vindt graffiti een van de meest intrigerende vormen van kunst.

Ook Solveig Berg, de hoofdrolspeelster, is een jonge journaliste; dit kan geen toeval zijn. Ze heeft wel minder geluk dan haar schepper Lindberg. Solveig heeft immers haar geloofwaardigheid verloren en doet er alles aan om terug te kunnen keren. Voor haar blog Stockholm Confidential heeft ze echter een exclusief en pittig verhaal nodig. Ze zoekt haar comeback via de modebranche in Stockholm; vooral de fotomodellen interesseren haar. Lennie Lee - de veelbesproken fotograaf en tevens eigenaar van een magazine - zou haar hierbij wel eens kunnen inspireren. Dit gebeurt ook, en hoe. Het lichaam van Jennifer Leone, een van Lee’s favoriete modellen, wordt gevonden in de rivier. Bingo dus, maar Solveig beseft meteen dat ze zich waagt op heel glad ijs.
Uiteraard leven er persoonlijkheden uit de top van het modewereldje behoorlijk decadent. Het wordt overspoeld door schandalen waarin kunstgrepen, afzetterij, afgunst, eigenbelang en afpersing, drugs en seks geen betekenisloze thema’s zijn. Het verhaal is dan wel mooi in elkaar geknutseld, toch blijft het behoorlijk oppervlakkig. Na het lezen blijft het niet hangen of nazinderen. Met uitzondering van Solveig en Lennie Lee blijven de meeste andere karakters aan de oppervlakkige, zeg maar stereotiepe kant. Sommige beschrijvingen en dialogen zijn mager, of zelfs verwarrend.
Met de spanning gaat het opmerkelijk beter, die voel je al vanaf de eerste zin. Ook houdt de auteur er in zo’n tachtigtal korte hoofdstukken stevig de vaart in. Je vraagt je aanvankelijk af: gaat deze zaak over zelfmoord, of is het moord? Bijna iedereen die Solveig ontmoet is een potentiële verdachte. Tot het dan helemaal duidelijk wordt uiteindelijk. De vlijtige pen van Hanna Lindberg zet een erg toegankelijke taal neer. De Zweedse schone bezit ongetwijfeld het talent om spannende bestsellers te schrijven.

Er is echter nog werk aan de winkel. Graag eerst even de kat uit de boom kijken. Vooraleer de debutante haar schaapjes allemaal op het droge heeft, zal ze eerst haar debuut moeten overtreffen met STHLM Grotesque (originele titel). Dit wordt haar tweede thriller met Solveig Berg in een hoofdrol. Stockholm Confidential – vertaald door Edith Sybesma – is een queeste naar faam en liefde. Een thriller die zich afspeelt in de glamour en glitter van het hedendaagse Stockholm.