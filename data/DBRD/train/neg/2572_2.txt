Kate, de zus van Julia (de ik-figuur in het boek) wordt op een dag vermoord teruggevonden in een steegje in Parijs. Julia, die ook de zoon van Kate adopteerde, is al een aantal jaren vervreemd van haar zus. Toch grijpt de dood van haar zus haar sterk aan, en omdat ze vindt dat de politie niet genoeg doet, gaat ze zelf op onderzoek uit.
Hierbij wordt ze geholpen door Anna, de ex-huisgenote van Kate. Anna vertelt Julia dat Kate er een dubbelleven op nahield en onder meer vaak afsprak met mannen die ze via datingsites ontmoette. In de hoop meer over het leven van haar zus en de manier waarop ze om het leven gekomen is, te weten te komen, begeeft Julia zich op haar beurt in de wereld van het online daten. Op die manier maakt ze ook kennis met de charismatische Lukas...

Julia is een complex hoofdpersonage. Ze is ogenschijnlijk gelukkig getrouwd met Hugh, maar worstelt met een aantal gebeurtenissen uit haar verleden (wat deze gebeurtenissen precies zijn, blijft lange tijd onduidelijk) en met een drankverslaving, die ze nog steeds moeilijk onder controle kan houden. Vanaf het moment dat ze zich in het online datingwereldje begeeft, verliest ze compleet de pedalen. Ze gedraagt zich ontzettend na√Øef, laat zich helemaal inpakken door Lukas en zet haar huwelijk op het spel. Het is als lezer niet zo gemakkelijk begrip op te brengen voor de acties die Julia onderneemt. Heel vaak wil je haar gewoon een paar keer goed door elkaar schudden...

De affaire tussen Julia en Lukas leest als een goedkoop stationsromannetje. Er gebeurt niet veel meer dan dat ze met elkaar in bed duiken, heftige seks hebben en voor de rest zitten te chatten. Meer dan de helft van het boek gaat hierover. Het is bij momenten saai, niet spannend en bovendien heel voorspelbaar. Als lezer voel je immers direct dat er van alles niet klopt aan Lukas. Het is daardoor des te onbegrijpelijker dat Julia dit niet ziet, of niet wil zien.

De ontknoping is spannend en onverwacht, en maakt nog wel iets goed uit, maar absoluut te weinig om van een goed boek te spreken. Al bij al een teleurstellende leeservaring.