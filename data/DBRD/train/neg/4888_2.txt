Het dilemma van debutante Samantha King draait om een gruwelijk dilemma waarvoor hoofdpersonage Madeleine zich geplaatst ziet. Kings debuut kan worden geschaard onder het populaire 'domestic noir' subgenre. Uitgegeven door de Belgische uitgeverij Manteau, was de Nederlandse vertaling in handen van de Vlaamse Lies Lavrijsen.

Op de ochtend van de tiende verjaardag van haar tweeling Aidan en Annabel gaat de deurbel. Samen met hen doet Maddie de voordeur open en ziet een forse man in legeroutfit en een pistool in zijn handen. Hij dwingt haar te kiezen welk kind hij gaat vermoorden. Maanden later wordt Maddie geplaagd door enorme schuldgevoelens over de dramatische gebeurtenis. Doordat ze niet meer in staat is contact te maken, ziet ze haar man en overgebleven kind van zich vervreemden. Ze probeert zich koste wat kost te herinneren wat er die bewuste dag precies gebeurd is en belangrijker, wat zich in de periode daarvoor heeft afgespeeld wat de aanleiding zou kunnen zijn.

King schept een claustrofobische setting waarin het hele verhaal zich afspeelt, namelijk de gedachtenwereld van Maddie en niets daarbuiten. Kwellende gedachten dat ze tekort is geschoten ten opzichte van haar kinderen, onmacht, verdriet, maar ook angst als ze zich steeds meer herinnert. Middels veelvuldige flashbacks wordt Maddies leven voor de moord gepresenteerd. Hoe zij en haar man Dominic ‘Dom’ elkaar hebben ontmoet, hun trouwdag en de geboorte van de tweeling. Tegelijk met Maddies terugkerende herinneringen, word je als lezer wijzer over het verleden. Je (her)beleeft alles tegelijk met haar en er ontstaat een ‘wij’ tegen ‘zij’ gevoel. De keerzijde is dat dit al snel gaat vervelen en je wenst dat ze wat pro-actiever is als het gaat om te achterhalen wat er precies gebeurd is.

De vele flashbacks in met name de eerste helft van het boek zorgen ervoor dat het verhaal met horten en stoten vooruitkomt. Doorspekt met de gevoelens van een moeder voor haar kinderen, die overdreven vaak en sentimenteel verwoord worden, kent het boek eigenlijk nergens echt lekkere vaart. King heeft erg veel papier nodig om haar verhaal over te brengen. Ze bedient zich dan ook van veel herhalingen. Een aankomende plotwending zie je al van mijlenver aankomen, maar de naïeve hoofdpersoon wil het maar niet begrijpen. Dus wordt alles nog maar eens voorgekauwd. Als Maddie er dan ein-de-lijk achter is wie haar dit alles heeft aangedaan, blijkt de motivatie voor deze brute daad nogal dunnetjes onderbouwd.

Al met al slaagt King er niet in om een goed verhaal te schrijven, ondanks dat het gekozen ‘dilemma’ daar in theorie voldoende ruimte voor bood.