Don Schothorst is de oudste zoon in het gezin Schothorst. In die rol heeft hij vaak het gevoel dat hij niet de liefde krijgt van zijn ouders die hij nodig heeft. Wat hieruit voortkomt is een snel denkende maar zichzelf-vernielende reclameman.
Je volgt als lezer het leven van Don Schothorst in chronologische volgorde. Er is een kindertijd met daarin veelvuldige beschuldigingen aan het adres van zijn ouders. De opkomst als dé reclameman die iedereen wil hebben. Het afglijden van het persoonlijke leven in combinatie met een bijzonder hectisch zakenleven. En ten slotte, het afkicken en opzetten van een nieuw bedrijf, SolutionS.
Het boek is een opeenvolging van verschillende werkgevers en klanten, met daartussen drank, cocaïne en seks. Er treden veelvuldig herhalingen op van hetzelfde patroon waarbij er een rauwe inkijk wordt gegeven in het leven van een verslaafde.
Aangezien zeer veel zinnen met 'ik' beginnen krijg je wel echt het gevoel dat hij het verhaal aan jou, als lezer, vertelt. De keerzijde daarvan is, dat gevoel van een egoïstische en arrogante man die aan het woord is, nog versterkt wordt. Het boek leest wel erg vlot, door de korte zinnen en het makkelijke taalgebruik.
Alhoewel er veel over de gevoelens van Don worden gesproken, mis ik toch een soort van diepgang. Het leven dat hij leidde wordt op sommige momenten erg makkelijk omschreven. Alsof hij er zelf geen schuld aan had, dat alles scheef liep. Toch komt het woord 'schuld' vaak voor in het boek. Maar ik miste net in dát woord de geloofwaardigheid.
Ik ben zelf nog aan het beslissen wat ik van 'De Don' als mens vind. Maar het is gelukkig niet aan mij om daarover te oordelen.