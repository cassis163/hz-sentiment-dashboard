Een makkelijk geschreven boek van Grisham. Het is dan ook bedold voor de oudere jeugd, die zullen het best een leuk boek vinden. Dit is het 1e boek in de Kid Lawyer-serie en als je dit boek gaat lezen moet je eigenlijk het volgende deel ook wel lezen omdat het boek een open einde heeft.
Het verhaal gaat over de 13-jarige Theo Boone die liever op de rechtbank zit dan dat hij naar school gaat. Zijn ouders zijn allebei advocaten en dat wil Theo ook worden. Hij weet alles van wetten, regelgeving en rechtspraak. Zijn klasgenoten zijn maar wat blij met hem omdat hij ze helpt als een familielid in de problemen is geraakt, hij geeft graag advies over welke advocaat ze moeten nemen.
Als er dan een gruwelijke moord wordt gepleegd in het stadje en er een verdachte is, wil Theo graag bij dit proces aanwezig zijn. Het ziet er naar uit dat de verdachte vrijgesproken wordt. Er zijn geen getuigen en de moord is erg zorgvuldig gepleegd. Dan komt een klasgenoot bij Theo met het verhaal dat er wel een getuige is, maar dat die zich niet bekend wil maken omdat hij bang voor de politie is. Plotseling blijkt dat dit het hele proces op de kop kan zetten, en is Theo degene die kan voorkomen dat een moordenaar op vrije voeten komt.