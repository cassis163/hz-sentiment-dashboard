Rood waas is niet geschikt voor lezers die nog geen kennis gemaakt hebben met de hoofdrolspeelster Kay Scarpetta. Daarvoor grijpt dit boek veel te veel terug op gebeurtenissen en personen uit het verleden. Daar komt bij dat het verhaal moeizaam op gang komt en de echte spanning pas na de eerste helft van het boek begint. Daarvoor leest het als een roman waarin veel aandacht wordt besteed aan de uitwerking van details om de sfeer te beschrijven.

Voor de fans van deze reeks is het wel prettig om dit boek gelezen te hebben. Niet zozeer vanwege het leesgenot (dat soms helaas ver te zoeken is omdat je geduld danig op de proef wordt gesteld), maar vanwege de informatie die je krijgt over het verloop van de levens en onderlinge relaties van de hoofdrolspelers. Wanneer er een volgend boek uit zou komen dat verder gaat waar dit boek stopt is het handig om te weten wat er in dit exemplaar gebeurd is.

Het zou jammer zijn wanneer dit boek een eerste kennismaking is met de Scarpetta-reeks omdat een lezer dan de indruk zou kunnen krijgen dat dit het niveau is waarop al haar boeken geschreven zijn. Dat is namelijk niet het geval. Het gaat hier om een serie die erg sterk begon en waarvan de eerste boeken het absoluut waard zijn om gelezen te worden. Mijn advies aan nieuwe lezers zou dan ook zijn: begin vooraan in deze reeks.

In de eerste boeken maak je kennis met de jongere versies van de hoofdrolspelers en leer je ze goed kennen zonder dat dit ten koste gaat van de spanning. Want dat Cornwell wel degelijk heel spannend kan schrijven is een feit. Het is alleen heel jammer dat dit niet meer goed uit de verf komt in de laatste paar boeken uit deze reeks.

Hoe graag ik ook een voldoende zou willen geven; de eerlijkheid gebied me te zeggen dat dit boek wat mij betreft niet meer dan 2 sterren verdient. En dat is met dank aan de tweede helft die het geduld toch nog enigszins beloond.