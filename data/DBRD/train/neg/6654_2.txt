Boyzzz is de derde jeugdthriller geschreven door Mariëtte Middelbeek. Suzanne, ook wel Suus, houdt online en anoniem een blog bij. Een blog over jongens. Ze blogt over de jongens op wie ze verliefd is, maar blogt ook over de liefdes van haar beste vriendinnen en klasgenoten. Ze verandert alle namen, zodat niemand weet wie er achter het blog Boyzzz zit. Alleen haar beste vriendinnen weten ervan af. Haar blog wordt druk bezocht en ze krijgt vooral positieve reacties. Totdat ene Girlie100 online komt. Suus krijgt negatieve reacties en wordt zelfs bedreigd. Wie is Girlie100 en waarom is zij zo boos op Suzanne?  

Suzanne is een personage waar je tijdens het lezen een hekel aan gaat krijgen. Ze vindt zichzelf heel geweldig en alleen haar mening doet ertoe. Ze kraakt alle jongens af die zij niet leuk vindt en houdt daarbij geen rekening met de mening en gevoelens van anderen. Doordat Girlie100 als enigste daar iets van zegt krijg je als lezer meer sympathie voor haar dan voor de hoofdpersoon.   

Middelbeek maakt met dit boek een moeilijk thema bespreekbaar, online pesten. Dit thema is actueel en laat zien hoe makkelijk het is om online jouw mening te uiten en daarmee mensen te kwetsen. Zowel Girlie100 als Suzanne dragen bij aan de actualisatie van het thema. Het is daarom ook jammer dat Middelbeek hierin wat op de oppervlakte blijft. Het pesten wordt niet echt aangepakt en het wordt ook in het boek niet heel erg besproken. Gesprekken rondom online pesten zullen waarschijnlijk wel op gang komen na het lezen van dit boek, maar er had veel meer uit gehaald kunnen worden.   

Boyzzz is een boek dat makkelijk leest. Middelbeek gebruikt makkelijk leesbare woorden, waardoor het boek binnen no time uit is. Dat komt niet door de verhaallijn. Dit boek gaat wederom, net als in Strandwacht en Ooggetuige, alleen maar over jongens. De enigste spanning die in het boek voelbaar is komt van Girlie100, maar of dat spannend te noemen is... Girlie100 is zeker door de gevorderde (thriller)lezer in een korte tijd ontmaskerd. Dit is jammer want het onderwerp biedt zeker meer ruimte voor spanning.  

Bovendien krijgt het boek dankzij de uitgebreide bespreking van zowat iedere jongen die Suus tegenkomt weinig diepgang. Het leven van een 14-jarig meisje bestaat namelijk echt niet alleen uit jongens en verliefd moeten worden. Want volgens Suus moet ieder meisje een vriendje hebben. Iets wat op den duur tenenkrommend en zelfs irritant begint te worden.   

Boyzzz is dan ook alleen een aanrader als je heel graag een boek wilt lezen over jongens, zonder echte diepgang en spanning én als je weleens een boek wilt lezen waarin je te maken krijgt met een irritant en vervelend personage.