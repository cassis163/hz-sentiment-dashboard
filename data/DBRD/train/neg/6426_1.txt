Bloedlijn is de tweede thriller van Felix Francis. Een thriller die zich afspeelt in de wereld van de Engelse paardenraces. Als je helemaal niets weet over de paardensport, dan kan dit boek je een beetje verder helpen, want Francis geeft erg veel informatie.

Mark is reporter in de paardenwereld. Zijn tweelingzus Clare is jockey. Ze is succesvol, totdat een sprong van een hotel een einde aan haar leven maakt. De paardenwereld is geschokt door haar zelfmoord. Mark is ervan overtuigd dat zijn zus niet is gesprongen en gaat op zoek naar de waarheid.

Bloedlijn mist de spanning die ik in een thriller zoek. Aan de ene kant is er de berg informatie over de paardensport, overbodige details en aan de andere kant zijn er de vooruitwijzingen die de spanning weghalen. Door de hoeveelheid informatie wordt het verhaal langdradig en door de vooruitwijzingen wordt het nogal voorspelbaar.

De speurtocht naar de waarheid is zwaar. Mark overleeft twee moordaanslagen, zijn nieuwbakken vriendin sterft en er wordt ingebroken in het huis van Clare. Gelukkig geeft Mark niet snel op...

De ontknoping heeft me uiteindelijk wel verrast. Het uiteindelijke motief van de moordenaar vond ik een afknapper. Anno 2015 verwacht ik gewoon een beter motief. Deze dader had ik echt niet verdacht en dat is misschien het sterke punt aan Bloedlijn.