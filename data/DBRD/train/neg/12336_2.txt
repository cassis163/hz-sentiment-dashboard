De foto op de cover van het boek “Guilty Pleasures” doet vermoeden dat de schrijfster, Sabine Koning, een jaar of 25 is. Dat kan echter niet waar zijn want ze is, volgens het boek, al sinds 2001 aan het bloggen en toen ze daarmee begon was ze rond de 20. Bloggen over mode en aanverwante zaken doet ze al vanaf 11-jarige leeftijd en sinds een jaar of vier blogt ze ook op “Oh My Foodness”. Inmiddels is Sabine dus ergens halverwege de 30 en 40. Ze heeft in haar jonge jaren dus behoorlijk wat blogervaring opgedaan. Hoe het precies zit met al die jaartallen en leeftijden is een beetje verwarrend. Maar goed, nu is er het kookboek “Guilty Pleasures” want 2015 is het jaar waarin iedere foodblogger een eigen kookboek lijkt uit te willen geven.

Sabine Koning besloot dwars tegen de hype van superfoods, groene smoothies en andere gezondheidsrages in te gaan en schreef een kookboek met louter vette en ongezonde recepten. Zelf zegt ze daarover:
‘Guilty pleasures’ zijn voor mij die gerechten of snacks waar je ultiem van geniet maar waarvoor je je eigenlijk ook een beetje schaamt. Bij liefdesverdriet op de bank zitten met een bak ijs, of op een cheatday een vette burger met friet naar binnen werken. We vinden het op zijn tijd allemaal héél erg lekker. Gelukkig makend, comfortfood en heel erg slecht.

Denk nu niet dat ze zelf iedere dag heel erg slechte maaltijden naar binnen werkt want Sabine sport veel en eet 6 van de 7 dagen heel gezond. Alleen op zaterdag mag ze ‘los’ en let ze nergens op. Gezien haar advies in dit boek om vooral veel en vet te eten en meer bacon en kaas te gebruiken dan in de recepten staat aangegeven, is het inderdaad heel verstandig om dit boek niet al te vaak te gebruiken.

Chef’s Grilled Cheese (uit 5 x Tosti’s)

Basisingrediënten voor iedere tosti:
2 sneetjes brood naar keuze
Ongezouten roomboter

Ingrediënten
Cheddar
Extra belegen kaas
Emmentaler
Olijfolie
(Gezouten) roomboter

Schaaf de drie soorten kaas in plakjes. Leg op de niet-beboterde kant van één sneetje brood twee soorten kaas en op de andere boterham het derde kaasje.
Verhit de olijfolie in een koekenpan en leg de boterhammen met de beboterde kant naar beneden in de koekenpan. Bak de boterhammen tot de kaas gesmolten is.
Leg met behulp van een spatel de twee boterhammen op elkaar en smeer voor extra smaak de korstjes van de warme tosti in met een beetje (gezouten) roomboter.

Het boek is mooi uitgevoerd. Een hardcover met dik glanzend papier en fijne foto’s die Sabine overigens zelf gemaakt heeft. Het boek is leuk en vrolijk uitgevoerd met grappige tekeningen, tips en een logische indeling.

Veel van de recepten klinken bekend en hebben we al vaker gezien. Met hier en daar een kleine aanpassing maakt Sabine er een ‘nieuw’ recept van maar het blijkt steeds oude wijn in nieuwe vaten. De spekkoek, roze koeken, Zweedse gehaktballetjes, spareribs, pulled pork, het krokante buikspek, de eigengemaakte pindakaas of gehaktballen met bamikruiden. De laatste komen met de tip “Maak de gehaktballen in kleiner formaat voor heerlijke snackballetjes”.
Ook een aantal van de ‘tips’ in het boek komen we vaker tegen op internet of in andere kookboeken. Zelfgemaakte frietjes eerst even 5 minuten koken voor je ze gaat frituren is er zo eentje.

Het verzamelen van de recepten en het maken van het boek heeft slechts 3 à 4 maanden in beslag genomen en dat is ook wel een beetje te zien want erg origineel of bijzonder is het allemaal niet. Sabine vond het tijd voor “een frisse wind door kookboekenland”. Dat is niet gelukt maar ach, niet ieder kookboek kan even origineel zijn.