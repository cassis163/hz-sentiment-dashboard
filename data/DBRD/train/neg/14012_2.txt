E. Robert Pendleton is oud, eenzaam en onsuccesvol als schrijver. Een denigrerend gesprek met een bestsellende collega geeft hem het laatste duwtje richting pillenkast. De zelfmoordpoging mislukt. Erger nog, het maakt van hem een treurige kasplant. Een literatuurliefhebster ontfermt zich over Pendleton en ontdekt in zijn archief een niet uitgegeven boek. Schreeuw wordt een groot semi-postuum verkoopsucces. Met trieste gevolgen, want Pendleton wordt verdacht van moord als blijkt dat het boek veel overeenkomsten heeft met daadwerkelijke gebeurtenissen.
Ook deze uitgever kiest voor het predicaat literaire thriller op de omslag. Literair is nog best te verdedigen, al laat Michael Collins de lezer soms verdwalen in een bos van filosofische overpeinzingen en onalledaagse woorden. Spannende personages en verrassende verhaalwendingen kent deze thriller nauwelijks. De titel belooft veel meer dan wordt waargemaakt.