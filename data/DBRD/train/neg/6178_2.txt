'Quiz'¬ù is de meest recente film van de filmproducent en scenarist Dick Maas. De prent loopt momenteel in de Nederlandse bioscopen. Het gelijknamige boek, Quiz, is het spreekwoordelijke leesvoer dat gebaseerd werd op de film.
Het verhaal van Quiz begint bij de laatste uitzending van het spannende spelprogramma "Klaar voor onder water" van de sterpresentator Leo Vandermolen. Na afloop van de show zal Leo een sabbatical nemen in Toscane, samen met zijn vrouw Sandra en zijn dochter Monica. Het plan is om zijn avond als afscheidnemend presentator te eindigen met een etentje met zijn gezin in het Italiaanse restaurant La Bella Vita. De avond draait echter anders uit dan Leo verwacht had. Op weg naar het restaurant worden zijn vrouw en dochter gekidnapt. En in La Bella Vita raakt Leo gedwongen in de ban van een eigenaardige man, die hem en zijn familie bedreigt. De man onderwerpt Leo aan zijn eigen quiz. Hoe langer Leo over de vragen doet, hoe minder tijd zijn familie heeft om het er levend vanaf te brengen. Zal de politie op tijd kunnen ingrijpen? Zal Leo zijn dierbare gezin nog terugzien?
Quiz is de vanzelfsprekende titel en eyecatcher van het boek. Het verwijst naar het spelprogramma dat het hoofdpersonage Leo Vandermolen presenteert en tegelijkertijd naar de kwelling die hij moet ondergaan om zijn familie weer te zien. Bovendien is de opbouw van het boek, wellicht doordat het de structuur van de film volgt, erg rechtlijnig. Het boek begint met Leo's laatste avond als presentator. Daarna komt hij vrij snel in het restaurant terecht. Daar volgt een spannende en lange quiz, geleid door de man die Sandra en Monica gijzelt, maar tegelijk ook Leo gevangen houdt in zijn eigen angst en onzekerheid.
Aangezien Quiz tot stand kwam naar aanleiding van een filmscenario wordt minder aandacht besteed aan de achtergrond van de hoofdfiguren dan in de meeste thrillers. Onvermijdelijk worden de karakters van de personages minder sterk in de diepte uitgewerkt. Wel worden in de situatie in La Bella Vita de minder fraaie kanten uit het verleden van Leo en Sandra opgerakeld. Het sabbatjaar was bedoeld om hun huwelijk te redden. In de loop van het boek wordt duidelijk dat een gebeurtenis uit het verleden van Leo de aanleiding is van zijn huidige penibele toestand. De opbouw naar het einde van het verhaal is tegelijk de aanloop naar het hoogtepunt, namelijk de explosie van de situatie op het einde van Leo's beproeving. Het taalgebruik in Quiz is eenvoudig. Het boek leest bijgevolg erg gemakkelijk. Leuke extra's zijn de screenshots op de cover en in het boek.
Een boek dat al in de winkelrekken ligt terwijl de film nog in de bioscopen draait is natuurlijk een mooie promotie. Zoals eerder werd aangehaald mist het boek diepgang. De evidente reden hiervoor is het ontstaan van Quiz uit een filmscenario.