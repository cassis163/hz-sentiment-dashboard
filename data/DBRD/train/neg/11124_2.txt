De gelaarsde kater is een boek met het duo Grijpstra en De Gier. Het is van de hand van Janwillem van de Wetering en dateert uit 1976. Het verhaal is vrij simpel. Een man, Tom Wernekink, wordt vermoord. Er zijn een aantal verdachten en van het duo Grijpstra en de Gier wordt uiteraard verwacht dat ze de dader vinden. Het begin van het boek viel me tegen. Er wordt merkwaardig omgegaan met en gepraat over het lijk en men arresteert vrij snel een vrouw. De reden lag wat mij betreft niet voor de hand. Dat stoorde me en mijn verwachtingen daalden. Ongeveer tegen het midden van het boek moest ik mijn mening herzien. Ik heb vervolgens een poosje met plezier gelezen. Tegen het eind vond ik het boek inzakken.

De gelaarsde kater is een gewone politieroman. Er is een moord gepleegd, er zijn speurders, boeven, verhoren en achtervolgingen. En echt spannend wil het maar niet worden. Sommige scènes waren vermakelijk, op andere momenten kon diezelfde humor mij niet bekoren. Dan lijkt het alsof de personages vooral leuk willen doen, maar het niet zijn. Toch is het ook een boek met een rasecht Hollands verhaal en dito hoofdpersonen. Herkenbaar, ook na bijna dertig jaar. Sommige voorvallen passen niet meer in deze tijd. Zo wordt er een gaatje in een wand geboord om een verdachte een tijdje te bespieden. Dat pakt men tegenwoordig anders aan. Er zijn meer passages die verraden dat dit boek uit een andere tijd stamt. Maar dat hoeft natuurlijk geen bezwaar te zijn, het kan zelfs verrijkend zijn.

Mijn belangrijkste kritiekpunten zijn dat het nergens echt spannend wordt en dat ik het gevoel had dat ik dit type boek vaak gelezen heb. Wellicht was dat in 1976 anders. Gisterenavond heb ik me vermaakt met het eerste deel van de t.v. serie. Dat wil ik vaker doen. Maar ik ga geen ander boek uit deze reeks lezen.