Moordlied is de vierde thriller van Guido van der Kroef. Zijn vorige drie thrillers heb ik niet gelezen, dus dit was mijn eerste kennismaking met Van der Kroef. Ik moet zeggen dat het verhaal heel gemakkelijk leest, het boek was snel uit. Het gaat over een tekstschrijver die geen inspiratie meer heeft en teksten gaat stelen van een oude man. Hij vermoedt een complot als hij gechanteerd wordt.

Moordlied is een onderhoudend boek vol vaart. In een sneltreinvaart voert Van der Kroef allerlei personages op. Als lezer word je een paar keer flink op het verkeerde been gezet en het boek heeft ook zeker passages met humor. Toch is het niet echt mijn genre. De personages worden naar mijn smaak weinig uitgediept, het is veel meer een actie-reactie verhaal. Het boek heeft mij niet geraakt of beroerd. De liefhebber van dit type thrillers zal zeker meer sterren toekennen. Gelukkig is er in thrillerland tegenwoordig voor ieder wat wils.