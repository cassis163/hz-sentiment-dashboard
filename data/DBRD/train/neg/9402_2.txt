In zijn nieuwe kookboek brengt Tzschirner hapjes op een hoger niveau, zoals hij zelf zegt: fingerfood 3.0. Complete gerechten worden tot miniatuurgerechten gemaakt en gepresenteerd als ware kunstwerkjes. Tzschirner weet in deze kleine hapjes een heel gerecht te stoppen, waarbij heerlijke smaken samengebracht worden tot éénhapsgerechtjes. De hapjes worden gepresenteerd als lolly’s of in een hoorntjes, waardoor ook je vingers niet vies worden.

Het kookboek is strak vormgegeven en bevat schitterende foto’s van fotograaf Daniel Esswein. Hij heeft zelf in toprestaurants gewerkt, waardoor hij uitermate geschikt is als culinair fotograaf. De foto’s tonen het eindresultaat van de recepten en door de prachtige kleuren en rustige achtergrond knallen de hapjes van het papier. Dat maakt het Ultieme hapjesboek uitermate geschikt om in te kijken en door te bladeren, omdat de foto’s op zich al kunstwerken zijn.

Hoewel het Ultieme hapjesboek prachtig is vormgegeven en geweldige foto’s bevat, is het kookboek voor de hobbykok wat hoog gegrepen. Je moet over veel kooktechnieken beschikken, veel ingrediënten inkopen en over een geweldige precisie beschikken om de gerechtjes na te kunnen maken.