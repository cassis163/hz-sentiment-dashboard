Nele Neuhaus is immens populair in Duitsland. Snow white must die verscheen daar al in 2010 en intussen is ook de Nederlandse vertaling al uit - Sneeuwwitje moet sterven.

Tobias Sartorius, net 30, komt vrij na 11 jaar gevangenschap. Hij is veroordeeld voor het vermoorden van 2 17-jarige meisjes, waarvan er een de bijnaam 'Sneeuwwitje' had. Tobias keert terug naar het huis van zijn vader, maar al spoedig krijgen zij vijandigheden van de dorpelingen te doorstaan. Als er dan ook na enkele dagen wéér een jong meisje verdwijnt, moeten DI's Pia Kirchhoff en DS Oliver von Bodenstein alle zeilen bijzetten om deze akelige zaak tot een goed einde te brengen.

Hoewel het plot best goed in elkaar zit, kost dit boek behoorlijk wat moeite om te lezen. Ten eerste omdat er in het verhaal fouten worden gemaakt waardoor soms informatie die in een later stadium duidelijk wordt, al voor 'waar' in het verhaal wordt gezet. Ten tweede omdat het vooral in het begin leest als een telefoonboek. Een eindeloze rij namen wordt over de lezer uitgestort, en ook de familieleden van de genoemde personen komen allemaal voorbij. Aangezien je niet weet wie er nu in een later stadium nog een rol gaan spelen, moet je proberen al die namen te onthouden. Ten derde omdat het cultuurverschil soms voor enige vervreemding zorgt. Blijkbaar is de DS van adellijke afkomst en dus moeten wij alles lezen over zijn voorouderlijk kasteel, zijn adellijke familie, de kunst en de dure feesten. Niet te vergeten het feit dat deze man en zijn vrouw, behalve enkele volwassen kinderen, ook nog ergens halverwege de veertig (!) een dochter hebben geproduceerd. Ook het feit dat twee mensen in het verhaal van een verhouding worden beschuldig 'omdat ze elkaar bij de voornaam zijn gaan noemen' komt eigenaardig over op Nederlandse lezers en draagt aldus niet bij aan het verhaal. Kortom, de basis is goed maar deze basis is helaas omkleed met een grote hoeveelheid niet ter zake doende informatie die de leesbaarheid niet ten goede komen. (Door: Jannelies Smit)