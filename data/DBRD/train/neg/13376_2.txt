Adam Whistler wil zijn leven veranderen. Hij heeft jaren bij de overheid gewerkt. Als huurmoordenaar bij Special Operations. De werkzaamheden die hij verrichte waren geheim en als levensverzekering heeft hij een aantal belastende documenten van zijn werkgever meegenomen.

Zijn werkgever, Felix Aubrey, wil die documenten weer in zijn bezit krijgen. Daarom gaat hij op zoek naar Whistler. Whistler heeft echter een beschermengel, Claudia. Zijn vader heeft haar min of meer aan hem gekoppeld. Samen gaan ze de strijd aan tegen Aubrey en zijn mensen.

Adams Engel moet, volgens de omslag 'een fenomenale actiethriller' zijn. Als dit werkelijk zo is, dan is dat absoluut niet uit de verf gekomen. Er zijn een paar momenten waarbij de lezer de indruk krijgt dat er wat actie te bespeuren is, maar over het algemeen is het maar gezapig.

Hoewel het boek wel redelijk vlot wegleest, wordt het nergens spannend en blinkt het uit in vaagheden. Zo blijft de rol van de vader van Whistler redelijk onbelicht en wordt het aanvankelijk ook niet duidelijk wat Adam zelf allemaal gedaan heeft.

De dialogen zijn nogal flauw en in veel gevallen zelfs grappig bedoeld. Dat laatste is zeker niet geslaagd, want op den duur wordt het zelfs vervelend. Voor een beetje ontspanning kan Adams Engel een aardig boek zijn, maar als spannende actiethriller is het volkomen mislukt.