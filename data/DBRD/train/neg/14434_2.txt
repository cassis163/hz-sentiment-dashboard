Het verhaal speelt zich af in het Barcelona van Gaudí. Zowel in het heden als het verleden. Het werk van Gaudí speelt een erg belangrijke rol in dit boek. Een boek waarin raadsels moeten worden opgelost. Op zich is dit laatste een interessant gegeven en kan een boek bijzonder maken.

In De Gaudí sleutel komen die raadsels niet tot zijn recht. Een beetje raadsel moet moeilijk op te lossen zijn. Met of zonder aanwijzingen. In het boek gaat het oplossen wel erg gemakkelijk. Dat is jammer. Hier had zoveel meer uitgehaald kunnen worden.

De passages naar het verleden vond ik op sommige momenten wat langdradig. Mogelijk dat dit komt omdat hier de spanning ontbreekt. Een spanning die in het heden voor het overgrote deel wél aanwezig was.

De schrijvers etaleren in het boek hun enorme kennis over de architect Gaudí. Dit resulteert erin dat de lezer na het lezen van het boek veel wetenswaardigheden rijker is. Interessant, maar niet altijd nodig.

Hoewel het boek ongeloofwaardige elementen bevat, was het, ondanks het deels ontbreken van de spanning, redelijk lezenswaardig. Soms wat taai, maar dat is snel vergeten bij de spannendere hoofdstukken.