om fan te zijn van dit genre boeken...,Een tiental jaren van haar leven heeft Robyn Young gewijd aan bestudering van het leven dat de Tempeliers in de 13e en een stukje van de 14e eeuw hebben geleid. Het resultaat heeft ze omgezet naar drie indrukwekkende boeken met een even indrukwekkende inhoud over de machtstrijd tussen Engeland, Frankrijk en Schotland. Tijdens die periode was er één naam die nadrukkelijk en veelvuldig bij Robyn langskwam en het belang van de Tempeliers bijna verdrong. Omdat de trilogie rond de Tempeliers voorrang had, heeft ze dit eerst afgerond om daarna een nieuwe serie op te starten rondom een belangrijke persoon uit dezelfde periode, Robert Bruce. Opstand, het eerste boek over dit veelzeggende personage, speelt in dezelfde periode, alleen is het spotlight anders gericht.
Koning Edward heerst met vaste en harde hand over Engeland en Gascogne in Frankrijk. Om zijn macht verder uit te breiden naar het naburige Schotland, laat hij koning Alexander vermoorden. Hij stelt John Balliol aan als de nieuwe Schotse koning die Edwards wil en wet verder zal uitdragen. De Schotse bevolking komt hier tegen in opstand en met John Comyn en de bisschop van Glasgow, Robert Wishart, wordt een plan bedacht om de macht weer terug te krijgen.
Volgens de erfelijke bloedlijn zou de oude heer van Annandale recht hebben op het Schotse koningschap. Hij probeert zijn kleinzoon Robert Bruce, zoon van de graaf van Carrick, voor deze taak te interesseren en voor te bereiden. De nog jonge Robert ziet echter meer heil en toekomst in alles waarmee koning Edward in Europa bezig is en biedt zijn diensten aan hem aan, tot grote teleurstelling van zijn grootvader.
Wanneer hij tot het besef komt dat het voor de zelfstandigheid van Schotland belangrijk is als hij zich in dienst stelt van Schotland, ziet koning Edward dat als verraad. En daar geldt maar één straf voor, de dood!
Robyn Young gaat verder op de plaats waar ze in eerdere boeken is gestopt, de machtstrijd in Engeland, Schotland en Frankrijk. Met een aantal dezelfde personages die zijn gebaseerd op historische feiten, presenteert ze een ander stukje geschiedenis uit die periode. Zoals ook bij de Tempeliers het geval is, met het nodige zwaardgekletter, veldtochten en veel doden, is het verschil in opzet niet zoveel anders. Dus ook weinig verrassend.
Je moet al veel belangstelling hebben in het historische riddertijdperk en de bemoeizuchtige en naar macht hunkerende kerkleiders, om fan te zijn van dit genre boeken dat door de auteur zelf als historische roman wordt gekenmerkt. Voor andere thrillerliefhebbers wordt het 562 paginas dikke boek anders wel een lange zit.