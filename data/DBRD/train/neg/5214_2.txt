Een auteur die je niet kent en waar je nog niets van gelezen hebt: het blijft interessant. Bij het zien van het boek IJskoud en na het lezen van de achterkant van het boek in de winkel besloot ik om mijn eerste boek van de voor mij onbekende Louise Penny aan te schaffen.
Ik werd gepakt door de beschrijving in de flaptekst en begon vol verwachting aan het lezen van Penny's nieuwste werk.
Na het lezen van de eerste 100 pagina's begon ik te vrezen voor een teleurstelling en helaas kwam die verwachting uit: zeer langdradige beschrijvingen, oppervlakkige personages en ZEER weinig spanning.
Daarnaast heeft het boek een zeer filosofisch karakter; iets wat mij niet bepaald aanspreekt.
Het boek wordt zelden echt spannend en de zoektocht naar de daadwerkelijke moordenaar lijkt niet tot een eind te komen. Positieve aan het boek is dat Penny erin geslaagd is om haar boek te eindigen met een andere schuldige dan je verwacht.
Het gebeurt me niet erg vaak, maar bij dit boek kan ik met recht zeggen dat ik me er doorheen heb moeten worstelen; ik acht de kans daarom erg klein dat er op korte termijn nog een boek van Louise Penny in mijn boekenkast zal verschijnen.