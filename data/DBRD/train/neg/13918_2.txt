dat hier meer uit te halen was, mij niet los.
,Nevada Barr heeft, naast een aantal boeken in de bestsellerserie over Anna Pigeon, talrijke andere boeken, korte verhalen en artikelen op haar naam staan. Haar eerste roman, Bittersweet, verscheen in 1983. Nevada is geboren en getogen in Yerington (Nevada) en woont momenteel met haar man en hun huisdieren in New Orleans. 13½ stond na een week al op de bestsellerlijst van de New York Times.
Dylan Raines (11) wordt ervan beschuldigd zijn ouders en zijn zusje met een bijl vermoord te hebben. Zelf kan hij zich niets meer van het hele gebeuren herinneren. Zijn oudere broer Richard (13) heeft als enige dit drama overleefd. Dylan wordt veroordeeld en komt, als jongste delinquent ooit in de staat Minnesota, in de jeugdgevangenis terecht.
Polly Farmer heeft een moeilijke jeugd gehad. Zij is van huis gevlucht en werkt jaren later als lerares Engelse literatuur. Zij is 15 maanden getrouwd geweest en heeft 2 dochters: Emma en Gracie. Op een dag ontmoet zij in het park Marshall Marchand, een restauratiearchitect. Marshall is nooit getrouwd geweest en deelt een appartement met zijn broer Danny. Zij trouwen, maar kort na hun huwelijk verandert Marshall en Polly weet niet goed hoe hiermee om te gaan. Ze wendt zich tot Danny en vraagt hem om hulp. Dat blijkt, achteraf gezien, niet zo’n slimme zet...
Het verhaal speelt zich af in 2 tijdvakken. Het verhaal van Dylan en Richard begint in 1968, het verhaal rond Polly en Marshall start in 2007. De 2 tijdslijnen lopen door elkaar, wat vaak verwarrend werkt. Mede hierdoor wordt het boek nogal moeilijk verteerbaar. Het verhaal is ook vrij langdradig door de weinige gebeurtenissen, soms onsamenhangend en daardoor ondoorgrondelijk, en moeilijk grijpbaar. Kijkend naar de schrijfstijl van de ontknoping van deze psychologische thriller, bekruipt mij het gevoel dat Nevada Barr deze schrijfstijl beter voor het hele boek gebruikt had, het verhaal zou er zeker overtuigender en minder schimmig door geworden zijn. Mijns inziens heeft Nevada Barr het zichzelf onnodig lastig gemaakt door zoveel verschillende tijdslijnen en verhaallijnen te creëren. Allereerst is er het verhaal van Dylan, zijn veroordeling en zijn tijd in de gevangenis. Dit verhaal wordt doorkruist door dat van zijn broer Richard. Vervolgens is er de geschiedenis van Polly, haar moeilijke jeugd, haar huwelijk met Marshall en hoe zij uiteindelijk, samen met haar 2 dochters, toch nog goed terechtkomt. En daarbovenop krijgen we ook nog te maken met "de vrouw in het rood", een tarotlezeres die ook een connectie heeft met Dylan, maar vooral met Richard. En, last but not least, het verhaal van Marshall en Danny.
De personages zijn meestal goed neergezet en geloofwaardig uitgewerkt. Emoties als vertrouwen, sympathie, liefde, verwarring, haat, frustratie, traumatische ervaringen en angst zijn allemaal in het boek verwerkt. Ook is de sfeer in het New Orleans van na de orkaan Katrina met veel gevoel beschreven.
13½ is al met al een bizar verhaal met een plot die voor mij niet écht verrassend was. Geregeld krijgt de lezer zinspelingen voorgeschoteld die de ontknoping min of meer voorspelbaar maken.
Toch laat de gedachte, dat hier meer uit te halen was, mij niet los.