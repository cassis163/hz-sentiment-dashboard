Waarom een boek onder een pseudoniem uitbrengen en dan toch op de hoes vertellen wie er achter het pseudoniem schuil gaat? Dit is tekenend voor het hele verhaal: iets een mysterie laten lijken, terwijl overduidelijk is hoe het in elkaar zit.

Schrijver Frederik Baas, oftewel Jan van Mersbergen, noemt dit zijn thrillerdebuut. Een schrijversdebuut is het zeker niet want Van Mersbergen heeft al een hele lijst romans op zijn naam staan. Verschillende van zijn schrijfselen zijn beloond met mooie prijzen. Zoals De BNG Nieuwe Literatuurprijs 2011, een nominatie voor de Libris Literatuurprijs 2012, een vermelding op de longlist voor de AKO Literatuurprijs en de Gouden Boekenuil voor zijn roman ‘Naar de overkant van de nacht’. Geen groentje dus, die Van Mersbergen!

Met ‘Dagboek uit de rivier’ blijft hij, net zoals in zijn andere boeken, dicht bij de wereld die hij kent. In dit geval gaat het verhaal over een schrijver die na een succesvol boek te hebben geschreven, naar de Ardennen vertrekt, in de hoop om daar genoeg inspiratie voor een nieuw boek te krijgen. Zijn uitgever Robbert zoekt een rustige vakantiebestemming zodat Robbert’s nieuwe vriendin Barbara en haar zoontje Rens even bij kunnen komen van een stressvolle periode. De ik-persoon in het verhaal, de schrijver, weet wel een huisje vlakbij zijn eigen huis waar zij terecht kunnen en zo geschiedde.

‘Dagboek uit de rivier’ is niet een heel dik of ingewikkeld boek. Het duurt ongeveer 150 van de 215 pagina’s voordat er ook maar enige spanning of mysterie in het verhaal komt. En wanneer deze spanning geintroduceerd wordt, ga je als lezer raden hoe het verhaal in elkaar zit. Dit maakt dat je dit boek uit wilt lezen, want je wilt weten hoe het in elkaar zit. De kans is groot dat aan het eind blijkt, dat je het als lezer goed geraden hebt. Dat moet bij veel lezers toch op zijn minst een kleine teleurstelling opleveren.

Kortom, een makkelijk boek om te lezen in de trein of op vakantie. Verwacht geen diepgaande plotwendingen of ingewikkelde verhaallijnen. Dit is een ideaal boek voor je kind, die voor het eerst een thriller wil gaan lezen, maar geen slapeloze nachten wil.