Antoinette Verstegen (1967) is een veelzijdig persoon. Ze is columniste voor Vrouwenthrillers.nl, eigenares van uitgeverij ''t Gebakken Luchtkasteel' en communicatieadviseur bij de gemeente Boxtel. Daarnaast heeft zij onlangs bij haar eigen uitgeverij haar debuutthriller Wraak uitgebracht.
In Wraak is hoofdpersoon Lucy in eerste instantie een grijs, doorsnee persoontje: 27 jaar, single, gewoon baantje, huismus. Haar zus Sarah is het tegenovergestelde: uitgaanstype, vrolijk, een globetrotter die het met iedereen goed kan vinden. Tot ze onverwachts in India vermoord wordt. Het lijkt alsof Lucy ontwaakt uit een winterslaap; ze wordt woest en het enige wat ze nog wil is wraak nemen op de moordenaar van haar zus. Hiervoor schakelt ze een louche neef met criminele contacten in. Ze leert vechten en schieten, en dan gaat ze op pad, op zoek naar de persoon die ervan verdacht wordt haar zus vermoord te hebben. Totaal onverwacht kruist ook de liefde haar pad wanneer ze Tom ontmoet, de zakenpartner van haar zus. Maar is hij wel te vertrouwen? Was hij misschien betrokken bij de moord op Sarah?
Wraak is een vlot geschreven boek dat wordt geafficheerd als 'spannende roman', maar die typering naar mijn mening niet waarmaakt. In haar columns weet Antoinette Verstegen de lezers wel te boeien met haar korte, bondige zinnen, maar voor een boek is meer nodig. Het is dan aan de auteur om niet in de valkuil te stappen van het schrijven van een opeenstapeling van korte hoofdstukken die weinig onderlinge samenhang hebben. In Wraak is Antoinette Verstegen daar maar ten dele in geslaagd. Zo bijvoorbeeld hopt het hoofdpersonage van het ene continent naar het andere louter op basis van toevallige ontmoetingen en aanwijzingen, maar zonder dat er logische verbanden zijn tussen de verschillende afleveringen van haar avonturen.
De auteur wist me in eerste instantie wel te vermaken met haar licht ironische en vlotte schrijfstijl. Maar op een gegeven moment begon het me toch tegen te staan, omdat er naast die luchtigheid en ironie verder weinig diepgang en spanning in het verhaal zat. Voor de echte thrillerliefhebber een tegenvaller, maar wie gewoon vermaakt wil worden heeft aan Wraak een paar uurtjes pretentieloos leesplezier.
Tenslotte nog een kanttekening: ik heb me erg gestoord aan de vele redactionele fouten in het boek. Dat zijn slordigheden die niet hoeven voor te komen en de aandacht afleiden.