Ron Casper is het typische voorbeeld van een ‘self made man’. Na een turbulente jeugd besloot hij aan een studie scheikunde te beginnen, maar de drang om zijn uitvinding met een groot publiek te delen, bleef. Ron, die zelf veel last had van acne, ontdekte een formule verwerkt in een crème die de puistjes als sneeuw voor de zon lieten verdwijnen. De eerste stap naar de uitbouw van het bedrijf Casper Cosmetics was daar. Maar Ron blijkt niet alleen een gehaaide zakenman te zijn, maar ook een fervent rokkenjager die het niet lang uit lijkt te houden bij dezelfde vrouw.

Zijn kinderen Willem, Marloes en Lot zijn het bewijs van deze geschiedenis van meerdere huwelijken en verhoudingen. Willem en Marloes hebben het aan stiefzus Lot te danken dat ze een vader moesten delen. Als blijkt dat Ron nogal gemakkelijk met het kapitaal omgaat en daarmee het bedrijf op het randje van de afgrond zet, besluiten zijn kinderen dat het tijd wordt dat Pa gaat ‘hemelen’. Maar is dit plan te realiseren of kunnen ze de beste man beter dement laten verklaren zodat zij de touwtjes in handen krijgen? Vanaf dat moment ontstaat er een spel van leugens en intrige waarin de familieleden elkaar ook gaan verdenken.

Marion Pauw schreef eerder vier thrillers, een roman en verschillende korte verhalen. Met de succesvolle thriller Daglicht won ze in 2008 de Gouden Strop. Deze thriller werd tevens verfilmd met in de hoofdrol Angela Schijf. Naast het schrijven van thrillers, werkte ze onder andere mee aan het scenario van de televisieserie In Therapie. Haar laatstverschenen thriller Hemelen is gebaseerd op een verhaal dat ze aanhoorde van een vriendin die klaagde over het gedrag van haar vader.

Hoewel op de cover te lezen is dat Marion Pauw opnieuw een literaire thriller aan haar lezer presenteert, heeft het boek meer weg van een spannende roman. De kinderen van Ron Casper hebben allen een jeugd doormaakt die ervoor heeft gezorgd dat zijn in hun huidige gezinsleven hier nog steeds last van ondervinden. Willem heeft vreemde seksuele voorkeuren, Marloes vindt het moeilijk om verder te gaan na de dood van haar echtgenoot en Lot kan het leven als directrice van Casper Cosmetics en als gezinsvrouw bijna niet meer aan als ze denkt dat haar man vreemd gaat. Het verhaal draait ook vooral om hen en hun band met hun gezamenlijke vader Ron Casper. De getroebleerde familieband is dan ook het belangrijkste thema in het boek en daarnaast zijn er schuingedrukte passages te lezen waarin de gedachten van de dader met de lezer worden gedeeld.

Marion Pauw brengt het verhaal met veel humor, waarbij onder andere de zin ‘nog steeds stijf als een gereformeerde domineesvrouw’ de mondhoeken laat krullen. Er vallen verschillende situaties voor die het boek daardoor een licht komisch tintje meegeven. Toch staat dit in de weg om een echt spannende thriller te brengen, waarbij de lezer flink aan het puzzelen wordt gezet. Hemelen komt hierdoor in het genre van een roman terecht en past voor mij persoonlijk niet in de categorie thriller.