Angelique van der Bijl debuteerde afgelopen maart met Nachtschade, een thriller die ze schreef tijdens een cursus Creatief Schrijven. Nadat de auteur een fragment van haar boek instuurde, werd ze uitgekozen voor een cursus ''literair debuteren''. Tijdens deze cursus legde ze de laatste hand aan thrillerdebuut, dat werd uitgegeven door Ellessy Uitgeverij.

Nachtschade vertelt het verhaal van de zussen Carmen en Irene, die niet de makkelijkste start hebben gehad. Irene is op jonge leeftijd al in een gevangenis geplaatst en loopt daardoor behoorlijk achter ten opzichte van haar zus Carmen, die een mooie baan in de journalistiek heeft. Carmen doet haar best om een band op te bouwen met Irene, maar die lijkt daar niet zo'n behoefte aan te hebben. Wanneer Carmen in contact komt met de ietwat mysterieuze zakenman Ivan, wordt haar leven binnen drie maanden op de kop gegooid. Zij en Ivan krijgen een relatie, maar als Ivan spoorloos verdwijnt gaat Carmen op onderzoek uit. Want Ivan zou nooit tegen haar liegen, toch? En zou Irene daar iets mee te maken hebben?

In Nachtschade worden twee hoofdverhaallijnen afgewisseld en daarnaast zitten er korte dialogen van een derde verhaallijn in verweven. Een bijzondere en vooral boeiende manier! Nachtschade blijkt daardoor vanaf de eerste pagina's al te grijpen. Er zit een lekker tempo in en de spanningsboog in het boek zit vrij aardig in elkaar. De lezer blijft geboeid en in essentie is er ook niks mis met het verhaal, maar toch ontbreekt er wat.

Wellicht is dit het gebrek aan ervaring, want het idee is leuk, maar schrijftechnisch laat het veel te wensen over. Het is duidelijk te lezen dat Angelique van der Bijl een beginnend schrijver is. De dialogen leven niet, de relaties tussen de personages zijn vlak, er wordt nog te veel verteld en er gebeuren een aantal onlogische dingen in het verhaal. Dingen die makkelijk op te lossen waren geweest wanneer de auteur de lezer bij de hand had genomen en had laten zien waar√≥m bepaalde relaties zo diep zitten bij haar personages. Nu staat de lezer nog op een veilige afstand en dat is een gemiste kans.  

Toch moet toegegeven worden dat Nachtschade bijzonder lekker wegleest. Er zitten leuke elementen in deze debuutthriller die blijven zorgen voor spanning. Het wekt nieuwsgierigheid op, maar helaas is die niet groot genoeg om volledig ingepakt te worden.  

Er is nog veel ruimte voor van der Bijl om te groeien. Nachtschade is een aardig debuut, maar voor een thrillerliefhebber is het nog net iets te vlak.