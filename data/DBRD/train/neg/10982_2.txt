Raadselachtig waarom dit boek onder de noemer "thriller" of "spannend boek" valt; er is nauwelijks sprake van spanning, en het griezelelement is door een aantal critici schromelijk overdreven. Gothic? Nou, nou.
Wat mij betreft blijft er een slepend verhaal over, met als onderwerp de maatschappelijke veranderingen in Engeland na de Tweede Wereldoorlog. Natuurlijk werd de klassenmaatschappij al een beetje overhoop gehaald vanaf de jaren twintig, na die andere oorlog, maar de omwenteling begon pas goed aan het eind van de jaren veertig. Labour aan de macht, invoering van de National Health Service, grote landhuizen waarvan het onderhoud onbetaalbaar was geworden en waarvoor geen personeel meer beschikbaar was, kortom, de hogere klassen hadden het moeilijk en de lagere klassen konden zomaar stijgen op de ladder. En ook dat laatste leidde tot problemen.
Over deze thema's heeft Waters een aardig verhaal geschreven, dat echter bijzonder langdradig is. Daardoor is er nog minder sprake van enige spanning, want iedereen ziet tientallen bladzijden van tevoren aankomen wat er gaat gebeuren. Niet veel, trouwens.
Een ander minpunt is dat Waters zich af en toe bezig lijkt te houden met een van haar vorige boeken, die zich in de Victoriaanse tijd afspelen. De personages in The Little Stranger gedragen zich soms wel erg 19e-eeuws!