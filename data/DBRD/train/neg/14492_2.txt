Sommige talenten zijn zo bijzonder dat je daar op school niet mee uit de voeten kunt. Denk maar eens aan Anky van Grunsven, meervoudig Olympisch kampioene paardendressuur. Op school dachten haar leraren dat er niets van haar terecht zou komen, want ze besteedde te veel tijd aan paardrijden in plaats van huiswerk maken. En wat zouden de leraren van de jonge Jill Schirnhofer hebben gevonden? Misschien was ze wel net zoals Elvy, de hoofdpersoon in haar debuutroman So boho, het eerste deel in de serie 'Elvy's eigen wereld'. Tekenen is haar passie, altijd en overal. Opletten in de les is lastig en chillen met vriendinnen doet ze ook niet echt. Elvy leeft in haar eigen wereld. Als ze met haar hakken over de sloot over is van de brugklas naar 2VWO besluiten haar ouders haar in de zomervakantie naar haar grote zus Joy op Ibiza te sturen. In zo’n omgeving kan je toch niet voortdurend tekenen? Juist op Ibiza blijkt wat een groot tekentalent Elvy is en dat succes op de loer ligt als je dat doet waar je hart ligt. Als de vakantie voorbij is, staat er een heel andere Elvy, of juist niet?
So boho is een heerlijk meisjesboek. Vlot geschreven, met veel vaart en een hippe schrijfstijl. De lezer moet wel een paar woorden Engels kennen, maar ook als dat niet zo is kun je het verhaal nog steeds volgen. Het zomerse Ibiza is heerlijk als achtergrond; je voelt de zomerse sfeer door het hele verhaal heen.
Het thema dat je er altijd komt als je je hart volgt, spreekt erg aan in een tijd waarin jongeren voortdurend te maken hebben met CITO-scores en zware eindexameneisen. De boodschap is dat het uiteindelijk gewoon gaat om wie je bent en dat je succesvol bent als je je hart volgt. Al heeft natuurlijk niet iedereen het talent van Elvy.
Wat jammer is, is dat Elvy alle problemen zo snel oplost. Ze stapt ogenschijnlijk erg makkelijk over alle mogelijke weerstand heen. Zo verschijnt er een Engels buurmeisje, dat aanvankelijk erg gesloten en stug lijkt, maar na één gesprek is Elvy meteen helemaal om. Daarna zit er ook weinig ontwikkeling in de vriendschap. Hetzelfde geldt voor schijnbaar onmogelijke opdrachten, die de meiden accepteren. Ze lijken superspannend, je wilt al op het puntje van je stoel gaan zitten, maar als de bekende deus ex machina komen oplossingen plotseling uit de lucht vallen. Elvy komt ook net de juiste mensen op de juiste momenten tegen, waardoor al het succes haar in één zomer toe komt vallen. Het lijkt alsof Schirnhofer haar eigen ervaringen van een paar jaar in één zomer van Elvy heeft willen samenbrengen. Dat tast de geloofwaardigheid aan en het gaat ten koste van de spanning en de diepgang. Al past het natuurlijk prima in de wereld van meiden vanaf een jaar of tien, voor wie Elvy’s zomer een geweldige droom is.
De vraag blijft wel hoe het nu verder gaat met Elvy. Heeft ze zichzelf nou echt gevonden? Hoe gaat het verder als ze weer op school zit? Is ze dan het populaire, succesvolle meisje van de klas? Of kruipt ze dan weer terug in haar schulp? Het nodigt uit om deel twee te lezen in ieder geval.
Dat Jill Schirnhofer (1991) zelf model staat voor Elvy lijkt voor de hand liggend. Met haar zesentwintig jaren heeft ze al veel successen gehad op tv (Zapp) en met haar blog en tekenboeken. In Elvy’s (eigen) wereld - So boho put ze ongetwijfeld ruim uit eigen ervaring.
So boho is vooral geschikt voor meiden vanaf tien jaar.