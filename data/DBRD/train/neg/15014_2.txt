Het is jammer dat ik er pas later achter kwam dat De verleidsters een deel twee uit een serie van drie is. Er wordt wel verwezen naar eerdere gebeurtenissen maar, zo blijkt aan het einde, onvoldoende om te bevatten waar het verhaal nu echt om draait (wat ik eruit opmaak is dat in het vorige verhaal op basis van sciencefictionachtige technieken werd geprobeerd nazaten van Jezus Christus te kweken).

Desondanks is het boek goed leesbaar, met name de gedeelten die in het verleden spelen. Dat zit nog geloofwaardig in elkaar. Ik krijg een goede indruk wat er is gebeurd, al wordt de hamvraag (wie is er vermoord) niet beantwoord, of misschien wel maar dan heb ik dat niet opgepikt en lijkt het niet belangrijk te zijn.

In het heden is het een Da Vinci Code-achtige thriller, met het Vaticaan als centrale plaats delict. Er is sprake van verborgen boodschappen in het werk van Michelangelo, geheime genootschappen en niets-ontziende gangsters met gruwelijke moorden tot gevolg.
Omdat het slechts een deel twee is, weet ik niet hoe het afloopt. Toch komt het bij mij erg ongeloofwaardig over dat de gebeurtenissen in het verleden met inhoud van de gestolen brieven tot zulke uitwassen kunnen leiden. Ik zie niet goed wat er op het spel zou kunnen staan dat de acties rechtvaardigt.
Verder vraagt zo'n geduchte tegenstander die het tegen het Vaticaan opneemt een even geduchte held, maar Emilia is die held niet en Luigi is er teveel een ambtenaar voor. Het is meer geluk en toeval dat de "zaak" tot op zekere hoogte wordt opgelost.