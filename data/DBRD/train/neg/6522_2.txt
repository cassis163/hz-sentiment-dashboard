Dit boek is een vrij simpel prentenboek en hoewel het past binnen het thema Sinterklaas, komt hij of de Pieten er niet in voor. Wel ideaal wanneer je een boek voor wilt lezen binnen dit thema en geen trek hebt in de discussie die tegenwoordig speelt.

Omdat het boek redelijk simpel is, is het naar mijn mening al geschikt voor kinderen vanaf een jaar of drie en hoewel dit altijd aan het kind zelf ligt, denk ik dat het boek vanaf een jaar of vijf á zes niet veel interesse (meer) zal wekken. Bij de illustraties is mooi gebruik gemaakt van de pagina’s. Er is veel gebruik gemaakt van koelere kleuren, dit past wel bij de koudere tijd van het jaar waarin het boek speelt.

Het idee van dit boek is zoet. Tess wil niets anders van Sinterklaas dan een kabouter. Een vriendje dat altijd bij haar kan zijn en met haar mee kan. Samen met opa en oma zorgt ze voor de voorbereidingen. Kleine meubeltjes voor in het poppenhuis, een dekentje voor in het bedje. De schrik en teleurstelling zijn groot wanneer het poppenhuis leeg is de ochtend na Sint zijn bezoek. Gelukkig blijkt dat alleen de plannen iets zijn aangepast. Sinterklaas schrijft dat hamster Flanel een nieuw, warm huisje nodig had en daarom in plaats van de kabouter is gekomen. Natuurlijk is Tess heel blij!

Als verhaal vind ik dit mooi en warm. Ik hoop alleen niet dat ouders en/of kinderen hierdoor te makkelijk op het idee komen om ook een hamster of ander dier cadeau te vragen of te geven… Hamsters zijn namelijk niet de meest handige dieren voor jonge kinderen aangezien zij overdag slapen en pas actief worden in de avond. Daarnaast is het altijd belangrijk om je eerst in te lezen in het dier dat je aan wil schaffen en je goed te realiseren dat je voor een levend wezen kiest die je niet af kunt danken wanneer de nieuwigheid eraf is.

Het boek is wel leuk, maar niet heel uitzonderlijk of bijzonder. Er is niet iets wat er echt uitspringt en Helena heeft nog nauwelijks naar het boek omgekeken. Er zullen heus (jonge) kinderen zijn die dit een fijn boek vinden want de tekeningen zijn mooi en het verhaal is warm. Toch valt dit boek niet genoeg op en heeft het niet iets bijzonders om aan de top te komen hier.