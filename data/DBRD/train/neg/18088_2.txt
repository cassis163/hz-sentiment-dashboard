In de loop van de jaren heb ik aardig wat korte verhalen van Johanna Lime mogen lezen en een ding dat mij elke keer weer opvalt, is de grote hoeveelheid fantasie die ze tentoon stelt. Ze weet elke keer weer een vooral leuke wereld neer te zetten. Lang niet altijd komt het even goed naar voren in het verhaal zelf, maar dat neemt niet weg dat ik het wel elke keer een genot vind om in haar werelden ondergedompeld te worden.

Schimmenschuw is haar eerste boek en kwam een aantal jaren geleden uit. Wederom wordt een fantasierijke wereld neergezet - of beter gezegd: twee. Toch merk ik dat dit boek al een paar jaar oud is: ik mis toch wat van de groei die ik in diverse verhalen van de laatste tijd heb gezien. Geen wonder, bij een eersteling!

In het verhaal zelf neemt Johanna Lime naar mijn mening net iets teveel hooi op haar vork. De hoofdpersoon, Kamilia, moet in een vreemde wereld alle koninkrijken langs om de zeven punten van een ster te verzamelen om weer terug te keren. Elk koninkrijk biedt een nieuw avontuur dat soms wel wat erg gehaast overkomt. Ook komen ook de lokale personages, die in een ver verleden leven, iets teveel eenentwintigste-eeuws op mij over. Ook is eigenlijk iedereen wel erg sympathiek, en krijgen de slechteriken niet de kans om echte antagonisten voor onze protagonist te worden.

Dat neemt niet weg dat het eigenlijk gewoon een leuk avonturenverhaal is die de beginnende tiener - de doelgroep - denk ik erg leuk zal vinden.

Wat mij betreft krijgt dit boek 2,5 sterren.