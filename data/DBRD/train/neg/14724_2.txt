In de afgelopen 50 jaar zijn er, om onverklaarbare redenen, alleen nog maar jongens geboren. Wat in eerste instantie werd afgedaan aan grappige toevalligheid, wordt al snel problematisch. De mensheid lijkt met uitsterven bedreigd. Maar dan wordt er voor het eerst in 50 jaar toch ineens een meisje geboren: Eve. Ze groeit beschermd op, want zij is de enige die de mensheid in stand kan houden. Nu ze 16 jaar is, wordt het voor haar tijd om kennis te maken met de drie jongens die als potentiële vaders van haar kinderen geselecteerd zijn. Eve heeft haar lot altijd geaccepteerd, maar nu het zover is beginnen andere gevoelens op te spelen. Kiest ze voor de mensheid, of kiest ze voor zichzelf?

De proloog is intrigerend en maakt nieuwsgierig naar de rest van het verhaal. Helaas wordt het niveau van de proloog nergens in het boek meer gehaald. Dat komt allereerst doordat de personages vlak blijven. We leren de hoofdpersonen, Eve en Bram, nergens echt kennen. Eve accepteert eerst klakkeloos alles, maar ook als ze daarna wat meer gaat rebelleren krijgt ze niet echt een duidelijke eigen identiteit. Daarnaast zijn de personages erg zwart-wit: ze zijn goed, of slecht. Zo wordt het personage dat de touwtjes in handen blijkt te hebben als dé slechterik weggezet, de motieven achter het slechte gedrag bestaan puur uit de zucht naar macht. Gedrag wordt op deze manier wel erg gemakkelijk verklaard, terwijl de achtergrond van het verhaal zich juist leent voor meer complexe en meer diepgaande verklaringen. Het verhaal had ook meer diepgang kunnen krijgen door de focus wat meer te leggen op het probleem waar deze wereld zich mee geconfronteerd wordt en welke morele kwesties daar bij komen kijken. In plaats daarvan is gekozen om de verliefdheid van Eve en Bram breed uit te meten. Hierdoor is het vooral een boek geworden om even lekker bij weg te zwijmelen.

Het verhaal start wat traag, maar geeft wel de gelegenheid om de wereld waarin Eve leeft goed te ontdekken. Vooral het hologram Holly is leuk gevonden. Gaandeweg komt er meer actie in het verhaal en loopt het tempo snel op. Jammer genoeg gaat het op het einde wat te snel en te gemakkelijk, waardoor het verhaal aan geloofwaardigheid inboet. Zo komt Bram wel erg gemakkelijk bij de Freevers terecht en krijgt hij wel erg gemakkelijk een goede positie binnen die groep. Bij de missies die hij met de Freevers uitvoert had wat meer tegenstand ook meer in de verwachte lijn gelegen.

Eve of man is een makkelijk leesbaar, vermakelijk liefdesverhaal. De proloog schept echter verwachtingen die het verhaal niet waar weet te maken. Een leuk boek om even tussendoor te lezen, maar de diepgang ontbreekt.