Tijdens een concert in Brussel stort een deel van de tribune in. Europarlementariër Jennifer de Jong had anoniem een kaartje toegestuurd gekregen voor dit concert, precies op één van de rijen die ingestort zijn. Toeval? Tom Putter, de politie-inspecteur belast met het onderzoek, probeert de oorzaak te achterhalen. Samen met Jennifer komt hij er achter dat het complexer is dan dat het lijkt...

Een origineel plot heeft 'Fatale wedloop' zeker. Je blijft als lezer nieuwsgierig naar de ontwikkelingen en hoe het allemaal in elkaar past. Al vroeg in het boek worden er vrij veel aanwijzingen gegeven, dus een échte verrassing is het niet meer. Toch blijft de verhaallijn het hele boek overeind.

De schrijfstijl is hier het grootste struikelblok voor de lezer. Waar een thriller toch vlot moet lezen om het tempo hoog te houden en zo de spanning ten volle tot zijn recht te laten komen, is dat in 'Fatale wedloop' niet helemaal het geval. De 'niet helemaal' is dan nog mild uitgedrukt. Ellenlange beschrijvingen van zaken die eigenlijk helemaal niet relevant zijn voor het verhaal zorgen ervoor dat je na een tijdje lezen gewoon afhaakt. Het wordt een worsteling om elk woord van elke zin te lezen. Ook de lange zinnen met veel komma's helpen hier niet bij. Soms zie je als lezer door de bomen het bos niet meer. Je raakt de draad kwijt van het eigenlijke verhaal.

Door deze opmerkingen over de schrijfstijl ervaar je ook een loskoppeling van de personages. Waar Jennifer eigenlijk een heel aangenaam personage is, voel je toch weinig verbinding met haar. Tom Putter wordt ook in een volgend boek het hoofdpersonage en dat is niet meteen positief te noemen. De politie-inspecteur heeft namelijk enkele karaktertrekker die de lezer toch wel irriteren. Dat kan positief zijn, maar dat valt nog maar af te wachten of dat in een volgend boek beter aangepakt kan worden.

'Fatale wedloop' had meer impact gehad als er meer geschrapt was. Het verhaal is solide en origineel genoeg om een lezer helemaal mee te nemen, maar door de uitgebreide uitwerking gaat daar toch een groot deel van verloren.