Nora Roberts kreeg bij haar geboorte de naam Eleanor Marie Robertson. Ze heeft inmiddels ruim 160 boeken geschreven, voornamelijk romans. Haar boeken zijn al in meer dan 30 talen vertaald. Wereldwijd heeft ze dan ook ruim 280 miljoen boeken verkocht. Ook zijn van enkele boeken de filmrechten verkocht. Onder het pseudoniem J.D. Robb schreef Nora Roberts bijna 40 misdaadromans. Een indrukwekkend curriculum vitae.
In De schilder  werkt Lila Emerson als huizenoppasser, ook schrijft ze fantastische young adult boeken. Lila heeft geen eigen huis, haar belangrijkste spullen passen in een koffer en haar overige eigendommen slaat ze op bij haar beste vriendin Julie in New York. Als Lila op een avond op het dakterras zit van een van haar chique oppasadressen, is ze getuige van een moord. Ze ziet hoe een jonge vrouw doelbewust uit een raam wordt geduwd. Later blijkt dat ook de vriend van de vermoorde vrouw, die Oliver blijkt te heten, om het leven is gebracht. Op het politiebureau ontmoet Lila de broer van Oliver: kunstschilder Ashton Archer. De twee blijken een enorme klik te hebben en gaan samen op zoek naar de daders. Hun zoektocht leidt hen van New York naar Toscane en ze komen in aanraking met de criminele, duistere wereld van kunsthandel. Een wereld waar een moord meer of minder geen verschil maakt. Het gevaar komt zelfs zo angstaanjagend dichtbij, dat zij wel eens de volgende kunnen zijn…
De schilder  is niet echt een thriller, eerder een spannende roman. Al is de suspense in het verhaal ver te zoeken. Onverwachte wendingen, zenuwslopend spannende alinea’s, een verrassende ontknoping: niets van voorgaande is aanwezig in De schilder. Het boek is vooral samengesteld uit saaie dialogen die vaak geen toevoeging zijn aan het verhaal. Het maakt het onnodig langdradig. Een aantal hoofdstukken hebben zeker vaart, maar het overgrote deel sukkelt wat voort. De spanning zit hem in een aantal moorden die worden gepleegd en het kat-en-muisspel tussen de hoofdpersonages en de daders. Tussen hoofdpersonages Lila Emmerson en Ashton Archer bloeit een vurige romance op. Het is allemaal erg zoetsappig omschreven, je moet er echt van houden. De auteur weet de hoofdpersonages goed tot leven te brengen. De overige personages blijven wat op afstand, maar dat is een doelbewuste keuze.
Het verhaal speelt zich af in zowel Amerika als Europa. Nora Roberts weet de omgeving goed te schilderen. Het verschil tussen de twee continenten komt goed uit de verf. Een groot pluspunt aan het verhaal, maar het is niet genoeg. Godfried Bomans zei ooit: “Schrijven is schrappen”. Daar had Nora Roberts met De schilder  een voorbeeld aan moeten nemen.