dat met name bij de kritische lezer veel vragen zal oproepen.,Er bestaat niet zoiets als een patent op titels. In korte tijd verschijnen er twee thrillers op de markt onder de titel Apostel en waarin de apostel Paulus een rol speelt.
In deze Apostel maakt de lezer kennis met brigadier Chris Bronson. Hij wordt vanwege insubordinatie geschorst. Deze schorsing krijgt verder geen gevolg in het boek en is ook alleen bedoeld om Bronson tijd te geven om zijn vriend Mark Hampton bij te staan. Hampton heeft bericht gehad dat zijn vrouw om het leven is gekomen in hun tweede huis in Italië. Het lijkt een ongeluk, maar dat verklaart niet de wond die ze aan haar hoofd had. Als Bronson en Hampton op onderzoek uitgaan, ontdekken ze dat bepaalde mensen redenen hebben om een latijnse inscriptie boven de schouw verborgen te houden. Deze inscriptie kan de weg wijzen naar een eeuwenoud geheim dat de grondvesten onder de kerk zal wegslaan, een gegeven dat ook terug te vinden is in Apostel van David Gibbins.
Apostel is de debuutroman van Becker en als zodanig is het lang niet slecht. De schijn wordt gewekt dat Becker vooral zijn eigen theorieën over het ontstaan van het christendom naar voren wil brengen. In het nawoord doet hij uit de doeken wat volgens hem de feiten zijn en op basis daarvan rechtvaardigt hij de theorie die in het boek gehanteerd wordt.
Afgezien daarvan is Apostel voornamelijk een spannend boek, dat met name bij de kritische lezer veel vragen zal oproepen. Waarom wordt de politie niet ingeschakeld? Waarom worden mensen niet beschermd van wie bekend is dat ze gevaar lopen? Waarom wordt een huis onbewaakt achtergelaten waarvan bekend is dat het een doelwit is? Waarom is men het ene moment uiterst voorzichtig door bijvoorbeeld geen gebruik te maken van creditcards en mobieltjes, en laat men op het andere moment rustig ramen en deuren openstaan? Waarom worden mensen in leven gelaten, terwijl ze kennis hebben van een groot geheim en dat reden was om andere mensen wel te vermoorden?
Becker moet nog leren om dergelijke hobbels in de plot glad te strijken. Het zal zijn volgende boeken alleen maar ten goede komen, want dat hij een boeiend verhaal kan neerzetten bewijst hij wel met Apostel.