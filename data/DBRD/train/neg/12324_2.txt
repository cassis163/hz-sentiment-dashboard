Ik heb zitten twijfelen tussen 2 en 3 sterren voor dit verhaal. Uiteindelijk kom ik uit op 2, omdat ik 'Manipulatie' net niet goed genoeg vind.

Het debuut van Mark Allen Smith (regisseur en scenarioschrijver in het dagelijks leven) is een echt Amerikaans verhaal. Nauwkeurige beschrijvingen van gewelddadige scènes, vrij oppervlakkige personages, een New Yorkse setting en geen seks of ingewikkelde relaties.

Over het verhaal is door collega-recensenten al uitgebreid geschreven, dus daarover hoef ik niet al te veel meer uit te weiden. Het wordt in 3 delen van elk zo'n 100 pagina's verteld. Een manco aan deze thriller is dat het verhaal pas aan het eind van deel 2 enigszins spannend wordt. Dat is te laat.

Ook lezen de eerste 2 delen eigenlijk alleen als een lange inleiding op het magere plot (12-jarige jongen wordt door professionele martelaar in bescherming genomen, waarna hij zelf moet vluchten).

Pluspunten zijn dat de schrijfstijl van Smith lekker wegleest. De hoofdstukken zijn kort, zodat je snel kunt vorderen in het verhaal. Snelle en geoefende lezers zullen dit boek in enkele uren uit kunnen lezen.

Neemt niet weg dat de personages weinig interessant zijn en je dus niet met hen meevoelt. Ik merkte dat het me niet zo veel kon schelen wie er aan het einde won, terwijl het duidelijk de bedoeling van de schrijver was dat je sympathie voor de antiheld Geiger en zijn protégé op zou vatten.

Ik heb me op zich wel vermaakt met 'Manipulatie', maar zou niet zo snel een tweede boek van deze schrijver oppakken.