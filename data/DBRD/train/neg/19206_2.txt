Het vijfde evangelie is het tweede boek wat Ian Caldwell heeft geschreven. Hij heeft er bijna tien jaar over gedaan voordat het klaar was. Je kunt merken dat er veel research gedaan is naar de katholieke kerk en de evangeliën. Ook is er goed onderzocht hoe een strafrechtelijk onderzoek binnen het Vaticaan eraan toe gaat en wordt er veel over paus Johannes Paulus II gesproken. Hieraan kun je merken dat er veel tijd en zorg in het plot van het verhaal is gestoken.

Het verhaal gaat over twee broers, Simon en Alex, beide priester binnen het Vaticaan. Simon rooms-katholiek, Alex oosters-katholiek. Hun goede vriend en curator Ugolino Nogara wordt vermoord, deze moord wordt in verband gehouden met de vondst en restauratie van een uniek document in de christelijke wereld: het Diatessaron. Hierin staat een belangrijke aanwijzing over de echtheid van de Lijkwade van Turijn.

Het verhaal rondom de moord op Ugolino is spannend en verrassend, het verhaal eromheen, de vele Bijbels verwijzingen en de evangeliën zijn wat too much. Er wordt te diep in gegaan op het christelijk geloof, wat moeilijk te rijmen valt met een thriller. Er wordt erg diep in gegaan op de gang van zaken binnen het Vaticaan bij een strafrechtelijk onderzoek, waarbij de paus, Johannes Paulus II ook zeer vaak genoemd wordt.

Al met al, de spannende elementen zaten erin, de moord, de zoektocht naar de dader en zelfs de uitkomst van het Diatessaron kan bijzonder genoemd worden, maar echt een thriller? Nee, dat kan ik er niet van maken. Ik heb nergens echt op het puntje van mijn stoel gezeten, de laatste 100 bladzijden werd ik wel erg nieuwsgierig, maar daar is dan ook alles mee gezegd.
Voor mensen die van thrillers houden met geschiedenis en die geïnteresseerd zijn in het geloof en de zaken rondom het Vaticaan en de paus, denk ik dat het wel een interessant boek is.