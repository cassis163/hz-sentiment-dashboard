Lauren Henderson is geboren in Londen in 1966. Ze verhuisde naar Toscane en vervolgens naar Manhattan, maar inmiddels is ze weer woonachtig in Londen. Henderson heeft Engelse literatuur gestudeerd en ze heeft gewerkt als journaliste voor diverse magazines en kranten voordat ze auteur werd. Zoenen & leugens is het vervolg op het boek Fatale kus. In beide boeken is de hoofdrol weggelegd voor de zestienjarige Scarlett Wakefield.
Dan Mc Andrew is letterlijk in de armen van Scarlett gestorven. Op een feest zoenden ze elkaar en de kus werd zijn dood. Een fatale kus. Scarlett weet zeker dat dit geen toeval was, maar dat Dan is vermoord. Om dit haarfijn uit te zoeken, gaat ze samen met haar beste vriendin Taylor op onderzoek uit. De meisjes hebben wel ideeÃ«n wie de moord gepleegd kan hebben, maar geen bewijzen. De kunst is dus om bewijzen te verzamelen om daarmee naar de politie te kunnen, zodat de dader opgepakt kan worden.
Middels een brief aan de treurige familie van de overleden Dan, lukt het Scarlett om een paar nachtjes in het luxe kasteel van de familie Mc Andrew te mogen logeren, dit onder het mom van elkaar te kunnen troosten en met elkaar erover te praten. Scarlett is echter niet uit op warme woorden van de familie, maar op bewijzen, maar dat houdt ze wijs voor zichzelf. Scarlett belandt van de ene vervelende situatie in de andere en bijna iedereen lijkt een verdachte in dezen. Ze geeft echter niet op, ze zoekt alles tot in de puntjes uit, uiteindelijk zelfs met risico voor eigen leven.
Zoenen & leugens is zeer zeker geen boek dat thuishoort op Crimezone.nl. Het boek behoort onder de categorie chicklits voor jeugdige lezers. Dat neemt niet weg dat het boek goed en vlot geschreven is voor de desbetreffende doelgroep. Hoofdpersonage Scarlett is een dappere tiener die nergens voor terugdeinst en hierdoor een hoop meemaakt en dat maakt het boek voor een jeugdige lezer waarschijnlijk best aantrekkelijk.
Het verhaal is goed opgezet, en kan heel goed gelezen worden zonder kennis te hebben genomen van het eerste deel Fatale kus. De lezer wordt goed ingeleid over de verhaallijn van het eerste boek.
Het verhaal speelt zich af op en rondom kastelen en grote landgoederen, iets waar jonge lezers van zullen smullen en bij weg kunnen dromen. Een heel leuk boek voor jonge meiden, maar voor de thrillerliefhebber absoluut geen aanrader.