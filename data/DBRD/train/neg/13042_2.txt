Ik keek erg uit naar dit boek. Het idee achter dit boek om Hitler in de huidige tijd te plaatsen, is natuurlijk fantastisch. Ik verwachtte dan ook een leuk pakkend verhaal met veel humor, maar helaas kwam dit er niet uit. Met veel moeite heb ik me door het verhaal moeten slepen.

In Duitsland was dit boek een bestseller, maar volgens mij geeft dat eens te meer aan dat beide volkeren een ander gevoel voor humor hebben. Niet alleen de humor viel tegen, maar vooral de manier van schrijven. Vermes gebruikt korte, vaak zakelijke zinnen, waardoor het verhaal nogal 'staccato' overkomt en ik moeite had om te blijven lezen. Daarnaast schiet ook de vertaler een aantal keren tekort als hij Duitse woordspelingen één op één probeert te vertalen. De personages in het boek worden vaak te weinig uitgediept, en hebben weinig tot geen binding met de hoofdrolspeler. Het blijft allemaal een beetje afstandelijk en zakelijk.

Is het dan een echt slecht boek? Nee, want het idee achter het verhaal zorgt er wel voor dat je nieuwsgierig wordt naar de verdere ontwikkelingen en de nieuwe carrière van Hitler. Ik kan me daarnaast voorstellen dat lezers met een sterke Duitse kennis/achtergrond zich makkelijker kunnen vinden in dit verhaal. Zelf vind ik alleen dat het idee een betere uitwerking verdiend had.