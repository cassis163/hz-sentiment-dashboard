Na het sterke deel 1 valt dit 2e deel in de Deverill serie tegen. In het begin worden voortdurend gebeurtenissen uit het eerste boek herhaald. Misschien is dat best prettig als je deel 1 niet - of lang geleden - hebt gelezen, maar als je de boeken vlak na elkaar leest, is het storend en het haalt de vaart uit het verhaal. Na ongeveer 80 bladzijden wordt de uitleg gelukkig minder en kun je ten volle genieten van het verhaal.

Sommige verhaallijnen zijn weer heel boeiend om te lezen, genoeg om het boek met plezier uit te lezen. Al met al blijft het boek wel achter bij de voorganger, met name omdat het verhaal spanning mist. Waar het vorige boek zich afspeelde tegen de achtergrond van de dreiging van de oorlog kabbelt dit boek wat voort rondom allerlei dikdoenerige feestjes, liefdesperikelen en de wederopbouw van het kasteel. Halverwege komt er gelukkig weer wat meer spanning in het verhaal en aan het einde van het boek worden alle personages - als ware het schaakstukken - in positie gebracht voor het derde deel.

Ondanks mijn bezwaren ten aanzien van dit tweede deel zal ik het derde deel dan ook zeker willen lezen.