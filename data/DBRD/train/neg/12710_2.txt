Of je er nu aan mee doet of niet, je ontkomt er niet aan. Elk reclameblok, de nieuwste Allerhande [lekker en goed voor je, het betere eten, 28-dagen-goed-menu] bijna iedereen heeft het over gezonder eten, sporten of afvallen nu 2016 net is aangebroken. Is dit dan ook een goed moment om Happi.food aan te schaffen? Je leest het hier.

Het derde kookboek van Happinez is mooi vormgegeven, heeft een harde kaft en een leeslint. Maar belangrijker nog: het belooft recepten om gezond én gelukkig van te worden! Wie wil dat nou niet? Het kookboek is samengesteld uit een selectie van recepten die vijf jaar lang zijn verschenen in het maandblad Happinez. De hoofdstukken volgen grofweg een dagindeling. Via ONTBIJT, SMOOTHIES, SALADES en SOEPEN komen we bij de TUSSENDOORTJES. HOOFDGERECHTEN gaan vooraf aan de zoete afsluiters TOETJES en ZOETE SNACKS.

De ingrediënten worden opvallend genoeg niet apart beschreven, maar staan vetgedrukt in de beschrijving van de bereiding, die gecentreerd op de pagina is geplaatst. Niet iedereen zal dit waarderen. Gelukkig is er wel een index.

Wie het tijdschrift Happinez kent weet dat het een mindstyle magazine is. Een tijdschrift voor wie geïnteresseerd is in zingeving en verdieping in combinatie met een pure, stijlvolle manier van leven. Dat zie je ook terug in de recepten. Superfoods zijn een geliefd ingrediënt, net als de gezonde suiker(s). De discussie over zin en onzin daarvan laten we in deze recensie buiten beschouwing.

Uit de veelal vegetarische recepten kozen we een zoete snack, namelijk energierepen. Handig nu de school weer begonnen is en qua samenstelling beter dan kant-en-klare repen.

Recept Energierepen
voor 10 à 12 stuks

Verwarm de oven voor op 150 ºC.
Snijd 150 gram ontpitte gedroogde dadels grof en overgiet ze met kokend water. Laat 10 minuten staan.
Bekleed een bakvorm van 18 x 28 cm met bakpapier. Laat het papier flink uitsteken.
Strooi er 2 eetlepels havermout in.
Laat de dadels uitlekken in een zeef, doe ze in de keukenmachine en pureer.
Voeg toe: 50 gram rozijnen, 50 gram gedroogde cranberries, 35 gram goijbessen, 150 gram havermout, 150 gram amandelen, 75 g pure chocolade (72%), 2 eetlepels gebroken lijnzaad, 2 eetlepels sinaasappelsap, 2 theelepels kaneel en ½ theelepel zout.

Maal alles een paar keer kort tot een grof mengsel.
Voeg tot slot 4 eetlepels honing toe en schep alles door elkaar.
Verdeel het mengsel over het bakblik en druk aan met een spatel.
Vouw het bakpapier terug over de bovenkant.
Bak de koek 20 minuten en laat helemaal afkoelen.
Snijd ' m dan in stukken en bewaar deze in een trommel.
Wikkel in vrolijk papier, neem mee en eet er wat fruit bij.
Variatie: voor de vulling van deze energierepen kun je ook heel gemakkelijk een restje zelfgemaakte granola of een kant en klare muesli gebruiken.

De kinderen zijn enthousiast en vinden de energierepen superlekker. Toch zijn er een paar storende zaken.

Ten eerste is door de hoofdstukindeling niet altijd duidelijk of een gerecht bedoeld is als bijgerecht of hoofdgerecht. Zo lijkt de bulghursalade door de ingrediënten en hoeveelheden op een hoofdmaaltijd. Het zou prettig zijn om die informatie bij de recepten te geven.

Ten tweede laten de overigens prachtige foto's hier en daar gerechten zien die niet zijn opgenomen in het boek. Zo is er een foto geplaatst met een schaal couscous, terwijl er geen enkel recept met couscous te vinden is. Deze foto in combinatie met het bijschrift Lekker met couscous had bijvoorbeeld niet misstaan bij het recept voor de groentetajine. De groentetajine is met couscous wel een volwaardig hoofdgerecht. Een recept voor de dumplings in de Oosterse gemberbouillon ontbreekt helaas.
Het zou natuurlijk kunnen dat de 'verdwenen' gerechten op de foto wel met recept in de oorspronkelijke Happinez aflevering stonden. Er zijn trouwens ook voorbeelden in Happi.food waar wel suggesties bij zijn opgenomen zodat de foto matcht.

Wat als indruk achterblijft is een boek met mooie sfeervolle foto's en een aantal verrassende gerechten die ook met gangbare ingrediënten te maken zijn. De kokossoep met gember & doperwten, groentetajine, Indiase linzensalade en superleuke vruchtensnoepjes zijn daar voorbeelden van. Nergens wordt het echt moeilijk qua techniek of bereiding. Bij de recepten kom je bovendien meer te weten over een specifiek ingrediënt zoals de voedingswaarde of hoe je kunt variëren. En als je gek bent op superfoods dan vind je zeker veel van je gading.