De Amsterdamse privédetective Jager Havix wordt betrokken bij twee zaken: Het opsporen van een 18-jarig Slowaaks meisje dat in de prostitutie is beland en de politie helpen met het zoeken naar de herkomst van een schilderij dat bij een dode zwerver is gevonden. Op de omslag van het boek staat: "Twee zaken die ogenschijnlijk niets met elkaar te maken hebben". Dit impliceert mijns inziens een ontknoping waarbij tussen deze zaken een verband wordt gelegd. Helaas blijkt dat niet zo te zijn. Er zijn twee losse verhalen die toevallig gelijkertijd spelen. Met één verhaal zou het boek te dun zijn geworden.
De eerstgenoemde zaak is wel aardig en redelijk spannend. Er komt ook het nodige geweld van enkele buitenlandse criminelen in voor en ook Havix krijgt de nodige klappen.
De tweede zaak is daarentegen langdradig en het is ongeloofwaardig dat de politie zoveel recherchewerk uitvoert voor zo'n onbelangrijke zaak. Alsof er geen belangrijkere zaken om aandacht vragen.
Zoals gebruikelijk moet je de aanduiding "literaire thriller" op de omslag met een korreltje zout nemen.