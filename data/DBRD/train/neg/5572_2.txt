Nick Mason belandt al op jonge leeftijd in de criminaliteit. Het begint met autodiefstal, maar hij stapt met zijn vrienden Eddie en Finn al snel over op inbraken en overvallen. Dat gaat een poosje goed, tot de tijd aanbreekt dat Eddie en Nick kiezen voor huisje-boompje-beestje. Dan krijgen ze de kans om één laatste, grote overval te plegen die ervoor moet zorgen dat ze daarna binnen zijn. De overval loopt verkeerd af. Een agent wordt gedood en Nick krijgt hiervoor 25 jaar gevangenisstraf.
Deal met de duivel begint als Nick er al vijf jaar op heeft zitten. Medegevangene Cole biedt hem een deal aan: een vrij leven buiten de gevangenis, mits Nick de komende twintig jaar alle opdrachten uitvoert die Cole hem oplegt. Nick kan niet weigeren en dat levert hem een luxe huis in Chicago op en een pro forma baantje als manager in een restaurant. Maar voor Nick zich daaraan kan overgeven, gaat de telefoon met de eerste opdracht van Cole.
Deal met de duivel is het eerste deel in de serie over Nick Mason door Steve Hamilton. Van de auteur verscheen eerder al tien boeken in de Alex McKnight serie en een paar standalones, maar deze zijn niet in vertaling uitgebracht.
In Deal met de duivel lijkt Hamilton op een zo groot mogelijke doelgroep te mikken door alles eenvoudig en overzichtelijk te houden.
No shit, Sherlock. Hamilton heeft waarschijnlijk een lezer voor ogen die het allemaal niet zo snel meekrijgt, want hij geeft regelmatig een overbodige uitleg van de feiten. Die simpele stijl zet zich voort in de dialogen en de plot. Elke vorm van subtiliteit is afwezig. Vooral de mannetjes in het boek gaan tegen elkaar tekeer als kemphanen die verwikkeld zijn in een strijd wie de langste heeft.
Een beetje geoefende thrillerlezer ziet al ruim van tevoren aankomen hoe de plot zich ontvouwt. Hamilton veroorlooft zich wat gemakzuchtigheid in de plot die ten koste gaat van de geloofwaardigheid. Het lukt Mason bijvoorbeeld om ongezien een topcrimineel een hele dag te volgen en daarna alleen te treffen in een nachtclub, terwijl die crimineel omringd is door bodyguards. Maar blijkbaar zijn die bodyguards net zo oplettend als de Blind Boys of Alabama.
Het moet gezegd worden, Deal met de duivel  kent spannende momenten, namelijk de keren dat Mason opdrachten moet uitvoeren die totaal niet bij hem passen. Maar deze momenten maken niet het hele boek.

Hamilton wil het op het eind te snel afraffelen. Tot dan toe legde hij allerlei overbodige zaken uit, maar op het eind blijft hij de lezer te veel antwoorden schuldig en laat hij de overlevende personages alle gebeurtenissen maar voor zoete koek slikken zonder ergens op terug te komen.
Deal met de duivel zal erg in de smaak vallen bij een voornamelijk mannelijk publiek dat niet veel leest en weinig eisen stelt. De doorsnee thrillerlezer kan kiezen uit betere series.