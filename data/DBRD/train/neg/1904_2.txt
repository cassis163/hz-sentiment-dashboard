ongekunsteld, pretentieloos en eenvoudig. ,Met De Cock en de moord in gebed zette Appie Baantjer een punt achter zijn boeken met de Cock en Vledder in de hoofdrol, waarvan er ongeveer 70 zijn verschenen. In totaal schreef Baantjer meer dan 80 boeken, waarvan meer dan 7 miljoen stuks verkocht werden. De Baantjer fans waren in zak en as maar nu, in november 2010, verschijnt een nieuwe reeks boeken onder de naam Baantjer Inc. Het eerste boek is Moord met een strijdbijl, met Hendrick (met ceekaa) Zijlstra, de neef van de Cock, in de hoofdrol. Schrijver van dit boek is Ed van Eeden, die al eerder enkele misdaadromans schreef. Volgens de uitgever schreef Van Eeden Moord met een strijdbijl met toestemming én medewerking van Baantjer.
Anatoli Davidenko, Wit-Rus, is in een winkeltje aan het Cornelis Troostplein met een antieke strijdbijl uit Belarus vermoord. De politie komt in contact met Victor, zijn broer en diens vrouw Irina. Rechercheurs Oscar Graanoogst en Hendrick Zijlstra zijn belast met het onderzoek naar deze moord. Veel aanknopingspunten hebben ze niet. Maar, na hun bezoek aan het bedrijf waar Anatoli werkte en een onderhoud met een aantal collegas van het hoofdbureau van politie, wordt de zaak toch aan het rollen gebracht. Hoewel de uiteindelijke oplossing van de zaak uit een totaal andere hoek komt.
In het boek wordt veel aandacht geschonken aan de verhoudingen tussen de collegas van politiebureau de Pijp en tevens de betrekkingen die zij hebben met de collegas van het hoofdbureau. Eigenlijk worden hier vaak té veel woorden aan vuil gemaakt; dit gaat ten koste van het verhaal en het onderzoek dat af en toe zelfs ondersneeuwt.
Hendrick Zijlstra gaat uiteraard heel anders te werk dan zijn oom Jur; hij maakt gebruik van moderne communicatiemiddelen, heeft een profiel op Facebook, draagt een petje en heeft vaak niet veel op met de goedbedoelde adviezen van zijn meerderen; dat maakt hem alleen maar knorrig en opstandig. We zullen even moeten wennen aan deze nieuwe hoofdpersoon en de schrijver de kans moeten geven zijn personage verder uit te gaan werken.
Eén ding is niet of nauwelijks veranderd: net als in vele andere Baantjer verhalen is ook nu één opmerking voldoende gebleken om de zaak opgelost te krijgen.
Een Baantjer verhaal in een nieuw jasje, ongekunsteld, pretentieloos en eenvoudig. Moord met een strijdbijl kent wel een hedendaagse inslag en een plot die niet direct in de lijn der verwachting ligt. De Baantjer boeken zijn en blijven een leuk tussendoortje.