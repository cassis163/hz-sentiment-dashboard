De gelouterde New Yorkse reclameman James Siegel, die in 2003 debuteerde met de beloftevolle thriller Ontspoord, heeft zijn belofte helaas niet waar kunnen maken. Zijn opvolger Onder dwang was een stuk minder en kreeg dan ook de recensies en waardering die het boek verdiende. Nu ligt Siegels derde boek, Rampspoed, op de roestvrijstalen tafel van de patholoog om ontleed te worden.
Journalist Tom Valle, de hoofdpersoon in dit verhaal, is gedegradeerd van sterverslaggever voor een landelijke krant tot onbeduidend nieuwsjager voor een lokale krant in het dorpje Littleton in Californië. Hij heeft zijn verbanning te wijten aan het feit dat hij tijdens zijn vorige baan een groot aantal artikelen zelf heeft verzonnen. Niet zozeer om de lezer tevreden te stellen maar meer om een goede beurt te maken bij zijn baas.
Een raadselachtig auto-ongeluk waarbij twee slachtoffers vallen, die niet zijn wie ze lijken te zijn, doet het dorpje opschrikken. Een vermeende noodstop kan niet worden bewezen en remsporen zijn nergens te vinden. Met deze gegevens gaat Tom op onderzoek uit. Hij probeert de waarheid te achterhalen om zich op die manier te rehabiliteren. Maar wie zal de ex-bedrieger Valle ooit nog geloven?
Het is James Siegel op geen enkele wijze gelukt om zijn verhaal spannend te maken. Dat komt in de eerste plaats door het gebrek aan structuur in het verhaal. Op willekeurige momenten verplaatst Siegel de handelingen naar diverse tijdstippen in het verleden. Deze flash backs worden nauwelijks aangekondigd en vaak is ook niet direct duidelijk over welke persoon het op dat moment gaat. Dikwijls heeft het onderwerp niet altijd een direct verband met de grote, doorlopende verhaallijn. Dit werkt heel rommelig waardoor het verhaal moeilijk te volgen is, langdradig wordt en uiteindelijk weinig tot de verbeelding spreekt.
Wordt er al een ontknoping gevonden, dan volgt een oppervlakkige verklaring waardoor je met een aantal onbeantwoorde vragen blijft zitten. Verbanden met de scène en het verhaal zijn dan ook moeilijk te leggen. Aan het eind van het boek resteren dan ook vele vragen.
Rampspoed levert ongevraagd het bewijs dat waardering en succes in een bepaalde branche geen garantie zijn om eenzelfde niveau in een andere branche te evenaren. Was Ontspoord een succes, dit laatste boek doet zijn titel eer aan, rampspoed. Daar is alles mee gezegd.