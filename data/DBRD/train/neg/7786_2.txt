Het Baantjer-imperium is uitgebreid. Na de boeken over Van Opperdoes en Jacob is Simon de Waal nu alleen verder gegaan met Bureau Raampoort, over opnieuw Van Opperdoes en Jacob die ineens de achternaam Holm heeft gekregen. Verder is er in bureau Raampoort weinig veranderd.

Het schijnt dat er een tv-serie van is (https://www.hebban.nl/artikelen/de-waal-baantjer-reeks-gaat-door-als-bureau-raampoort), ik heb de indruk dat dit boek dichter bij de tv-serie zit. Zo is de verhouding tussen Van Opperdoes en Jacob iets veranderd, de grappen zijn wat scherper, de humor wat plastischer (de scène op Schiphol zal het op tv goed doen) en de overleden vrouw van Van Opperdoes is meer naar de achtergrond geschoven. Het lijkt of de karakters van de acteurs (Thomas Acda en Tim Haars) mee zijn gaan spelen in het personage dat ze spelen en waar het boek dus over gaat.
De veranderingen vind ik jammer, vooral de discussies met de overleden vrouw gaven de verhalen iets bijzonders, iets dat andere verhalen niet hadden. Ook zie ik minder menselijkheid, die Baantjer vrijwel altijd in zijn verhalen stopte, een soort Amsterdamse gelatenheid, verdraagzaamheid, medemenselijkheid, óók als het om daders ging.
Dat Jacob nu duidelijk geen achternaam is, haalt ook een deel mysterie weg.

Het verhaal zelf is grotendeels wat je van een "Baantjer" mag verwachten: Amsterdamse rechercheurs die bij nacht en ontij door Amsterdam wandelen en wat keuvelen, van de goede dingen des levens houden en moorden oplossen.
In dit geval komt er weinig echt speurwerk aan te pas, een beetje toeval en veel werk op de achtergrond door het NFI. Helaas is een deel van de ontknoping al snel duidelijk door de on-Amsterdamse namen van enkele personages.
Wat ik ook minder vind, zijn de talloze verwijzingen naar films en tv-series. Dat heeft zo'n boek niet nodig.

Uiteindelijk is het een prettig ("vlot") leesbaar boek dat je een uur of wat verpozing biedt, weinig complex is en weinig inspanning vergt om te lezen.