Jen Minkman is lerares Engels op een middelbare school in Voorburg. Vandaar waarschijnlijk dat haar debuut, Back to school, zich afspeelt op een middelbare school, en dat de hoofdpersoon een lerares Engels is.
Lerares Vera is vierentwintig, en voor het eerst mentor van een 6 vwo-klas. Er zitten een paar vervelende leerlingen in, waaronder de aantrekkelijke Morten. Hij flirt openlijk met Vera, die niet zo goed weet wat ze ermee aan moet. Stiekem vindt ze Morten wel een lekker ding, maar dat mag natuurlijk niet. Bovendien denkt ze dat Morten alleen met haar flirt om haar te irriteren.
Ondertussen speelt er nog een xtc-zaak, waar twee andere mentorleerlingen bij betrokken zijn. Morten gaat veel met deze leerlingen om, maar is hij ook betrokken? Vera gaat samen met haar zus en een vriendin op onderzoek uit.
De titel, het omslag, de achterflaptekst, niets aan Back to school wijst erop dat het hier om een thriller of zelfs maar een spannend boek gaat. Het hele boek schreeuwt chicklit! en dat blijkt het ook te zijn, al staat er op de cover romantische detective. Niets mis mee natuurlijk, het boek leest lekker vlot weg, maar is op Crimezone niet helemaal op zijn plaats. Nergens is het verhaal echt spannend. Bovendien staat het boek vol taal- en spelfouten
Wel erg goed is de herkenbaarheid. Back to school laat je ongetwijfeld terugdromen naar je eigen middelbare schooltijd. Iedereen heeft ooit wel een 'bad boy' als Morten gekend, waar iedereen stiekem verliefd op was.
Nog een grappig detail: Vera schrijft in het boek een liedje over Morten, dat ook echt door Minkman opgenomen is. Dit liedje (Unspoken) kun je op Minkmans website vinden (www.jenminkman.nl).