Ginny Carter reist de hele wereld over naar hulpbehoevende gebieden om daar mensen te helpen. Ze is er niet alleen om hulp te verlenen, maar bovenal om te vluchten van haar verleden. Het verlies van haar man en kind leidt ertoe dat ze op het moment dat ze terug is in New York besluit om zelfmoord te plegen. Maar voordat ze deze kans krijgt vindt ze een dakloze tiener, genaamd Blue. Ze besluit zich over hem te ontfermen. Terwijl ze elkaar steeds beter leren kennen ontdekt Ginny dat Blue een groot geheim met zich meedraagt dat ze niet kan negeren...

Iedereen heeft weleens gehoord van Danielle Steel (1947). Als deze naam geen belletje doet rinkelen vanwege haar boeken, dan wel door de verfilmingen ervan. Het is niet vreemd dat ze een grote naam is, want ze heeft inmiddels al 95 romans geschreven die bijna allemaal in de Amerikaanse bestsellerlijsten hebben gestaan. In Nederland is Vriendschap de nieuwste vertaling van Steels werk, van de hand van Jet Matla.

Steel kaart in deze roman veel zware thema's aan waarvan sommige dicht op haar eigen leven aansluiten. Zo houdt ze zich bijvoorbeeld bezig met het welzijn van kinderen (twee van haar negen kinderen zijn geadopteerd). Het is duidelijk dat Steel verstand van zaken heeft. Toch komt Blue als puber ongeloofwaardig over. Normale pubers zijn al lastig, laat staan als ze extra bagage met zich meedragen zoals Blue. Hij vindt namelijk bijna alles goed, zet zich niet af tegen Ginny en gedraagt zich altijd netjes. Gelukkig gebeuren er genoeg andere dingen in het persoonlijke leven van Ginny om dit niet als vervelend, maar als zorgzaam te ervaren.

Het verhaal wordt uitgebreid verteld door de schrijfster. Te uitgebreid zelfs. Steel geeft de lezer weinig kans om zelf een beeld te vormen van de gebeurtenissen. Ook worden er regelmatig dingen herhaald waardoor het verhaal op bepaalde delen uitgekauwd overkomt. Steel had wat meer 'show' en minder 'tell' toe mogen passen om te voorkomen dat het verhaal langdradig wordt, wat nu helaas wel het geval is.

Juist doordat alles veel te uitgebreid wordt verteld is de spanning in Vriendschap ver te zoeken en doet Steel weinig moeite om niet voorspelbaar te zijn. Jammer, want ze kaart belangrijke actuele thema's aan en de personages zijn mensen met levenservaring. Danielle Steel is misschien een populaire schrijfster, maar dit verhaal had met wat aanpassingen veel sterker kunnen zijn. Dit boek heeft de basis voor een goed verhaal, maar de manier van vertellen zorgt ervoor dat je geen vriendschap sluit met deze roman en haar personages.