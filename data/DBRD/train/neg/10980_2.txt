Als je thrillerlezers naar hun favoriete auteur vraagt, zal menigeen John Grisham zeggen. De Amerikaanse schrijver schrijft al meer dan 20 jaar thrillers en behoort tot de top van de wereld. Met zijn young-adult boeken probeert hij opnieuw hoge ogen te gooien maar nu voor een jongere doelgroep.
De belofte vertelt het verhaal van de 13-jarige Theo Boone. Een bijdehante, intelligente en zeer ambitieuze jongen, die een wat afwijkende hobby heeft: het recht. Theo droomt van een carrière in de advocatuur, en die droom komt al te snel tot werkelijkheid.
Je merkt aan alles dat Grisham nog geen volleerd young-adult schrijver is. Op sommige plekken in het boek legt hij te veel dingen uit, waardoor de vaart uit het verhaal wordt gehaald en sommige delen overbodig worden gemaakt. Hij is duidelijk op zoek naar een aansprekende stijl voor zijn jonge lezers, en soms slaat hij de plank op dat gebied volledig mis. Om over de spanning nog maar te zwijgen, want die was in dit boek ver te zoeken. Er gebeurde te weinig, waardoor de plot voorspelbaar en saai werd.
Je doet de schrijver te kort door te zeggen dat dit een slecht boek is. Natuurlijk komt het talent van Grisham ook in dit boek weer naar voren: een sterke hoofdpersoon, mooie verhaallijn en veelbelovende hoofdstukken. Maar het is het allemaal nog net niet. De hoofdpersoon maakt net niet genoeg ontwikkeling door, de verhaallijn is net niet helemaal af waardoor het saai wordt, en sommige delen in het boek zijn net niet goed genoeg om de aandacht er helemaal bij te houden.
Kortom, John Grisham doet ons hier een belofte (zoals de titel ons al doet vermoeden): het boek is niet zoals we van hem gewend zijn, maar veelbelovend is het absoluut. Het is een kwestie van tijd voordat Grisham de juiste stijl te pakken heeft, en van een auteur van dit formaat mag je verwachten dat hij die stijl spoedig zal vinden.