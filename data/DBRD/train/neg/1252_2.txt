Victor Bronckhorst groeit sinds zijn elfde op bij zijn grootouders nadat zijn ouders bij een ongeluk om het leven zijn gekomen. Zijn opa was bevriend met Adolf Hitler en voedt de jongen op strenge wijze op, waarbij hij hem ideeën inplant over hoe je een sterk ras krijgt. Op volwassenen leeftijd is Victor rijk en machtig genoeg om met behulp van enkele mensen vorm te geven aan deze ideeën. Alle Nederlanders worden verplicht om een ID-chip te laten inbrengen, waarmee voortaan al hun zaken geregeld worden. Diverse ID-chips zijn in het geheim uitgerust met een dosis gif, die door een druk op een knop op afstand losgelaten wordt in het lichaam.
Dit boek is een aardige aanzet om na te denken over de grenzen van privacy, maar schiet in de uitwerking als thriller tekort. De auteur geeft te gemakkelijke antwoorden op zaken die in de praktijk moeilijk uitvoerbaar zijn, zoals ongemerkt toegang krijgen tot allerlei informatiesystemen. Tientallen andere vragen die door de plot opgeroepen worden, blijven onbeantwoord.