De wereld was lange tijd in de ban van 50 tinten grijs. Huisvrouwenporno werd het ook wel genoemd. Na het succes van deze erotische trilogie, verschenen er meer erotische boeken voor vrouwen op de markt. In de boekwinkel werd je dood gegooid met boeken die ‘die nieuwe 50 tinten grijs’ moesten voorstellen. Ook bekende Nederlandse schrijfsters zoals Esther Verhoef (onder het pseudoniem ‘Marique Maas’) doen mee aan deze trend. Waarschijnlijk iets minder bekend is thrillerschrijfster Linda van Rijn. Ze schrijft vakantiethrillers en word ook wel eens de nieuwe Suzanne Vermeer genoemd. Onder de naam Sandrine Jolie schrijft ze erotische thrillers die samen de ‘G’ serie vormen..

Soixante Neuf is het eerste deel uit wat een reeks erotische thrillers moet worden. In dit boek gaat agente Sanne Romeijn undercover in een seksclub nadat daar twee doden gevallen zijn. Ze werkt daar en vermaakt de klanten. En in een seksclub hebben ze ook seks. Om niet op te vallen doet Sanne (undercover als Sandy G) hier gewoon aan mee. Ze ligt als nieuwe goed in de markt en op haar eerste avond heeft ze al meteen vier klanten. Tijdens haar undercoverwerk vallen er nog meer doden. Op het moment dat de moordenaar bezig is de lijst met slachtoffers langer te maken, krijgt Sanne een ingeving over de dader.

Niet bloedstollend spannend en ook niet heel erotisch. Het einde wordt voor mijn gevoel een beetje afgeraffeld, maar zeker een prettig boek om te lezen. Doordat het boek aan de dunne kant is (Iets wat we al kennen van haar vakantiethrillers) kun je het rustig in een middagje/avondje uitlezen. Met de zomermaanden in aantocht is het ook een ideaal boek voor een dagje strand of op vakantie.