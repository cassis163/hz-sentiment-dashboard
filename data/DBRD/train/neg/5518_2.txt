Net aan het begin van het nieuwe jaar had ik zin om mijn challenge af te trappen met een spannend en niet al te complex boek. Ik besloot te gaan voor ‘Lawinegevaar’ van Suzanne Vermeer, ook omdat ik deze als e-book kon lezen.

Chantal Donkers, strafrechtadvocate uit Brabant, breekt door als bekend persoon doordat zij een spraakmakende en controversiële zaak wint. Ze hoort nu bij de ‘groten’ en is vaste gast in een nieuwsshow op televisie. Helaas krijgt zij te maken met een stalker die er zelfs voor zorgt dat zij besluit een break te nemen van haar werk. Samen met haar vriend Niels besluit zij een skivakantie naar Zwitserland te boeken. Een week voor vertrek staat er ineens een klein meisje voor haar deur dat beweert dat Chantal haar tante is. Het is Fenna, het dochtertje van Chantal’s zus Amber, die zij al meer dan 10 jaar niet meer heeft gezien. En met de woorden ‘Mama zegt dat ik bij jou veilig ben’ stapt Fenna naar binnen.

Ik heb al eerder boeken gelezen van Suzanne Vermeer en ook al zijn het relatief ‘makkelijke’ boeken, toch lees ik ze met plezier. Ook dit boek las vlot weg, de vaart zat er goed in. Het verhaal is moeilijk weg te leggen. Echt een boek dus wat je in een adem uitleest. Chantal was wel een beetje naïef, zeker gezien haar beroep als strafrechtadvocate. Op bepaalde manieren was ze kritisch en wilde ze graag de touwtjes zelf in handen houden. Ook stond haar mond nooit stil en had altijd wel haar mening klaar. Daarom vond ik het lastig te lezen dat zij gewoon niet doorhad wat er zich vlak onder haar neus afspeelde en ik al heel snel in het verhaal doorhad wie de 'bad guys' waren. Ik hoopte dat ik me vergiste en dat het boek nog een verrassende wending zou nemen maar hoe verder ik kwam, hoe meer obvious het werd. Dat vond ik jammer.

Betekent dit dat het boek slecht is? Zeker niet! Het verhaal is leuk, soms wat onwaarschijnlijk en zoals al gezegd, veel was al van mijlenver aan te zien komen.