Het eerste deel van deze serie, Het Huwelijkscontract, had me een beetje teleurgesteld. Ik had gewoon te hoge verwachtingen voor een, wat bleek, doorsnee romannetje. Toch smaakte het naar meer en daarom nam ik ook De Huwelijksval mee uit de bibliotheek. Deze keer begon ik zonder oogkleppen en de juiste instelling. Dit boek is een roman, wat even lekker zwijmelen betekent, maar zonder verhaal en personages die echt blijven hangen. Goed voor een paar uurtjes leesplezier.

De Huwelijksval haalde zelfs deze "lagere" en toch wel reële verwachtingen niet. Het boterde maar niet tussen mij en het verhaal. Ik had het gevoel dat de personages nog minder ontwikkeld waren dan het eerste deel en de gebeurtenissen waren TE voorspelbaar. Vanaf het begin was het duidelijk welke kant het verhaal op ging en dit haalde alle spanning, als die er al was, weg. De aantrekkingskracht tussen de beide hoofdpersonages kon ik ook ver zoeken, om over de bedscènes nog maar te zwijgen. Oké, ik moet nog steeds aan de Nederlandse terminologie wennen, maar wederom had ik WTF momenten over waar bepaalde "objecten" mee vergeleken werden. Is dit voor alle Nederlandse romans hetzelfde? Want dan denk ik dat ik het hier bij laat, of de scènes in het vervolg skip. Het was gewoon... verkeerd.

Ondanks alles was er iets dat me verder deed lezen en niet zo'n klein beetje ook. Ik wist dit boek binnen twee uur uit te lezen. TWEE UUR! Volgens mij is dat een nieuw record voor mij! Ook al was er soms wat gesteun en geklaag van mijn kant, ik heb me af en toe best wel geamuseerd. Er zitten een paar vermakelijke scènes in en als puntje bij paaltje komt, heb ik ook wel lekker kunnen zwijmelen. Niet zoveel als ik verwacht had, maar een rijke Italiaanse graaf heeft toch wel wat :)


Conclusie
Dit boek stelt me nog meer teleur dan het eerste deel. De chemie en romantiek was af en toe ver te zoeken tussen de hoofdpersonages en van een verhaal was niet echt sprake. Het las wel heerlijk en snel weg en had ook zijn amusante momenten. Alleen waren dit er te weinig om dit boek aan te kunnen raden.

Deze recensie verscheen als eerste op CarpeLibra.nl