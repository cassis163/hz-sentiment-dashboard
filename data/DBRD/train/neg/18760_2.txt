De Plaza, geschreven door S.L. Grey, speelt zich af in een winkelcentrum in Johannesburg, Zuid-Afrika. Twee onbekenden worden een speelbal in een spel in de tunnels van het winkelcentrum.

Rhoda, een Brits onderdaan, die last heeft van haar zichtbare litteken, raakt haar oppaskind kwijt in het winkelcentrum als ze drugs wil scoren. Daniel, een winkelbediende in de boekwinkel waar het kind vermist raakte, zag het kind wegrennen maar associeerde het kind niet met Rhoda, aangezien het kind blank was.

Rhoda ontkomt aan de bewakers en kidnapt Daniel om haar te helpen ontvluchten. Ze raken compleet verdwaald in de ondergrondse ruimtes van de winkels. Ze dalen verder af, lossen puzzelvraagstukken op totdat ze een lift bereiken die hen weer terugbrengt naar het bovengrondse winkelcentrum.

Hier was ik onaangenaam verrast om te merken dat ik pas een derde van het boek had gelezen. Ik had geen idee hoe het verder zou gaan en had niet veel zin om verder te lezen.
Het centrum waar ze nu waren beland is, geen verrassing, een iets meer surrealistisch, nachtmerrie-achtige versie als dat welke ze hebben verlaten.

Tegen het einde van hoofdstuk 14 werd het steeds moeilijker om bij het verhaal te blijven. eR gebeurt niet veel bijzonders anders dan wat er al was gebeurd.

Op de een of andere manier mist er wat aan het verhaal: originaliteit, verteltrand, karakters waar je je mee kunt identificeren?
Het verhaal begon goed, maar al naar gelang ik verder kwam ik het verhaal, was mijn interesse in het verhaal en de karakters verslapt. Ik moest soms terug bladeren om te kijken wat ik ook al weer had gelezen, en dat is geen goed teken.
Normaal gesproken gooi ik een boek aan de kant als ik na ongeveer 30 bladzijden merk dat ik mijn aandacht er niet bij kan houden. Voor de leesclub heb ik echter doorgezet, en ik heb het boek met heel veel moeite uitgelezen.

Het blijft natuurlijk persoonlijk om een boek te lezen, ieder heeft zijn/haar eigen smaak.
Ik had hoge verwachtingen van het boek, misschien wel iets te hoog, en ik vind het erg jammer dat het verhaal niet aan mijn verwachtingen heeft beantwoord.
Ik zal dit boek niet echt aanraden en ik weet bijna zeker dat deze schrijver niet op mijn verlanglijst komt te staan als een auteur waar ik meer van zal gaan lezen.