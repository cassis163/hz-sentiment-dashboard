Er zijn twee dingen die ik gewoon nodig heb bij het lezen van een boek:

1. Emoties. De (hoofd)personen moeten iets met me doen.
2. Realisme. Ik moet erin kunnen geloven, zonder elke pagina te denken: dit kan niet, dit klopt niet, dit is onmogelijk.

Het boek faalde voor mij in beide opzichten.

Een van de grootste valkuilen is naar mijn idee de vele vertelperspectieven. Het boek heeft meer dan 10 vertellers. Elk hoofdstuk heb je weer een andere verteller en de hoofdstukken zijn ook nog eens heel kort. Het is logisch dat je op het begin dus wat moeite hebt met het uit elkaar houden van de personages, maar ik kan vast niet de enige zijn die het gewoon niet lukte? Er waren personages bij die maar 1 of 2 hoofdstukken hadden en ik had echt geen idee wie iedereen was. Het ergste? Het kon me ook gewoon niets schelen.

Ik kon me namelijk echt totaal niet identificeren met de hoofdpersonen, had geen klik met de mensen, en ergerde me kapot aan de clich√©s die overal voorbij leken te komen (cheerleader wil hottie daten, nerd heeft een nieuwe laptop nodig). Er kon iets verschrikkelijks gebeuren en ik haalde gewoon mijn schouders op, het raakte me niet. Jammer.

Een ander probleem was dus dat ik het hele plot niet kon geloven, het was mij te vergezocht. Ik vind het niet erg om mijn 'disbelief' opzij te zetten, maar dan moet de auteur wel zijn/haar best doen. Het plot van dit boek geloofde ik gewoon voor geen seconde. Ik betrapte mezelf er ook op dat ik telkens weer "Kom op mensen! DENK NA!" riep. Geen goed teken.

Ik kan nog wel even doorgaan, maar het idee is volgens mij duidelijk. Het was gewoon geen boek voor mij.

Maar .... wie weet vind jij het geweldig :-) Er zijn namelijk ook een paar goede punten (daarom de twee sterren): het boek leest heerlijk snel weg, er gebeurt heel veel en het geeft een interessant beeld van social media madness. Het laat je nadenken over de vraag in hoeverre social media te vergelijken is met de echte wereld en dat is in deze wereld best een noodzakelijk iets. Oftewel: lees het en vorm je eigen mening!