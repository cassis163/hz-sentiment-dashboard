De helft van het boek lijkt meer op een toeristengids dan op een thriller. Natuurlijk is het leuk als de auteur de achtergrond waartegen de gebeurtenissen zich afspelen schetst, maar dit is wel even meer dan dat. Saaie taallessen, veel te uitgebreide beschrijvingen van de stad inclusief allerlei jaartallen. Wat moet je er als thrillerlezer mee? Het is moeilijk te begrijpen dat een ervaren schrijver als Grisham niet door heeft gehad dat hij zo graag over Bologna wilde vertellen dat het eigenlijke verhaal ondergesneeuwd is geraakt. Waarom niet een non-fictie waarin hij zijn liefde voor deze Italiaanse stad kon beschrijven? Nu verveelt hij zijn niets-vermoedende lezers ermee.
Wat overblijft is niet mega-spannend, maar wel leuk verzonnen. Tegen de tijd dat de beschrijvingen van Bologna en de taallessen eindelijk zijn verdwenen, heeft de lust om het boek te lezen al aanzienlijke schade opgelopen. Ook al is de plot leuk, echt spannend wordt het niet. Het lijkt haast of nu Bologna van het toneel verdwenen is Grisham de drive mist om er iets moois van te maken. Hij heeft heel wat betere boeken geschreven. Dit is een afknapper.