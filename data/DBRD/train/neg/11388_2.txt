Wie naar de waarderingen van de lezers kijkt, merkt dat ´Gebroken´ enorm veel vier- en vijfsterrenquoteringen krijgt. Het kan bijna niet anders of dit boek is spannend en de naam thriller waardig. Echter, ook ´Het meisje in de trein´ van Paula Hawkins is zo een boek en uiteindelijk blijkt dat maar een flauw boek. Chicklit met een vleugje spanning, enorm gehypet, maar vooral heel flauw. Vergaat het ´Gebroken´ beter?

Het antwoord is overduidelijk neen. ´Gebroken´ is opnieuw zo´n boek waarop het label ´thriller´ maar weinig van toepassing is. Een vrouw wordt vermoord aangetroffen in haar wagen en hoofdpersonage Cass blijkt de wagen te hebben gezien toen ze huiswaarts reed, met de vrouw er nog in, levend en wel. Het regende echter erg en daarom was het zicht slecht. Bovendien was het donker en stond de wagen in een weinig gebruikte weg die door een bos leidt. Daarna krijgt Cass voortdurend zwijgtelefoons en begint haar geheugen te haperen. Het boek begint met de moord en de beschrijving van de omstandigheden waarin Cass de wagen van de vermoorde vrouw ziet. Tot daar verloopt het verhaal zoals een thriller hoort te verlopen. Er wordt een goede sfeer gezet, de beschrijving is spannend, het bos, het donker en de regen zijn niet origineel maar die achtergrond sleept je wel mee. We zijn dan amper vijftien bladzijden ver in het boek maar daarna gebeurt er in feite nog weinig. Het boek lijkt een stijloefening te worden met als opdracht: verzin zoveel mogelijk verschillende manieren waarop je een vrouw met vriendinnen koffie kan laten drinken, kan laten winkelen, zwijgtelefoons kan laten krijgen en sufmakende pillen kan laten slikken. Want dat is precies wat gebeurt in dit boek, steeds weer opnieuw, zonder dat het verhaal verder nog evolueert. Eenmaal je hierdoor verveeld en murw geslagen bent, komt de duivel uit het doosje onder de vorm van een gestolen telefoon en worden de moord, het geheugenverlies en de zwijgtelefoontjes, meteen opgelost. Geen nevenplot, geen verrassingen die je niet al lang had zien aankomen, geen gevaarlijke situatie waarin het hoofdpersonage zich plots gaat bevinden, niets van dat alles. Heel teleurstellend allemaal.

´Gebroken´ mag op de stapel boeken waarop ´Het meisje in de trein´ ligt: gehypete chicklit die men het label thriller geeft. Het lijkt een trend te worden in thrillerland want er verschijnen steeds meer van dit soort boeken. Het is zeer de vraag waarom zoveel lezers dit boek zoveel sterren geven.