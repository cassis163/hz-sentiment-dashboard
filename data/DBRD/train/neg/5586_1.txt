Dat zal lekker smaken noemt zichzelf in de flaptekst het kookboek van de eerste hapjes tot de gezinsmaaltijd. Met nadruk op gezonde voeding. Een boek waarin de geldende gezondheidsprincipes worden nagevolgd en dat recepten voor gezonde tussendoortjes, traktaties en sappen zonder suiker biedt. Als ouder met jonge kinderen zou dit het boek moeten zijn waar je om zit te springen. Want elke zelf respecterende ouder wil zijn kind toch een gezond voedingspatroon aanleren? Het vrolijk vormgegeven boek bevat leuke inspiratie voor de eerste hapjes, recepten voor ontbijt, tussendoortjes, traktaties en gezinsmaaltijden. Mooie woorden en principes, maar dit boek is niet wat het zegt te zijn.

In dit boek worden de adviezen van het Voedingscentrum gevolgd en uitgelegd. Echter, de in dit boek weergegeven richtlijn voor nitraat houdende groenten is inmiddels verouderd. Daarnaast wordt zout afgeraden en wordt geadviseerd dit pas aan tafel toe te voegen. Maar waarom worden voor bepaalde gerechten ingrediënten gekookt in zout water en staat er zout op de ingrediëntenlijst bij sommige recepten? Daarmee valt de eigen regel dat het de geldende gezondheidsprincipes volgt wat mij betreft direct weg.
De samenstelling van de recepten is toegankelijk maar niet goed in balans. In de introductie wordt de richtlijn van het Voedingscentrum gegeven voor kinderen van 1-4 jaar. Als voorbeeld voor de recepten neem ik enkel de aanbevolen hoeveelheid groenten. Dit is circa  50-100 gram groente per dag. Voor volwassenen rekent het Voedingscentrum 200 gram groenten. Dit betekent dat volgens het Voedingscentrum een avondmaaltijd voor een gezin van 4 personen (2 volwassenen en 2 kleine kinderen) circa 550 gram groenten moet bevatten. Ik ga er van uit dat er overdag geen groenten worden gegeten.
Qua groenten zie ik een recept met 200 gram doperwten en 1 ui, een recept met slechts 2 stengels bleekselderij en 1 ui, een recept met 1 wortel en 2 lente-uien, een recept met 150 gram spinazie, slechts 1 paksoi en 4 lente-uitjes. Waarom wordt in zo’n geval niet geadviseerd dit soort gerechten te  serveren met extra groenten? Wat betreft vlees is de hoeveelheid vaak juist teveel in verhouding tot het advies van het Voedingscentrum. Te veel recepten zijn niet goed in balans voor gezinnen met kleine en grote eters.
Het boek geeft aan de nadruk te leggen op gezonde voeding. Pannenkoeken maken? Moet af en toe kunnen. De suggestie om er op de een of andere manier groenten in of bij te serveren ontbreekt. Evenals de tip om groenten te maskeren door ze ergens doorheen te pureren zodat de kinderen ongemerkt toch wat binnen krijgen. Gezonde tussendoortjes, traktaties en sappen zonder suiker staat op de kaft.  Ik moet me sterk vergissen maar naar mijn mening bevatten basterdsuiker, vanillesuiker en honing toch echt suiker. De niet hartige recepten in dit hoofdstuk worden bijna allemaal gemaakt met suiker of honing. De toetjes in dit boek bevatten vaak  fruit maar 14 van de 15 toetjes  bevatten helaas ook suiker, slagroom of chocolade.
Tot slot laat ook de indeling van de recepten te wensen over. Tomatensaus is een hoofdgerecht. Appelmoes met 2 kg appels en 250 gram suiker(!) is een (enorm) bijgerecht voor 4 personen. Kipburgers en dan bedoel ik enkel kipburgers, losse kipnuggets en losse gehaktballetjes zijn een hoofdgerecht maar groenteburgers is een bijgerecht. En ga zo maar door. Ik sluit mopperend het boek en steek het gas aan.
Ik trakteer mijn bende van drie op een Italiaanse broodpizza.
  
Ingrediënten  
2 plakjes ham  
4 cherrytomaatjes  
1 kleine rode ui  
1 bol mozzarella  
2 sneden volkorenbrood, zonder korstjes  
3 el tomatensaus (kant-en-klaar of pag 90)  
1 el zwarte olijven zonder pit  
2 tl gedroogde oregano  

Verwarm de oven voor op 200 graden. Leg een stuk bakpapier op een bakplaat. Snijd de ham in kleine stukjes. Snijd  de tomaatjes in plakjes en de ui in ringen. Snijd de mozarella in kleine stukjes. Besmeer de boterhammen met tomatensaus en beleg ze achtereenvolgens met ham, tomaat, uienringen, olijven en mozzarella. Bestrooi licht met oregano. Zet de bakplaat 8-10 minuten in de oven.  

Mijn bende van drie zit te wachten aan tafel. Ik heb 2 boterhammen belegd met een hele bol mozzarella (!) en een  kleine ui. Het recept schrijft 2 theelepels oregano voor. De bereidingswijze zegt gelukkig licht bestrooien. Het recept is helaas zoals het boek. Inconsequent. Na verwijdering van wat kaas door mij en ui door hen eet mijn bende van drie (5-3-1 jaar) de broodjes redelijk op.  

Wat moet ik nog zeggen over dit boek dat ik niet al heb geschreven? Als ouder ben je verantwoordelijk voor het voedingspatroon van je kind. Omdat dit boek de nadruk legt op kinderen vind ik het belangrijk extra te letten op de hoeveelheden en gebruikte ingrediënten die in het boek worden genoemd. Koop je met weinig ervaring op voedingsgebied dit boek met de gedachte dat je super gezond bezig bent , dan is dit boek niet wat het zichzelf toedicht. Het probeert een lijn te volgen waar je als ouder achter kan staan of niet (de principes van het Voedingscentrum) maar vervolgens houdt het zich er zelf niet aan. De gerechten zijn simpel en toegankelijk dat klopt. Ook bevat het wat leuke ideeën en ziet het er leuk uit.  Maar wil je echt gezond koken dan vraagt dit boek van de ouders wel een scherpe blik en heel wat creativiteit om de recepten zelf aan te passen. Daarmee is het zeker niet HET basiskookboek en zijn er betere gezinskookboeken op de markt, die de aanbeveling verdienen.