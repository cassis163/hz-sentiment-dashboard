De naam Kellerman wordt door kenners al snel geassocieerd met veel goede boeken van Jonathan en Faye. Op 1978 zag zoon Jesse het levenslicht in dit bekende en warme schrijversgezin in de al niet minder bekende plaats Los Angeles. Onlangs heeft hij de Princess Grace Award gewonnen als veelbelovende jonge schrijver. Hij leeft met zijn vrouw in New York City.
In zijn debuut Verblind maken we kennis met Jonah Stem een jonge studentarts die werkt in het ziekenhuis. Na beëindiging van zijn dienst wordt hij op straat geconfronteerd met een jonge vrouw die belaagd wordt. Hij ontzet haar en raakt daarbij bewusteloos. Achteraf blijkt dat de aanvaller om het leven is gekomen en dat Jonah hiervoor aangeklaagd wordt. Een bedankbezoekje van het slachtoffer, de mooie Eve Jones, verloopt geheel anders dan Jonah zich had voorgesteld. Hij schenkt wat minder aandacht aan zijn schizofrene vriendin Hannah die in een inrichting zit en wordt helemaal opgeslokt door Eve. Bedreigend of spreekt hier echte liefde uit? Na enige tijd gaat hij toch twijfelen aan de aandacht die hij van haar krijgt en vermoed dat er nog andere belangen meespelen. De speurtocht naar de ware liefde kan beginnen voor Jonah
Met dit eerste boek dat het best ingedeeld kan worden in de categorie medische thriller, probeert Jesse Kellerman voortdurend in de voetsporen van zijn vader te treden. Alleen zal hij hier toch wat meer tijd in dienen te steken en ook ervaring moeten opdoen. Echt spannend is het boek maar bij tijd en wijle. De basis van het verhaal is goed, een stalkende vrouw die meent dat een man altijd en overal met seks is te animeren. Maar helaas mist het verhaal een vloeiende lijn. Het gaat soms een beetje met horten en stoten. Bovendien is het hier en daar wat aan de overdreven kant, maar toch niet zodanig dat de lezer het boek voortijdig weg hoeft te leggen.
Als Jesse meer ervaring opdoet, de tijd voor hem in zijn voordeel laat werken, kunnen we nog iets van hem verwachten. Mocht dit zijn top zijn dan blijft de bekendheid van de naam Kellerman nog even beperkt tot Jonathan en Faye.