Sanne Romeijn een 34-jarige undercoveragente wordt tijdens haar verlof teruggeroepen door haar baas Rudi. Hij heeft haar nodig voor een nieuwe undercoveroperatie. Ondanks dat ze de vorige bijna mislukte operatie nog niet helemaal verwerkt heeft, stemt ze toch toe, ze wil zichzelf graag bewijzen.
De klus bestaat eruit dat ze als callgirl Sandy G. undercover moet gaan in de Brabantse luxe seksclub Soixante Neuf om de moorden op te lossen die daar gepleegd zijn. Ze moet de Kamasutra-killer zien te ontmaskeren. Is het een wraakzuchtige partner van een cliënt, een ontevreden werkneemster, de vrouw van de zoon van de eigenaar?
Sandy wordt algauw een gewaardeerde werkneemster en weet daardoor veel te weten te komen over hoe het eraan toe gaat in de club. Dan wordt er weer een lijk gevonden
De korte inhoud van dit boek trok me heel erg aan, de combinatie van spanning en erotiek leek me prima voor een paar uurtjes leesgenot. Nou heb ik het boek in één ruk uitgelezen, het las lekker vlot weg en het plot is origineel, maar echt een heel sterk verhaal met diepgaande, herkenbare personages was het helaas niet. Het had spannender en boeiender gekund en erotische scènes kwamen er eigenlijk, ondanks de uitnodigende setting, weinig in voor. Ook zaten er een aantal typefouten en andere slordige fouten in, jammer, dat gaf het gevoel dat het een proefdruk was. Voor mijn gevoel had het boek twee keer zo dik kunnen zijn, beter uitgewerkt, en was het dan wel echt een sterk en uniek verhaal geweest.
De schrijfstijl van Sandrine Jolie (pseudoniem van thrillerauteur Linda van Rijn) is wel heel prettig, dus als ik de kans zou krijgen om het volgende deel in de serie te lezen en recenseren, dan zou ik dat zeker doen. Omdat ik toch wel nieuwsgierig ben wat Sanne nog meer gaat beleven, maar ook omdat ik benieuwd ben (en hoop) of het volgende boek beter uitgewerkt is dan dit eerste deel in de G-serie.

(biebmiepje)