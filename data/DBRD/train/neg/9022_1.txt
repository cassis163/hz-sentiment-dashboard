Wat een irritant boek! Om te beginnen die vervelende afwisseling tussen heden en verleden, aangeduid met twee verschillende lettertypes. Kunstmatig, maar het voegt bovenal op geen enkele manier iets toe aan de opbouw van het verhaal. Die is trouwens verwarrend: we beginnen bij de derde moord (geloof ik), maar dat wordt pas veel later duidelijk. Ondertussen zijn we al heen en weer gesprongen naar moord nummertje een en twee, maar bij mij duurde het heel lang voor ik snapte wat nou wat was.
De twee hoofdverdachten, Nick en Olivia, onderscheiden zich nog een klein beetje van de rest; verder kun je de ene student moeiteloos wegstrepen tegen de andere, wat ook al niet bevorderlijk is voor een goed begrip van het verhaal. En de vertegenwoordigers van de wet springen er ook niet echt uit.
De ontknoping verrassend? Daar zijn de meningen dan over verdeeld.
Het allerergste vind ik dat dit boek oorspronkelijk is uitgebracht bij de kleine uitgeverij van Susan Hill, die toch beter moet weten.