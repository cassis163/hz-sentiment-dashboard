Teleurstellend deel uit de Shopaholic serie.

Becky Brandon verhuist samen met haar man en kind naar Hollywood waar Luke de PR voor Sage Seymour op zich neemt. Daar aangekomen probeert Becky er alles aan te doen om een stylist te worden voor de sterren. Nog gezelliger wordt het wanneer Suze en haar man Tarquin ook met de kinderen naar LA komen voor een kleine vakantie. Maar het duurt niet lang voor alles compleet in het honderd loopt.

Ik zeg het maar vooraf, deze recensie bevat spoilers! Dus als je het boek nog moet lezen, kun je deze recensie misschien beter overslaan.

Ik heb me geïrriteerd aan dit boek. Als je de achternaam Seymour noemt, dan denk je aan Jane Seymour, een mooie rustige Britse vrouw met lang bruin haar. Dit personage voldoet totaal niet aan die omschrijving. Sage moet een volwassen vrouw voorstellen, maar zij gedraagt zich als een verwend klein kind die haar zin perse door wil drukken. Ze gedraagt zich zeer onvolwassen, het is gewoon zielig.

Becky wil koste wat het kost op de rode loper verschijnen als beroemdheid, of het nu als stylist is van de sterren, of als actrice. Hiervoor laat ze alles en iedereen het gehele boek door gewoon vallen, dit maakt de ooit zo zoete Becky opeens een wel heel onsympathiek personage.

Er is heel veel ruzie in dit boek. Dat maakt het boek niet vrolijk. Natuurlijk kan er een keer een meningsverschil of een kleine ruzie voorkomen, maar in dit boek wordt er continu over en weer geschreeuwd en verwijten geuit die op het eerste gezicht direct worden aangenomen, allemaal 'misverstanden' die nu wel een beetje belegen raken.

De situaties waar Becky in terecht komt zijn ronduit ongeloofwaardig. Of ze nu gediscrimineerd is vanwege een hamster, gedwongen wordt om in een naaiatelier een kledingstuk om te zomen, een figurant in een film mag spelen, óf ze bij een première op een rode loper probeert te verschijnen. Het hele verhaal was gewoon één grote teleurstelling. Dit vind ik heel erg jammer. Want ik ben wel een Shopaholic fan. Door het open eind ben ik nu gedwongen om 'Shopaholic grijpt in' open te slaan. Ik hoop dat dit vervolgende deel beter is.