Onvindbaar werd erg goed op de markt gebracht en de korte inhoud prikkelde heel veel thriller-liefhebbers. Ik werd er zelf ook heel enthousiast van en schreef me dan ook direct in voor de leesclub hier op Hebban.
Het verhaal focust meer op het leven van Arden dan op de verdwijning van haar zusjes. Hoe heeft dit drama haar en haar familie beïnvloedt? Hoe gaat Arden om met het schuldgevoel dat haar helemaal lijkt weg te vreten van binnenuit en dat haar belet haar leven zorgeloos te leiden?
Na het overlijden van haar vader erft Arden Arrowood, het familiehuis in Keokuk waar ze haar jongste jaren heeft doorgebracht. Het huis rakelt alle herinneringen aan de verdwijning van de tweeling weer op. Wanneer Josh Kyle Arden benadert voor een interview over de verdwijning en ze te maken krijgt met het vreemde gedrag van Heaney, de huisbewaarder, probeert Arden steeds wanhopiger een antwoord te vinden op de vraag : Wat is er écht gebeurd met mijn zusjes?
Het meest bijzondere aan het boek is de schrijfstijl. De prachtige beschrijvingen van de huizen in Keokuk nemen je mee naar deze plaats. Dat heeft weliswaar als nadeel dat het tempo zo ook uit het boek wordt gehaald. Als je als lezer zit te wachten op bloedstollende spanning dan grijp je zeker mis met dit boek. Wil je graag roman lezen die wat spannende elementen bevat ? Dan zeg ik : Go for it!
De personages grepen mij niet bij de keel. Nu hoeft dat niet zo te zijn in elk boek dat ik lees, maar ik voel me wel graag betrokken bij het hoofdpersonage. In dit boek voelde ik toch steeds wat afstandelijkheid met betrekking tot Arden.
Persoonlijk vond ik de ontknoping vrij ongeloofwaardig en daardoor werd het boek voor mij toch een teleurstelling. Misschien had ik te hoge verwachtingen maar Laura McHugh kon mij niet overtuigen. De prachtige schrijfstijl compenseerde voor mij het gebrek aan spanning niet voldoende.