J.D. Robb is het pseudoniem van Nora Roberts. Met deze in Death-serie ofwel de Eve Dallas-serie waarvan Vermoorde reputaties het tweede is, scoort ze punten onder haar lezers. De serie is een combinatie van een politieroman en liefdesverhaal. En dat zul je geweten hebben. Ondertussen heeft ze reeds 53 Eve Dallas boeken uitgebracht, de eerste in 1995. Ze schrijft al sinds 1981 maar vooral liefdesromans. Haar verschenen boeken zijn niet meer te tellen en ze is daarbij niet weg te denken uit de bestsellerlijsten.
Als detective is dit een goed boek. Het speelt zich af in 2058 en de technologie is er heel erg op vooruitgegaan. Dat neemt niet weg dat het speur- en denkwerk nog altijd op de ouderwetse manier moet gebeuren. Het verhaal zit knap in elkaar alhoewel het moet gezegd dat het allemaal redelijk simpel is en niet zo heel erg spannend, maar ok√©. En Robb weet zo tussendoor ook nog op de lachspieren te werken, een pluspunt.
Maar dan, het tweede luik, het liefdesverhaal. Voor een doorgewinterde thrillerlezer kan dit storend zijn en voor mij was het dat ook. Je verwacht het niet dadelijk van een boek dat voorgesteld wordt als een politieroman of zelfs als thriller. Het is echter een keuze die de schrijfster heeft gemaakt en daar ze in de eerste plaats een romanschrijfster is en ze daardoor een bepaald publiek heeft, is het voor te stellen dat zij deze twee wil combineren. En ze heeft er succes mee, een goede keuze dus voor haar.
Vermoorde reputaties is dus voor de liefhebbers een gewoon goed boek, als de verwachtingen niet te hoog liggen, zeer toegankelijk ook. Een boek dat vlot leest. J.D. Robb oftewel Nora Roberts is en blijft een goede schrijfster. Voor een ervaren thrillerlezer komt het boek echter wat magertjes uit de hoek.