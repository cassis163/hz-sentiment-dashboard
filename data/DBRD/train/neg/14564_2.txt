Nicci French en Camilla Läckberg.
Heel bekende namen in de thrillerwereld.
En toch had ik nog nooit iets van hen gelezen.
Dit boekje leek mij een mooie eerste kennismaking.
Spannende blind dates om hun schrijfstijl te ontdekken.
Blijft het daarbij of volgen er nog meer (lees)afspraakjes?
Lees even verder en je komt het hieronder te weten .
Ze hebben ieder drie kortverhalen geschreven.
Per verhaal heb ik mijn punten gegeven.
En een korte toelichting daarbij.
In order of appearance:

Het laatste avondmaal (Nicci French) - 0*
Héél voorspelbaar plot, slecht uitgewerkte personages, van de hak op de tak geschreven en in het geheel een onaangename schrijfstijl.

De droom over Elisabeth (Camilla Läckberg) - 4*
Plot begint heel voorspelbaar, maar kent nadien toch een mooie twist. Zeer aangename schrijfstijl. Zelfs wanneer het verhaal voorspelbaar lijkt, lees je hierdoor toch vlot verder.

De vrienden van Matty (Nicci French) - 1*
Qua plot iets beter dan het voorgaande verhaal van dit schrijversduo, maar toch niet overtuigend genoeg. Te veel losse eindjes en alweer een schrijfstijl die mij niet echt ligt.

De lunchroom van de weduwen (Camilla Läckberg) - 4*
Hoewel ik op basis van de titel onmiddellijk een vermoeden had over het plot en ik dus niet echt verrast werd, vond ik dit verhaaltje toch mooi uitgewerkt. Het heden wordt afgewisseld met flash backs waardoor de drijfveren van de personages goed worden toegelicht.

Midden in de winternacht (Nicci French) - 0*
Alweer heel voorspelbaar en ongeloofwaardig plot met losse eindjes. Geen goede karakteromschrijvingen, waardoor je absoluut geen voeling krijgt met de personages.

Een echte rotdag (Camilla Läckberg) - 3*
Geen groots plot en behoorlijk voorspelbaar, maar doordat de schrijfster de personages voldoende kadert, blijf je wel wat benieuwd naar wat zal volgen. Om beurten wordt vanuit het standpunt van een van beide hoofdpersonages geschreven. Dit zorgt voor afwisseling.

Conclusie?
Hoewel ik vaak heel veel positiefs hoor over Nicci French, weet dit schrijversduo mij absoluut niet te bekoren. Een mager plot, karakters die niet uitgediept worden en een schrijfstijl die doet denken aan een onervaren, beginnende schrijver. Mocht ik deze verhalen gelezen hebben zonder te weten wie de auteurs waren, dan zou niets mij doen vermoeden dat deze stukken geschreven werden door succesvolle schrijvers.
Het boekje wordt naar mijn gevoel dan ook geheel gedragen door de verhalen van Camilla Läckberg.
Haar schrijfstijl, karakterbeschrijvingen en plotuitwerking bevallen mij erg goed.
Er komen dus zeker nog leesafspraakjes met haar vele boeken.
To be continued…