Wat als je niet zeker weet wat er gebeurt na je dood? Als je mogelijk een tweede kans krijgt? Dit is het concept van Reboot, geschreven door Amy Tintera. Er heerst een mysterieuze ziekte. Als jonge mensen hieraan overlijden is er een kans dat ze als reboot terugkomen. Helaas komen ze hierdoor in dienst van het FARC, een mysterieuze instelling die zogenaamd het beste met de reboots voor heeft…

Het verhaal begint verwarrend. Met de eerste scene val je als lezer meteen in een ingewikkelde, onbegrijpelijke situatie. Na 50 pagina’s begint het eindelijk wat duidelijker te worden wat er ongeveer aan de hand is. Het concept is leuk, maar lijkt in veel aspecten erg op veel andere Young Adult boeken van de afgelopen jaren, zoals de wereldcrisis die soortgelijk is aan verhalen als “The host” en “The hunger games”, de ontsnapping die erg veel weg heeft van series als “Divergent” en “The maze runner” en natuurlijk het niet verassende liefdesverhaal, wat erg doet denken aan “Legend”. Al deze factoren samen vormen een nieuw verhaal, maar de losse verhaallijnen zijn niet verassend.

Het duurt even om goed in het boek te komen. De personages worden redelijk oppervlakkig neergezet en zijn niet aansprekend. Gelukkig zijn er veel mooie actiescenes die mooi worden omschreven en wel echt tot leven komen in het boek, zodat de personages ook wat beter uit de verf komen. Deze scenes worden afgewisseld met lange hoofdstukken waarin eigenlijk niet zoveel gebeurt. Amy Tintera slaagt er niet in om spanning op te bouwen en vast te houden tot het einde van het boek.

In verbeelden van lastige situaties is Amy Tintera wel zeer goed geslaagd. Ze roept veel vragen op over leven en dood: wat is het leven nog waard? Voor wie zet je je leven op het spel? Maar ook thema’s zoals onvoorwaardelijke liefde en toewijding voor een bepaald doel komen terug. Dit weerspiegelt wel mooie thema’s die ook in de huidige maatschappij een rol spelen.

Concluderend, een boek dat lekker wegleest maar niet weet te verassen in originaliteit. De opzet is creatief en maakt nieuwsgierig, maar gedurende het verhaal wordt dit helaas snel minder. Een reboot maakt de personages slimmer, beter en sterker, maar heeft helaas niet hetzelfde effect voor het verhaal.