Dit boek heb ik gelezen voor een leesclub bij thrillerlezers.

De auteur, Tom Bergs, werkt als administratief medewerker bij de lokale politie in Haacht. Hij bracht eerder het boek "Dubbelleven" uit waarin je het rechercheursduo Johan en Sophie reeds kon leren kennen.

In 'Wraakzucht' wordt in een bejaardentehuis in Keerbergen oud-politieman Georges Tambeur koelbloedig doodgeschoten. Vrijwel meteen komen speurders Johan Pieters en Sophie D'Hondt erachter dat het wapen waarmee de man werd vermoord, gestolen werd tijdens een woninginbraak in Boortmeerbeek. Maar was dat wel echt een inbraak of is er meer aan de hand?

Het verhaal zelf komt zeer traag op gang doordat er enorm veel namen van personen vermeld worden (ook veel onbelangrijke namen), alsook veel straatnamen, dorpen, winkels (inclusief hun vroegere naam en locatie ed.),... Wanneer de lezer bekend is met deze omgeving kan dit nog interessant zijn, maar nu is het een overload aan informatie.
Deze manier van schrijven is een keuze van de auteur, wat ik nog kan begrijpen, maar het is niet mijn stijl.

Naderhand het verhaal vorderde had ik wel steeds meer moeite met de fouten die er in voorkwamen. Hierbij gaat het niet over schrijf- of dt-fouten, maar verwijzingen in het verhaal die niet kloppen. Zo zijn er concrete fouten in het chronologische verhaal, is er een moeder die haar tweeling van 6 alleen laat op spoed na een zwaar ongeval, stapt iemand IN een auto en wat later blijkt dat die daar is UITgestapt, belandt er een auto in het ziekenhuis ipv in de garage. Iemand anders merkte ook op dat een agent met de auto naar een kroeg gaat, daar alcohol drinkt, en daarna terug met de auto rijdt; regelmatig merk je als lezer vormfouten op die niet door de beugel kunnen.
Spijtig dat het boek door niet meer mensen nagelezen is voordat het gepubliceerd werd, want deze fouten konden er zeker tijdig uitgehaald worden.

Zonder fouten had het boek misschien een ster gekregen, maar mijn inziens is dit boek nog niet klaar voor publicatie.