Ik weet niet of ik dit boek zelf gekocht had. Het ziet er adembenemend mooi uit, maar er was iets aan de blurb dat me net niet helemaal overtuigde. En datzelfde gevoel heb ik nu eigenlijk na het lezen van het hele boek. Ik ben niet helemaal overtuigd. Ik ben niet helemaal overtuigd van het concept, van de wereld en van de personages. Het voelt alsof er van alles mogelijk was geweest, maar dat datgene dat er daadwerkelijk mee gedaan is niet de meest interessante optie was.

Het boek kabbelt voor mijn gevoel heel lang maar rustig door. De stukjes informatie worden heel langzaam gepresenteerd en de hoofdpersoon doet er eigenlijk vrij weinig mee. En hoewel ik denk dat het realistisch is, is het wellicht weinig interessant om over te lezen. Het voelt alsof dit niet de juiste hoofdpersoon voor dit verhaal was. De omslag aan het einde, die wat mij betreft ook veel beter had worden mogen opgebouwd, verzacht dat niet.

Eigenlijk voelt dit verhaal alsof het een proloog is, alsof het echte verhaal hierna pas begint. Dit is de inleiding en dat waar het echt om gaat moet nu nog komen. Ik betwijfel echter of ik door het tweede deel van dit verhaal wel overtuigd ga worden. Ik ga het daarom maar links laten liggen. Ik heb gelukkig nog meer dan genoeg andere boeken om me mee bezig te houden.