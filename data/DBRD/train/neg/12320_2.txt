De zestienjarige Pippa zit halverwege het examenjaar als ze gevraagd wordt om auditie te doen voor de meest populaire soap van het moment: ‘Liefde en Verraad’. Ze weet de voorrondes door te komen en verandert in een klap van een doorsnee havo-leerling in een BN’er. Haar persoonlijkheid verandert met haar mee en ze vindt het belangrijker tijd door te brengen met haar collega’s dan met haar oude schoolvrienden. Daarnaast dient ze een fulltimebaan met het leren voor de examens te combineren, wat een hele klus is. En alsof Pippa nog niet genoeg voor haar kiezen heeft, draait de gespannen situatie rondom haar en collega’s Blaire en Mees hoog op. Totdat de zeepbel knapt…


Soapsop is het debuut van Liza Sips, bekend van onder andere de soap Goede tijden, Slechte tijden. Het is geen biografie van de actrice, maar sommige situaties waarin Pippa belandt zijn wel gebaseerd op Sips’ eigen ervaringen. Zo brak Sips ook door als actrice toen ze zestien was, net als Pippa. Ze schrijft concreet over hoe het eraan toegaat op glamourfeestjes en hoe een auditie in zijn werk gaat. Echter zijn alle personages fictief en zo goed als niet gebaseerd op de werkelijkheid.
     De manier waarop het verhaal begint is saai. Welke schrijver heeft niet ooit een verhaal geschreven waarin de protagonist zeurt over wiskunde? De eerste alinea begint zo: “Wiskunde. Ik haat wiskunde. Er is niets in de wereld wat ik saaier of zinlozer vind. Ik snap het niet en ik wil het ook niet snappen. Later ga ik toch niets met berekeningen of getalletjes doen, dus waarom moet ik per se weten hoe een geodriehoek werkt?” Ze zeggen wel eens: ‘schoenmaker, blijf bij je leest.’ Met deze openingszinnen stap je niet bijster origineel de schrijverswereld in…
     Soapsop is te voorspelbaar. De hoge voorspelbaarheid kan liggen aan de te veel onthullende flaptekst, waardoor het duidelijk was dat Pippa de rol van Victoria Paay zou krijgen. Toch is er ook voorspelbaarheid op andere gebieden. Zo gaat de cast van Liefde en Verraad een weekendje naar België. Onderweg zien ze popidool Dylan Dekker op een billboard staan en vindt Blaire dat Dylan en Pippa gekoppeld moeten worden. Toevallig gaan ze daarna naar een concert van de zanger en wordt Pippa niet veel later gebeld door zijn manager, die een belangrijke vraag voor haar heeft. Toeval?
     Het boek is geschikt voor jongeren vanaf ongeveer vijftien jaar. Echter kan de grens veel lager liggen. De zinnen zijn kort van lengte. De gebeurtenissen worden beknopt genoemd, terwijl er de ruimte is voor meer theoretische uitleg over het acteren. En toch zijn er sommige stukken waar wel telkens uitleg wordt gegeven, terwijl dat niet nodig is. Zo zijn sommige dialogen onnatuurlijk, omdat Pippa en haar vrienden het hebben over het ‘Groen College’, terwijl doorsnee pubers het simpelweg over ‘school’ hebben. Ook wordt het telkens expliciet genoemd dat Pippa het Talent op School-programma volgt, terwijl het duidelijk genoeg is dat ze vrij krijgt voor audities.
     Er wordt tijdgerekt in de aanloop naar de eerste draaidag op de set van Liefde en Verraad, maar daarna is er van tijdrekken geen sprake meer. Het tempo gaat te hoog en het lijkt alsof de plot lijkt de struikelen over de snelheid waarin het gaat. Het verhaal zou veel mooier uit de verf komen als het meer bladzijdes zou tellen – dit is niet nieuw voor jongeren ouder dan vijftien - en als er minder tijdsprongen gemaakt zouden worden. Het wordt dan diepgaander en het boek zou de lezer langer bijblijven. Op dit moment is het een leuk boekje voor tussendoor, zelfs voor dertien- of veertienjarigen.
     De ruzie met Blaire is korter dan verwacht. Nu gaan we het weer op de flaptekst gooien; de flaptekst duidt dat de ruzie lang is, centraal staat in het boek en dat Blaire het leven van Pippa zuur maakt. Echter zijn het maar een paar acties die Blaire uitvoert, waarvan de meest gemene het verstoppen van haar wiskundeboeken is. Het hekelen mocht verder aangedikt worden, want het was niet dramatisch genoeg.
     Toch is er geen twijfel mogelijk over het lezen van het volgende deel! Pippa gaat een nieuwe uitdaging aan en heeft lieve vrienden die achter haar keuzes staan. Het helpt dat Pippa last minute een carrièreswitch maakt, waardoor het begint te kriebelen om meer over haar leven te weten te komen.