Na een aantal keren in Saint George’s Bay met vakantie te zijn geweest besluit Devon, na de verdwijning van haar goede vriend Marvin, naar Canada te verhuizen. Ze koopt er een strandhuis. Op een dag maakt ze kennis met haar buurvrouw Trisha die ook Nederlandse blijkt te zijn. Daarbij komt dat hun redenen om naar Canada te komen deels met elkaar te maken hebben: hoogspanningskabels. Ze voelen zich tot elkaar aangetrokken, maar na een nacht samen te hebben doorgebracht, is Trisha opeens verdwenen. Via de makelaar verneemt Devon dat Trisha terug is naar Nederland en niets meer met haar te maken wil hebben. Als Devon daarna een baan als peroonsbeveiliger aangeboden krijgt en de man die ze moet begeleiden naar Nederland moet voor een afspraak, gaat ze mee en gebruikt ze haar vrije tijd om Trisha op te sporen. Dat lukt, maar het heeft niet het gewenste resultaat. Weer terug in Canada blijkt dat een misverstand ervoor heeft gezorgd dat Trisha verdween. Ze komt weer terug naar Canada en samen pakken ze de draad van hun beginnende relatie weer op. Toch blijft de verdwijning van Marvin en Flynn, de persoon met wie hij samenwerkte, een groot vraagteken voor Devon. Totdat zij een merkwaardige ontdekking doet.

Wisselveld  is de debuutroman van Corine Böhmers. Het begin van het boek hangt van een aantal toevalligheden aaneen. Ook gaandeweg steken deze toevalligheden hier en daar de kop weer op. Het verhaal kent nogal wat technische en wetenschappelijke verhandelingen over het onderwerp hoogspanningskabels en de invloed van de daarmee gepaard gaande straling. Deze verhandelingen duren soms pagina’s lang en de eerlijkheid gebiedt te zeggen dat deze recensente hele stukken hiervan niet eens gelezen heeft omdat ze voor haar té technisch waren en ze deze eigenlijk ook niet relevant genoeg vond voor het verhaal.

De bevindingen van Devon, Marvin en later ook Flynn met betrekking tot het zogenaamde wisselveld zijn niet alleen vaak onbegrijpelijk, maar komen ook nogal onwaarschijnlijk over. Wellicht dat iets dergelijks bestaat of mogelijk zou zijn, maar het klinkt allemaal nogal ongeloofwaardig. Zowel Devon, Marvin, Flynn als later ook Trisha ‘reizen’ door de tijd en missen soms zelfs hele weken doordat ze in het wisselveld geweest zijn.

Het verhaal blijft grotendeels erg oppervlakkig en hoewel de relatie tussen Devon en Trisha oprecht lijkt te zijn, is het verdriet van Devon in de periode dat Trisha verdwenen is, niet altijd even groot. De manier waarop de gevoelens van de personages beschreven zijn, is erg wisselend. De ene keer nogal kil, koud en realistisch, de andere keer bespeur je wat meer warmte en gevoel. Vaak ook worden langere periodes overbrugd en kost het weer even tijd om terug te komen in het verhaal.

Het einde van het boek, en zeker de epiloog, is mysterieus. Maar volgens de omschrijving is Wisselveld  ‘een unieke thriller waarin romantiek en techniek uitmonden in een razend spannende ontknoping’. Om te beginnen is Wisselveld helemaal niet als thriller te kwalificeren en van een razend spannende ontknoping is totaal geen sprake. Wat rest is een verhaal dat weinig tot niet weet te boeien.