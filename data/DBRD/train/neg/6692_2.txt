Dit boek gaat over een meisje dat echt heeft bestaan in het begin van de 17e eeuw: Trijn Keever, die ruim tweeëneenhalve meter lang was, en daarmee natuurlijk op kermissen werd tentoongesteld om nog wat geld in het laatje te brengen. Altijd leuk om historische boeken te lezen, maar mijn hart ging er niet echt sneller van kloppen. Ik kreeg een beetje het gevoel alsof Lydia Rood te duidelijk wilde laten merken dat ze zich verdiept had in het leven van rond 1630. Piet Hein werd even zijdelings genoemd, de opstand tegen Spanje, het droogmaken van de Beemster en de Purmer, maar echt met het verhaal hadden al deze gebeurtenissen niets te maken.

Ook werd er vaak beschreven door welke straten en steegjes er gelopen werd: "Ze liepen over de Kleine Bult, staken de Doelenstraat over en liepen over de Schepenmakersdijk verder." Nou en? Ik denk dat deze straat de meeste lezers helemaal niets zegt, maar dat het wel aangeeft dat Lydia Rood haar huiswerk goed gedaan heeft.

Het boek was een aardig tussendoortje en vond ik tweeëneenhalve ster waard. Helaas! Dan maar afgerond naar beneden.