De ambitieuze Ron Vegter solliciteert op een kantoorbaan, na jaren als tropenarts gewerkt te hebben. Hij gaat werken voor het vakblad 'Medisch Tijdschrift' dat uitgegeven wordt door een wel erg verouderde uitgeverij, waar beslissingen op een bijzondere manier worden genomen, waar met geld gesmeten wordt en waar alles volgens oude tradities gedaan wordt. Ron probeert het blad en de manier van werken te moderniseren. Al snel ervaart hij zeer veel tegenstand bij diverse personeelsleden die hun comfortabele baantjes niet willen opgeven. Gelukkig heeft hij ook enkele medestanders, maar deze verdwijnen langzamerhand. Zo ontstaat er een ware machtsstrijd binnen het bedrijf.

In dit boek wordt heel wat vergaderd. Op een echt kantoor is dit natuurlijk ook vaak het geval, maar om er en detail over te lezen wordt op een gegeven moment wel een beetje vervelend. Ook zijn de personages wel erg stereotiep en karikaturaal. Bovendien kabbelt het verhaal erg voort, waardoor de aandacht wegtrekt. De beschrijving van het bedrijf en de medewerkers is over the top, de manier van werken is onvoorstelbaar. Het gegeven zou een vermakelijk verhaal kunnen opleveren, maar wat mij betreft is Hans Vreeken hier niet in geslaagd met Een kantoor van stand.