Als de zeventienjarige na√Øeve Anna op een dag een pop vindt, komt ze in contact met de duistere Abel Tannatek, oftewel de Poolse straatventer die vrijwel door iedereen op school gemeden wordt. Op een of andere manier voelt zich zich aangetrokken tot deze verschoppeling, een gevoel dat wordt versterkt wanneer ze ontdekt dat hij zorgt voor zijn zesjarige zusje Micha. Ook raakt ze in de ban van het sprookje dat hij haar in delen vertelt.
Als er een moord wordt gepleegd, wordt deze al snel in verband gebracht met Abel, maar Anna is gerustgesteld als er een dader wordt opgepakt. Naarmate het sprookje vordert, wordt ook het contact tussen Anna, Abel en Micha steeds hechter en de beschadigde Abel probeert zich langzaamaan open te stellen voor de liefde van Anna. Maar zoals in veel sprookjes, is niet alles wat het lijkt en moeten er offers worden gebracht. Hoever gaat de dromerige Anna voor de liefde?
De Duitse Michaelis heeft met De sprookjesverteller een origineel boek geschreven waarin sprookje en realiteit met elkaar verweven zijn. Ze schuwt hierbij grote thema's niet: drugs, misbruik, seks, dood; al deze elementen zijn in het boek terug te vinden. Bovendien is het ook nog een thriller. En wel ja, het verhaal is ook nog doorspekt met teksten van Leonard Cohen. Misschien is dat allemaal wel wat veel geweest, want het resultaat is krampachtig. De personages zijn niet goed zijn uitgewerkt, waardoor het verhaal geloofwaardigheid mist. Ook het thrilleraspect ligt en te dik bovenop en doet geforceerd aan. Al met al een echt sprookjesboek dus.