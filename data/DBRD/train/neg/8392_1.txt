Onmacht werd gratis meegegeven aan iedereen tijdens de maand van het spannende boek 2010. Ik vond het erg jammer dat er gekozen werd om het spannende-boekenmaand door een Nederlander (Charles den Tex) te laten schrijven. Des te meer omdat Scandinavische thrillers centraal stonden met het thema 'Mord en Dodslag'. Door het handige kleine formaat en gewicht ideaal voor een treinreis.

We worden 'verrast' met een gezin met de nodige problemen. Het is allemaal niet al te verrassend. De vrouw heeft een erg ouderwets motto, de man ergert zich, maar laat er niets van merken. Hij wil bovendien niet weg, aangezien zij behoorlijk rijk is. In deze niet al te originele setting worden we gedropt.

Het boek bekijkt het verhaal van verschillende posities, man, vrouw, zoon, en nog meer onbelangrijke personages, maar nergens gaat het verhaal echt een diepere laag in. Verhaal deed me erg denken aan andere boeken die ik al gelezen heb, en kon me niet echt boeien. Heb het wel uitgelezen om drie redenen, 1) in de trein is anders weinig te doen, 2) het waren maar 90 pagina's (te veel) en 3) ik lees boeken eigenlijk altijd uit, om te kijken of er ergens nog verbetering in het verhaal komt. Het is niet spannend, niet boeiend, en de enige 'onmacht' die ik voelde was die voor het ongelooflijk knullige politieonderzoek. Gelukkig dat het gratis was...