De Cock en de rituele moord staat op naam van Appie Baantjer, maar is voor zover ik kan nagaan niet door hem geschreven. De tekst lijkt een bewerking te zijn van het script voor De moord in het verleden, uit de serie Baantjer. Daardoor kwam het verhaal mij heel bekend voor en inderdaad: hetzelfde.

De schrijfstijl is heel anders dan van een "gewone" Baantjer: vlotter, moderner, zonder de stijl en de woordenschat van Baantjer zelf. De intonatie van bepaalde zinnen kun je gewoon invullen vanuit wat je van TV kent.
De zaak is eveneens redelijk modern, met Joegoslavische maffia en Albanese misdadigers.

Opvallend in dit verhaal is dat Fred/Vera Prins volkomen ontbreekt. Aan het ontbreken van Fred Prins is al te zien dat het geen "echte" Baantjer is. Vera Prins was in de TV-serie vervangen door Iris de Graaff, omdat de actrice Marian Mudder iets anders ging doen. Maar De Graaff komt evenmin in het boek voor (ik weet niet of ze in de TV-serie ook afwezig was). Juist bij dit verhaal, waarin romantiek en sterke vrouwen een grote rol spelen, mis ik de inbreng van Vera Prins of Iris de Graaff. Nu is er alleen mevrouw De Cock die als vrouwelijk klankbord kan dienen, maar dat past dan weer niet in het verhaal.

Ik geloof dat ik uiteindelijk liever de TV-serie kijk, maar voor wie het met het boek moet doen is het een goede vervanging.