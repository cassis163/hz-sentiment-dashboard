Onlangs is in de bioscopen Catch me if you can, onder regie van Steven Spielberg en met rollen van Leonardo DiCaprio en Tom Hanks in premi√®re gegaan. De recensies waren postief. Het boek waarop deze film gebaseerd is ligt nu in de boekhandel. Het boek vertelt het verhaal van meesteroplichter Frank W. Abagnale die expert is in het vervalsen van cheques. In de hoedanigheid van piloot, arts, hoogleraar of advocaat int hij ongedekte cheques hetgeen hem miljoenen oplevert. Het is een waar gebeurd verhaal. Frank W. Abagnale vertelt over de zwendel en bedrog die hij op jeugdige leeftijd pleegde. Op de helft van het boek had ik de neiging het weg te leggen. De ene vervalsing volgt op de andere volgens hetzelfde stramien. Bovendien komt Abagnale naar voren als iemand die het erg met zichzelf getroffen heeft, zelfgenoegzaam en egocentrisch. Ik vind het ook geen spannend boek, het kabbelt een beetje voort. Tegen het eind wordt het iets beter als hij gearresteerd wordt. Dan gebeurt er eens een keer iets anders dan van land naar land vliegen, cheques vervalsen en vrouwen versieren.

En hoe is het nu, anno 2003, met Frank W. Abagnale? Vanaf zijn website kijkt een gedistingeerde vijftiger je aan, die kennelijk de behoefte voelt zijn boek uit 1980 toe te lichten. Hij blijkt al 25 jaar voor de FBI te werken en is een expert in het bestrijden van witte boorden criminaliteit en fraude. Hij beschouwt zijn gedrag van destijds als jeugdzonden die hij tussen zijn 16e en 21e beging. En er staan onwaarheden in het boek. Zo heeft Frank nooit in de top-tien van meest gezochte misdadigers van Amerika gestaan. Ook heeft hij niet voor 10 miljoen aan cheques vervalst, maar voor 2,5 miljoen. En zo zijn er nog meer dingen die niet kloppen. Maar waarom vertelt Frank dan onwaarheden in zijn boek? Het boek blijkt niet door hemzelf geschreven te zijn. Frank heeft zijn verhaal verteld aan een ghostwriter, deze heeft het vervolgens aangedikt omdat de uitgever daar wel brood in zag. Frank is nu 54 en vindt zijn jeugdige gedrag: immoreel, onethisch en illegaal. Het publiceren van zijn boek en het verkopen van de filmrechten in 1980 vindt hij achteraf egoistisch en egocentrisch. Wat zou hij met de opbrengst gedaan hebben?

Terug naar het boek. Valt er nog iets positiefs op te merken over het boek? Ja. Het is op zijn minst een spectaculair verhaal. Het is onvoorstelbaar dat hij niet eerder tegen de lamp gelopen is. Ik snap heel goed dat het verhaal verfilmd is. Maar in dit geval vermoed ik dat de film beter is dan het boek.