In het vijfde deel van deze reeks worden bekenden van Helen Grace vermoord. Het is aan haar en haar team om te achterhalen wie de moord heeft gepleegd. Helen krijgt ondertussen steeds meer het gevoel dat ze vervloekt is, omdat iedereen in haar omgeving sterft. Ook dit boek blikt kort terug op haar verleden.

Het is het slechtste boek in de reeks, wat mij betreft. Als je de rest van de boeken gelezen hebt, is dit boek van begin tot einde voorspelbaar. Het steeds opnieuw benoemen dat Charlie en Helen een hechte vriendschap hebben opgebouwd omdat ze zoveel hebben meegemaakt en de competitie op de werkvloer tussen vrouwen die vechten om een plekje naast Helen, beginnen te vervelen.

Geen spanning en geen development in de hoofdpersoon Helen Grace zorgen ervoor dat ik twijfel of ik door wil gaan met deze reeks. Als de schrijver het verhaal enigszins geloofwaardig wil houden, zou het volgende boek het laatste moeten zijn (maar we weten al dat dat niet zo is). Daar zit ook het grootste probleem: het voelt niet meer alsof de auteur een verhaal wil vertellen, maar het voelt alsof de auteur schrijft voor de commercie. Hij past steeds hetzelfde trucje toe en vernieuwt niet meer.
Jammer, want ik denk dat hij veel meer uit een personage als Helen Grace kan halen dan de hoofdrechercheur die door alle vrouwen als voorbeeld wordt gezien en die door zoveel mannen aantrekkelijk gevonden wordt.