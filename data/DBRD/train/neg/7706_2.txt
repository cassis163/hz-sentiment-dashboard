Verhalen over pesten. We kennen ze allemaal. Toch sluiten we vaak onze ogen voor wat er dagelijks om ons heen gebeurt. Want het zijn niet alleen jongeren die er last van hebben, ook volwassenen worden er regelmatig mee geconfronteerd. Niesje Huizing-Faber brengt een belangrijk thema onder de aandacht in 'Wie is er nu stoer!'. Een thema dat het verdient om een boek over te schrijven.

Niesje Huizing-Faber heeft van dichtbij gezien wat pesten kan doen. Naar aanleiding van haar ervaringen schreef ze dit boek, vol met verhalen van mensen. 'Wie is er nu stoer!' won de publieksprijs van de schrijversverkiezing BoekGoud.

'Wie is er nu stoer!' is een verhalenbundel die zowel door jongeren als door volwassenen kan gelezen worden. De waargebeurde verhalen worden verteld door de slachtoffers zelf, of door de ouders van de slachtoffers. Dit concept geeft een erg intieme sfeer aan het boek en maakt je als lezer wel bewust van het feit dat het een groot probleem is.

Door de verhalen rechtstreeks over te nemen van de slachtoffers ontstaan er wel wat minpunten. De verhalen hebben onderling erg veel gelijkenissen en daardoor treedt er bij de lezer bijna wat 'pest-moeheid' op. Dat klinkt heel onaardig natuurlijk, maar elk onderwerp, hoe schrijnend ook, moet in een goede vorm gegoten worden om de boodschap duidelijk over te brengen. Een boodschap overmatig belichten op steeds dezelfde manier stompt eerder wat af.

Het andere grote minpunt is de schrijfstijl. Het lijkt erop dat er erg weinig redigeerwerk is gedaan, want het boek staat bol van de taalkundige missers. Slechte zinsconstructies zorgen er op den duur voor dat het een worsteling wordt om verder te lezen. Dat is erg jammer, want irritatie voert de boventoon op een moment waar eigenlijk bewustwording moet plaatsvinden.

De gedichten die opgenomen zijn in het boek, vormen een mooie afwisseling met de verhalen. Hier geldt echt, dat hoe minder woorden je soms gebruikt, hoe beter de boodschap overkomt!

'Wie is er nu stoer!' is een gemiste kans. De schrijfstijl zorgt er in dit geval voor dat het mooie en originele concept volledig de mist in gaat. Door de heftigheid van bepaalde verhalen blijft de boodschap nog enigszins hangen, maar een echte aanrader is het niet.