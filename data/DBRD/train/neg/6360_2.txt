Onlangs verscheen de Nederlandse vertaling van de onthullende biografie over 'The Donald'. Amerikadeskundige Willem Post las het boek als een van de eerste en noemde hem ‘een gevaarlijke gek’ (WNL 7 januari jl.) Binnenkort weten we of hij ook daadwerkelijk voor de republikeinen de strijd om het presidentschap aan zal gaan.

Ook voormalig Amerikacorrespondent Charles Groenhuijsen heeft zich gewaagd aan een boekje over Donald Trump met als ondertitel: Iedereen houdt van mij. Deze bijtitel dekt meteen de lading. In de Verenigde Staten val je niet snel op door zelfverheerlijking, maar het ego van Trump is zo immens dat het zelfs voor Amerikaanse begrippen ver boven het landelijk gemiddelde ligt. Het geheel is aan elkaar gebreid met citaten uit Trumps zelf geschreven boeken en het maandblad The Atlantic, stukjes uit diverse biografieën en zijn tv-show The Apprentice (in Nederland en België beter bekend als: Trumps troonopvolger) en natuurlijk de vele nieuwsberichten die er over hem zijn. Eerlijk gezegd, niets nieuws onder de zon.

We kennen Trump als een succesvolle projectontwikkelaar die de beste gebouwen op de beste plekken plaatste en daardoor megarijk is geworden. Hij komt uit een gezin van vijf kinderen en noemt zichzelf lid van de 'lucky sperm club’. Vader Fred realiseerde volkshuisvesting voor New Yorkers met lage inkomens, Donald liet super-de-luxe appartementen bouwen voor de rijken. Zijn motto: overdrijven kan nooit kwaad. En dat is wat hij doet, sterker nog, hij kan bluffen als de beste en zijn verhalen kloppen niet altijd. Ook nu hij POTUS, President Of The United States, wil worden, lanceert hij veel onhaalbare, ondoordachte ideeën. Is dit in Nederland bij de gevestigde politiek niet zo ongeveer hetzelfde?

Groenhuijsen is duidelijk, voor hem geen Donald Trump als president. Als leider van het land zou hij geen voorbeeld zijn voor de jonge generatie Amerikanen en de rest van de wereld. Als lezer kun je al bijna geen andere mening meer hebben, maar ondanks dat is het best een vermakelijk boekje. Het geeft in vier hoofdstukken zeer beknopte informatie over Trumps (zaken)wereld en de campagne van nu. De politieke campagne waarin hij alle regels overtreedt. De campagne waarvan zijn dochter Ivanka zegt: ‘Hij was en is nog steeds geen politicus, maar hij verandert de politieke dialoog’. Heel erg actueel, maar waarschijnlijk kort houdbaar. Doorspekt met humor en ironie en slechts geschikt voor beginnende Trump-geïnteresseerden. Vanwege het bijzonder kleine lettertype is het minder prettig leesbaar voor de 50plusser zonder leesbril.