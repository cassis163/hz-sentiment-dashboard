De start van een nieuwe reeks van een meer dan succesvol schrijversduo. Alleen al bij het zien van de auteursnamen op de cover van het boek zal menig thrillerfan doen besluiten het aan te schaffen. Na meer dan tien boeken met de briljante FBI-agent Pendergast in de hoofdrol is het koppel Preston & Child een nieuwe serie gestart. Hun nieuwe protagonist heet Gideon Crew, een fysicus met een heftig verleden. Gideons wraak is het eerste deel in de reeks.

Het begin van het verhaal gaat over Gideon die de onschuldige dood van zijn vader, jaren geleden, wil wreken. Het is de laatste wens van zijn moeder, uitgesproken op haar sterfbed. De wraakactie slaagt en Gideon gaat verder met zijn leven als fysicus. Tot hij wordt benaderd door een geheime organisatie die hem een vreselijke mededeling doet. De geheime dienst heeft een medisch dossier in handen gekregen waarin vermeld staat dat Crew een ongeneselijke hersenaandoening heeft, waardoor hij nog maar een jaar te leven heeft. Om zijn leven op aarde nog enige voldoening te geven, vraagt de organisatie hem om een geheime opdracht uit te voeren die een wereldwijde crisis moet voorkomen. Een Chinese wetenschapper heeft de plannen voor een zeer gevaarlijk wapen gestolen en is daarmee op de vlucht geslagen naar Amerika. Aan Gideon Crew de taak om de man op te sporen en hem de plannen te ontfutselen. Maar Crew is niet de enige die achter de Chinees aan zit..

De marketingslogan van de uitgeverijen voor deze nieuwbakken reeks luidt als volgt: Preston & Child: succes gegarandeerd!. Deze slagzin ontvouwt onbewust het mankement van dit eerste deel. Het succes van de ene serie (Pendergast) leidt niet automatisch tot triomfen in een nieuwe reeks. Met Gideon Crew heeft het schrijfduo op het eerste gezicht een boeiend hoofdfiguur gecreëerd. Eens geen Special Agent of politiecommissaris, maar een doodnormale fysicus die door een ongeneselijke ziekte nog maar kort te leven heeft; het lijkt veelbelovend. Maar Preston & Child hebben teveel onwaarschijnlijkheden, leugens en toevalligheden ingebouwd waardoor Crew een ongeloofwaardig en niet bestaand persoon blijkt.
Ook de plot is doorspekt met toeval en onwaarschijnlijkheid. Crew mag dan een volleerd leugenaar en een uitstekende hacker zijn; niemand kan met een telefoontje de beveiligingscodes van een groot concern in handen krijgen. Of wat te denken van een slecht beveiligd eiland waar diverse lichaamsdelen van ongeïdentificeerde overledenen begraven liggen en waar Crew, door enkele sluwe leugens, informatie krijgt waarmee hij het eiland zonder problemen kan betreden? Geen enkele lezer zal zich hier door laten misleiden, toch?

Waar Preston & Child met de Pendergast-serie een groot lezerspubliek, incluis mijzelf, heeft vermaakt, slaan ze met dit eerste deel van de Crew-serie volledig de plank mis. Het is verbazingwekkend dat beide reeksen uit dezelfde pen komen. De oorzaak is mij onbekend, maar de slogan van de uitgeverij doet vermoeden dat er gemakzucht en misschien zelfs hoogmoed bij het duo naar binnen is geslopen.