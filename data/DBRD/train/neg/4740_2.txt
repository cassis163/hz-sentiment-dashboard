Helen Grant is geboren in Londen. Naast auteur, is ze ook werkzaam als journaliste. Haar grootste hobby is reizen. In 2001 verhuisde ze met haar familie naar het Duitse stadje Bad Münstereifel. In deze stad speelt het verhaal van De verdwenen meisjes zich af. Engeland, het geboorteland van de auteur, heeft ook een kleine bijrol gekregen in het verhaal. In het buitenland heeft Helen Grant in 2007 een zelfhulpboek uitgebracht onder de titel Escape Domestic Violence. De verdwenen meisjes is haar thrillerdebuut.
De 11 jarige Pia is het buitenbeentje van de klas. Ze wordt gepest om de dood van haar oma, die op een bizarre manier overleed tijdens het kerstdiner. Haar enige vriendje is haar klasgenoot Stefan, die ook niet geaccepteerd wordt door hun medeleerlingen. Als tijdens een carnavalsoptocht een jong meisje verdwijnt, staat de hele stad Bad Münstereifel op zijn kop. Het ooit zo gemoedelijke Duitse stadje staat vanaf die beruchte dag bekend als spookstad. Pia en Stefan zetten een eigen onderzoek op touw om het vermiste meisje te vinden, wat tot dan toe weinig resultaat oplevert. Omdat Pia en Stefan wel van een beetje spanning houden, bezoeken zij regelmatig de oude heer Schiller, die hen angstaanjagende verhalen vertelt, zowel waargebeurde verhalen als verzonnen verhalen. Ondertussen verdwijnen er meer jonge meisjes uit de stad. Pia en Stefan starten hun eigen zoektocht, en ze gaan letterlijk en figuurlijk over lijken.
Als je De verdwenen meisjes leest, is het net of je middenin een sprookje zit. Dit komt niet door de verhaallijn, maar door de vertelwijze. De zinnen zijn daadkrachtig geschreven. De omgeving, de Duitse stad Bad Münstereifel, maakt op de lezer een sprookjesachtige indruk, dit wordt alleen door de vermiste meisjes hevig verstoord.
Het verhaal wordt verteld door hoofdpersonage Pia op een wat oudere leeftijd, ze blikt terug op dat deel van haar verleden dat haar leven voorgoed veranderde. Helen Grant weet goed de belevingswereld van de jonge Pia te omschrijven, al is het niet altijd even geloofwaardig. De ontknoping van het verhaal komt als een verassing, maar is totaal niet realistisch.
De verdwenen meisjes is een thriller die meer bestemd is voor jeugdige lezers, dan voor volwassenen.