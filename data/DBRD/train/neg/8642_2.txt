In navolging van Dan Brown komt Tucker Malarkey met haar relithriller over kerkelijke geheimen. Verrijzenis is een historische thriller die gaat over wat nota bene de belangrijkste archeologische vondst van het millennium zou moeten zijn. Een vondst die het christendom op de kop zal zetten! Het blijkt te gaan om gnostische geschriften die door de vader van de hoofdpersoon Gemma Bastian gevonden zouden zijn. Maar haar vader is overleden en de geschriften zijn weer verdwenen. Gemma vermoedt dat hier kwade opzet achter zit en gaat naar Egypte, waar haar vader woonde. In Ca√Øro komt ze in contact met David Lazar en zijn twee zoons, met wie ze een zeer wisselend contact heeft.

Het verhaal speelt zich af in de naoorlogse periode, in het jaar 1947. Malarkey doet haar uiterste best om de sfeer van het naoorlogse Egypte neer te zetten. Dat geeft kleur aan het boek. Maar het is niet voldoende voor een geslaagde thriller. In het verhaal vinden een aantal mensen de dood, meestal zonder dat er sprake lijkt te zijn van een misdrijf, hoewel dat wel gesuggereerd wordt. Maar die doden vallen ook in afwezigheid van de hoofdpersonen, waardoor ook de spanning een ver-van-m'n-bed-show blijft.

Malarkey doet verder een poging spanning op te bouwen door de suggestie dat de nog te vinden geschriften het christendom op de kop zullen zetten. Gnostische geschriften bevatten inderdaad een totaal andere lezing van het ontstaan van het christendom. Maar dat was al in 1947 bekend. Ook beschouwt hoofdpersoon Gemma de geschriften inhoudelijk als bewijs dat de lezing van de bijbel hierover onjuist is en dat de gnostische stroming het ware christendom vertegenwoordigd. Maar ze heeft dan zelfs de geschriften zelf nog niet onder ogen gehad en kan geen oordeel geven over de authenciteit of de datering. Dat een professor in de archeologie klakkeloos met haar oordeel instemt, maakt het verhaal nog ongeloofwaardiger.

Malarkey heeft interessante materie in haar boek willen aanboren, maar overtuigen doet ze niet. Wat ik persoonlijk jammer vindt, is dat er geen verklaring wordt gegeven voor het feit dat de vader van Gemma Bastian gecremeerd werd. Dit was in die tijd nog ongebruikelijk en roept om uitleg.