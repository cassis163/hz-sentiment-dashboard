Sky’s ouders hebben besloten naar Vlieland te verhuizen, iets waar Sky ‘natuurlijk’ niks over gevraagd is. Ze voelt zich er opgesloten, mist haar vriendinnen, mist eigenlijk haar hele oude leventje in Hengelo. Wennen is voor haar erg moeilijk. Totdat de zomer komt en het eiland opeens veel leuker lijkt.  

Een mooi uitgevoerd boek met een soort Instagram-collage van eiland-plaatjes op het omslag. De tekst en woordkeus op de achterflap van het boek maken al snel duidelijk dat het om een jeugdboek voor meisjes gaat. (‘En wat is het er sáái. Maar dan wordt het zomer en stroomt het eiland vol met vakantiegangers. En daar zit één wel heel erg leuke bij…’)  

Het boek is verteld vanuit de persoon van Sky, een pubermeisje dat vanuit haar vertrouwde wereldje naar het, in haar ogen, saaie Vlieland gaat verhuizen. Zij gaat er voor het eerst naar de enige middelbare school op het eiland en maakt kennis met haar klasgenoten. Dat zijn er niet zoveel en ze voelt zich steeds een buitenbeentje, ‘eentje van de wal’. Haar klasgenote Kyra is aardig, maar echte vriendinnen zijn ze niet. Wanneer de eerste gasten naar het eiland komen, in aanloop naar de zomer, ontmoet Sky Daan, maar vergeet zijn telefoonnummer te vragen. In de zomer komt Jonas uit Amsterdam naar het eiland en krijgen ze verkering. Helaas denkt Jonas daar anders over. Hij ziet haar alleen als een vakantievriendinnetje.  

Sky is woedend op iedereen en loopt weg naar Amsterdam. (‘Ik wou naar een plek waar veel mensen waren.’) Daar begint ze toch wat meer te begrijpen dat er altijd dingen in het leven zijn die niet te veranderen zijn. De weg naar een soort acceptatie ligt open. De titel Sky is the limit wordt ook een beetje verklaard hierin: je hebt alles in huis. Wat staat je in de weg..?  

Een vriendelijk coming-of-age verhaal waarbij sommige situaties wel wat ongeloofwaardig overkomen. Zo spelen enkele grote veranderingen zich in een paar bladzijden af. Bovendien zijn de ouders op het irritante af positief en begripvol.  

De beschrijving van de houding en het gedrag van Skye worden wel goed weergegeven. Ze is eerst erg op zichzelf gericht, heeft aanvankelijk geen oog voor de ziekte van haar vriendin, moppert onredelijk lang door…. Maar het boek is lekker vlot geschreven en leest makkelijk. De identificatie met de hoofdpersoon is voor leeftijdsgenoten hierdoor ook erg eenvoudig. Er wordt veel verteld over de gedachten en gevoelens van Sky. Herkenbare emoties als verliefdheid, hoe ga ik om met mijn ouders en vriendschap spreken aan.  

Sky is the limit lijkt een beetje op de boekenreeks Hoe overleef ik… van Francine Oomen door de thematiek en de woordkeuze. Ook Rosa moet daarin verhuizen en verandert haar uiterlijk. Voor de iets oudere lezer wekt dat soms irritatie. Maar voor hen is het boek dan ook niet bedoeld! Sky is the limit is vooral een lekker boek voor meisjes van 13-14 jaar.  

Caja Cazemier schrijft sinds 2002 fulltime, maar werkte eerst twaalf jaar als lerares Nederlands op een middelbare school. Zij heeft ruim veertig jeugdboeken geschreven. In haar studie Nederlands besteedde ze al veel aandacht aan jeugdboeken. Ze schreef een scriptie met als titel: Gemengde gevoelens. Jeugdliteratuur voor meisjes in de puberteit. Tevens werkt Caja als jongerencoach. Hierdoor heeft zij veel inzicht in de gevoelswereld van jongeren en dit is in haar boeken goed te lezen.  

Annemieke Groenhuijzen verzorgde het omslag. Zij heeft ook de illustraties van o.a. Handboek voor jongens (Reggie Naus) en Handboek voor meisjes (Elisa van Spronsen) verzorgd.