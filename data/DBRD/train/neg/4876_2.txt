‘Wat maakt het nog uit, Rosa? Het zijn allemaal moordenaars, dat heb je altijd geweten, maar je hebt het altijd verdoezeld, je bent net als hij.’

‘Donkerder dan middernacht kan het niet worden.’

Donkerder dan middernacht, de tweede roman van de Italiaanse journalist/auteur Salvo Sottile gaat over de levens van twee vrouwen in de wereld van de maffia. Rosa Martinez uit Palermo voelt zich zo ongelukkig met haar autoritaire vader dat ze half over kop in het huwelijksbootje stapt met Nino uit Corleone. Pas na de trouwerij krijgt ze in de gaten dat haar echtgenoot een meedogenloze killer is, die als man van eer binnen de Cosa Nostra niet op een lijk meer of minder kijkt om macht winnen. Als telg van een rivaliserende familie zit er voor Rosa niets anders op dan zich koest te houden. Ze verzeilt m.a.w. in een nieuwe gevangenis en niet in het verhoopte ‘Romeo en Julia’ sprookje.

Ook Elvira Salemi is ongelukkig. Als ambitieuze onderzoeksrechter wordt zij vanuit allerlei hoeken tegengewerkt in haar strijd tegen de maffia, waardoor haar integriteit en reputatie op het spel staan.

Laten deze twee vrouwen zich platwalsen door het machismo? Ze moeten in elk geval opboksen tegen een hele resem laaghartige, dominante, opportunistische, jaloerse, laffe en wraaklustige mannenfiguren waar dit boek van bulkt. De plot is inventief, maar ver gezocht. De uitwerking, opbouw en stijl vond ik nogal saai en afstandelijk. De karakters blijven vlak en bij momenten zelfs karikaturaal.

Alles bij elkaar heb ik ‘donkerder dan middernacht’ ervaren als een onderhoudende misdaadroman. Als thriller vond ik het geheel eerder teleurstellend, want zeker geen pageturner. De obligate vergelijking met een klassieker als The Godfather van Mario Puzo is in dit geval niet op zijn plaats.