Dichterbij dan je denkt is de tweede titel van Mari Jungstedt, een Zweedse schrijfster.
De personages uit Die je niet ziet zijn terug: Anders Knutas, Johan Berg en Emma Winarve.
Het verhaal speelt zich ook deze keer af op het eiland Gotland. Een fotograaf wordt vermoord aangetroffen en Knutas en zijn team staan voor een raadsel.

Mari Jungstedt weeft verschillende lijnen door het verhaal. Allereerst de poging tot opheldering van de moord op de fotograaf, daarnaast een verhaal vanuit Fanny, een jonge vrouw en de perikelen van Johan Berg en Emma Winarve die nog steeds in love zijn hoewel het eigenlijk niet mag.

Dichterbij dan je denkt leest vlot en loopt goed. Wie genoten heeft van haar vorige boek  een prima thriller  zal enigszins aan zijn trekken komen. Een topper is het deze keer echter niet. De uitgeverij heeft helaas een deel van de spanning weggenomen door op de achterflap een essentieel onderdeel van het misdaadverhaal te verklappen. Tip: lees het verhaaltje op de achterkant dus niet!
Daarnaast wekt het boek de indruk van een te routineus verteld verhaal met te weinig spanning. De dosis romantiek maakt dit niet goed.
De dader komt aan het eind als een baksteen uit de lucht vallen. Jammer maar helaas. Mari Jungstedt overtuigt deze keer niet.