De boeken van Alex Kava worden al jaren door een breed publiek gelezen en gewaardeerd. Ze schrijft dan ook in een toegankelijke stijl en met een vlotte pen. Na twee jaar van stilte rondom hoofdpersoon Maggie O'Dell is er nu een nieuw avontuur (het achtste alweer) van haar in het Nederlands verschenen: Slachtoffers.
Maggie is FBI-agente en gedragswetenschapper. Wanneer ze wordt gevraagd om in Pensacola, (Florida) onderzoek te doen naar de herkomst van enkele lichaamsdelen die uit zee zijn opgevist, weet ze nog niet in wat voor macabere misdaad ze terechtkomt. Haar goede vriend microbioloog Platt wordt geconfronteerd met onverwachte sterfgevallen bij militairen die niet levensgevaarlijk gewond maar met geamputeerde ledematen terugkomen uit Afghanistan. Wanneer er een oorzakelijk verband tussen beide zaken blijkt te bestaan, komt Maggie een wel heel sinistere moordenaar op het spoor, die voornamelijk toeslaat tijdens orkanen. En een orkaan van een heel zware categorie staat juist op het punt zich op de streek te storten waar Maggie en Platt onderzoek doen. De moordenaar wacht zijn kansen af...

Na genoten te hebben van eerdere avonturen van Maggie O'Dell, had ik me erg verheugd op dit nieuwe boek van Alex Kava. De spanning spatte er altijd af en de plotontwikkeling zat goed in elkaar. Wat dat betreft stelt Slachtoffers teleur: de spanning is ver te zoeken en ook de verdere kennismaking met O'Dell viel tegen. Er is weinig overgebleven van de pittige tante die we kennen uit bijvoorbeeld 'Duivels kwaad' en 'Noodzakelijk kwaad'. De plot is op zich goed maar Kava weet mij niet te boeien; het verhaal is vlak en kabbelt maar door. Door de onveranderd vlotte schrijfstijl en de korte hoofdstukken lees je het boek wel vrij vlug uit. Een prima tussendoortje, maar naar mijn idee een teleurstelling voor de echte O'Dell-fan. Ik hoop dat bij de volgende boeken (die in Amerika inmiddels al zijn verschenen maar nog niet in het Nederlands zijn vertaald, hoewel dit volgens de schrijver wel de intentie is) Alex Kava weer een tandje heeft bijgeschakeld en dat Slachtoffers een eenmalige dip in de serie is.

Alex Kava heeft in het verleden allerlei baantjes gehad, maar is sinds 1996 full-time schrijfster en heeft inmiddels haar elfde boek in de Maggie O'Dell-serie geschreven. Daarnaast heeft ze enkele stand alones geschreven. Ze woont in Omaha (Nebraska) en Pensacola (Florida) Â– waar Slachtoffers zich afspeelt.