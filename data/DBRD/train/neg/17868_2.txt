Het leven is eenvoudig. Je bent gezond of je bent ziek. Je bent je vrouw trouw of je bent het niet. Je leeft of je bent dood. Ik leef.

Na Kwade opzet was mijn leeshonger naar de boeken van de Amerikaanse auteur Greg Iles nog niet voldoende gestild. Vandaar dat ik daarna meteen begonnen ben aan Doodsangst, volgens veel recensenten één van zijn beste boeken, zo niet het allerbeste. Seks op internet, daar draait het allemaal rond in deze (medische) thriller.

Harper Cole is medebeheerder van Eros, een exclusieve chatbox over seks. Voor fabelachtig veel abonnementsgeld garandeert Eros absolute anonimiteit aan het rijke cliënteel. Harper beseft dat er iets ernstig mis is als zes actieve Eros-klanten van de ene dag op de andere afhaken, terwijl hun abonnement blijft doorlopen. Het zijn allemaal vrouwen en op het moment dat één van hen onthoofd teruggevonden wordt, tipt Harper de politie. Ook de andere vrouwen werden vermoord en vanaf dan begint het kat en muisspel met de gewiekste moordenaar, waarvan het profiel niet past bij de typische seriemoordenaar. Wie is hij en vooral waarom pleegt hij deze weerzinwekkende moorden? Harper wordt zelf verdacht en krijgt naast de politie ook de FBI op zijn dak. Daarnaast zit hij opgezadeld met een familiegeheim, waarbij zijn knappe, succesvolle echtgenote (een arts), zijn dominante schoonvader en zijn bloedmooie schoonzus een belangrijke rol opeisen. Je leest het allemaal in deze turf van bijna 600 pagina’s. Doodsangst is zeker spannend, de plot is geraffineerd, de opbouw uitgebalanceerd en de karakter typeringen subtiel.

Toch wil ik twee kleine kanttekeningen plaatsen. Het boek is veel te dik. De uitgeschreven chatsessies worden bij momenten langdradig met teveel van hetzelfde. Het laatste gedeelte is bovendien net als in Kwade opzet wat 'over the top' met een lang uitgesponnen, spectaculaire actiescène op zijn Amerikaans, die ik persoonlijk als saai en voorspelbaar ervaren heb. Niet mijn ding, in elk geval. Een tweede euvel is dat deze thriller dateert van 1997. In die tijd waren er nog geen GSM’s en internet stond in vergelijking met vandaag nog in de kinderschoenen. De technische kant van internettoepassingen is een aspect dat van belang is binnen de plot en daarom ook uitgebreid aan bod komt. Dit maakt dat het verhaal, ondanks de vele kwaliteiten, voor een stuk gedateerd overkomt.