In Vlucht uit New York maken we kennis met Sebastian en Nikki, twee gescheiden ouders van een tweeling van 15 jaar. Nikki leeft samen met haar zoon Jeremy en Sebastian leeft samen met zijn dochter Camille. Op een dag krijgt Sebastian van Nikki het bericht dat Jeremy spoorloos verdwenen is. Er zijn weinig aanwijzingen, behalve de gevonden coke en een adres van een pokerclub en later ontvangt Nikki een filmpje in haar mailbox waarop te zien is dat haar zoon ontvoerd wordt in Parijs. In wat voor wespennest is hun 15 jarige zoon terecht gekomen?

De thriller leest heel vlot weg, het boek bestaat uit 65 korte hoofdstukken en je wilt heel graag weten hoe het afloopt met hun zoon Jeremy.
Niet alles is even geloofwaardig en soms net een beetje teveel van het goede, echt Amerikaans, maar menigeen zal hier doorheen kijken en genieten van dit boek dat bol staat van de actie en spanning. Er zou ook heel goed een film van gemaakt kunnen worden!