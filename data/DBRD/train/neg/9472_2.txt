Heerlijke Havermout is het volledige boek over havermout. In acht hoofdstukken omschrijft Kathy Hester werkelijk alles wat je met havermout zou kunnen doen. En dat is veel: allerlei soorten haverpap, repen en smoothies. Dat is nog niet zo verrassend, maar in dit boek staan ook veel recepten voor de hoofdmaaltijd. Van stoofpotjes en soepen tot risotto en vegan gehaktbrood. Kathy heeft als doel met haar boek om jou dagelijks meer havermout te laten eten, onder het motto “eet meer havermout en maak je huisarts blij”. In elk gerecht dat je kunt verzinnen wordt havermout gebruikt.
De eerste paar pagina’s gaan over de voedselwaarde van havermout en over alle mogelijke diëten waarmee rekening wordt gehouden: glutenvrij, sojavrij, vetvrij, zuivelvrij en keuze in zoetstoffen. Dit alles vind je in de recepten terug, overal staat alles vermeld. Ook alle voedingswaarde per portie. Bij de meeste recepten staat ook een foto, waardoor je goed weet hoe het eruit komt te zien.
Het boek is duidelijk een vertaling en dat leest niet prettig. In elk recept zitten meerdere ‘koppen’ met dan tussen haakjes het gewenste gewicht. In Nederland werken wij niet met die inhoudsmaat. In onderstaand recept lijkt het verfrissender te werken om te kiezen voor 150 g bramen, 100 ml ongezoete plantaardige melk en 30 g havermout. Komt het vast ook goed. Daarnaast staat er in elk recept ook een hoop keuzes in de ingrediënte lijst, dus zo’n aanpassing in hoeveelheden zou ook prima kunnen. Lees het onderstaande recept en je ziet alles voorbij komen.

Mojitohavermout met braambessen uit de koelkast
Sojavrij – vetvrij – glutenvrij alternatief*
Deze havermout met zoete, sappige braambessen en een frisse limoen-muntsmaak met een vage toets van rum zal je op zelfs de moeilijkste ochtenden wakker krijgen. Je kunt een theelepel (of twee) chiazaad toevoegen als je je ontbijt liever wat dikker hebt.

Voor 1 portie
1 kop (165 g) braambessen (grote in tweeën gesneden)
½ kop (120 ml) ongezoete plantaardige melk
1/3 kop (35 g) (*glutenvrije) havermout
2 eetlepels fijngehakte verse munt of 1/8 theelepel muntextract
geraspte schil van ½ biolimoen of ¼ theelepel limoenextract
½ theelepel rum of rumextract, eventueel
1 eetlepel agavesiroop (of andere zoetstof naar smaak)

Doe alle ingrediënten in een grote glazen pot die je kunt afsluiten. Roer goed, dek af en zet 1 nacht in de koelkast.
Roer goed om en dien op.

Per portie: calorieën 255,8 – eiwitten 4,8 g – vetten 4,3 g – koolhydraten 52,9 g – natrium 90 mg – voedingsvezels 10,8 g

Het was wel een geslaagd recept bij het paasontbijt dit jaar. Voor vier personen had ik de hoeveelheden die genoemd worden in het recept vermenigvuldigd met drie en dat was meer dan voldoende. En de rum zat erin!

Havermout in elke maaltijd gaat wel heel ver. Havermout in ontbijt, repen en smoothies lijkt afdoende. Maar wil je echt alles weten dan biedt dit boek vast en zeker inspiratie.