De tekst op de achterkant van de cover vertelt ons dat De sterrenpas een stukje van een gevallen ster is dat terechtgekomen is in de tuin van de broers Jesse en Flint. Flint is de jongste en de avontuurlijkste en hij heeft dit stukje ster gevonden toen hij 's nachts de tuin in ging om er te gaan zoeken nadat zij samen naar vallende sterren gekeken hadden.
De jongens ontmoeten daarna een witte dwerg die hen vertelt dat het stukje ster een sterrenpas is waarmee ze door de ruimte kunnen reizen én dat iets wat ze wensen ook zomaar in vervulling kan gaan.

En dan begint hun reis naar verschillende planeten, waaronder Sirius, Mars, Venus en andere waar ze kennis maken met heel wat mythologische wezens onder wiens leiding zij de planeet mogen bekijken, de geheimen en wijsheden ervan krijgen uitgelegd en hoe ze die wijsheden kunnen toepassen in hun verdere leven - voornamelijk als antwoord op de vragen van de zeer nieuwsgierige Flint, de jongste en avontuurlijkste broer - en waar ze allerlei spannende avonturen beleven.

De sterrenpas bevat enkele belangrijke levenslessen: Denk niet alleen maar met je hersens maar gebruik ook en vooral jouw hart; wees ervan bewust dat datgene wat je wenst ook werkelijkheid kan worden wanneer je er moeite voor doet, maar wees ook voorzichtig met wat je wenst. Weet dat wat je geeft ook op een of andere manier naar jou terugkeert.

Erg mooie levenslessen, alleen vind ik zelf dat de auteur haar doel voorbij schiet - vooral als ik lees dat het boek aanbevolen wordt voor kinderen vanaf 6 jaar - door een teveel aan beelden die gerelateerd zijn aan Egyptische en andere mythologieën en die dus alleen goed te begrijpen zijn door wie die mythologische godenverhalen kent, iets wat zelfs niet bij alle volwassenen het geval is.
Ik zag zelfs een tekening voorbijkomen met het schema van de levensboom uit de kabbala, zonder dat daar in de tekst naar verwezen wordt met een beetje uitleg waarom dat schema er staat.

Regelmatig kwam ik zinnen tegen met woorden erin waarvan ik vermoed dat kinderen er niet veel van zullen begrijpen, zoals: Ze bestaan uit deeltjes die ruw of grofstoffelijk zijn, ze zijn te compact om hier te kunnen leven.

Ook wat zinsbouw en woordenschat betreft kan ik niet echt enthousiast zijn. Zo vond ik af en toe zinnen en/of woorden die taalkundig niet kloppen, zoals 'de moed zakte naar beneden', en handel i.p.v. hendel.

De verhalen over de bezoekjes van de jongens aan de verschillende planeten vond ik vaak nogal langdradig door veel te veel herhalingen waardoor zelfs ik mijn belangstelling verloor.

Om een lang verhaal kort te maken: ik ben dus helaas niet erg enthousiast over De sterrenpas. Wél over de levenslessen erin maar niet over de vorm waarin deze verweven zijn. Het boekje zou heel wat aantrekkelijker en begrijpelijker kunnen worden door de zinsbouw en woordenschat te corrigeren, de verhalen eenvoudiger te maken en door het taalgebruik beter aan te passen aan kinderen.