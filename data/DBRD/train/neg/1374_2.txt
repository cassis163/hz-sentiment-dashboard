Showstopper is het eerste deel van een YA-tweeluik geschreven door de Britse schrijfster Hayley Barker en is in het Nederlands verschenen bij uitgeverij De Fontein.

We volgen in Showstopper het verhaal van twee personages waartussen je gedurende het boek in perspectief wisselt. Aan de ene kant hebben we Hoshiko, een koorddanseres die gedwongen wordt om op te treden in een levensgevaarlijk circus. En aan de andere kant volgen we Ben, de zoon van een belangrijke minister die in rijkdom is opgegroeid en zijn vraagtekens heeft bij de verdeeldheid die er tussen de armen (Droesems) en de rijken (Zuiveren) bestaat.

Als Ben een show van het circus bijwoont worden zijn gevoelens bevestigd en hij raakt opslag verliefd op Hoshiko, ook wel bekend als de sterattractie de Kat. Hun paden blijven elkaar kruisen en de twee zullen tot het uiterste moeten gaan om Hoshiko te verlossen uit de wrede wereld die er achter het circus schuilt.

Het boek Showstopper is aardig dik en door de wisselingen in perspectief had ik het idee dat veel dingen werden herhaalt en er dus aardig wat geschrapt kon worden om de vaart in het verhaal te behouden.

Hoshiko en Ben zijn bijna elkaars tegenpolen wat betreft hun herkomst en de onderlingen verschillen tussen de Droesems en Zuiveren wordt zeker aangekaart in het boek. Discriminatie van minderheden is dan ook een thema dat gedurende het hele boek voelbaar is. Toch vond ik dat het lichtelijk overschaduwd werd door de romance die er tussen de twee opbloeit. Rondom Hoshiko zijn er een aantal sterfgevallen en dan vind ik het een beetje ongeloofwaardig dat je je richt op een jongen die je nauwelijks kent.

Het boek wordt op de achterkant vergeleken met De Hongerspelen van Suzanne Collins en hoewel er zeker overlappende themaâ€™s zijn en de boodschap helder is mis ik bij Showstopper toch echt wel een beetje een body wat betreft het verhaal en de personages. Wie weet of deel twee, in het Engels genaamd Show Stealer, dat beter aanpakt. Er is nog niet bekend wanneer het vervolg in het Nederlands zal verschijnen.

Een uitgebreidere (spoilervrije) review van Showstopper is nu terug te vinden op mijn YouTubekanaal Whatthevalk:
https://www.youtube.com/watch?v=-ZhLEuzqJn8