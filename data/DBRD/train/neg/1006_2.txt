Soms heb je een leuk voorgevoel als je op de achterflap van een boek leest dat het verhaal over een seriemoordenaar gaat. De fantasie krijgt dan een impuls en de meest wilde en spannende momenten treden in je gedachten al op de voorgrond vóór je de eerste pagina, ja zelfs de cover open hebt geslagen. Hoe hard kan dan de teleurstelling toeslaan als je, tijdens het lezen maar één ding niet kunt ontdekken, ondanks de vele en lugubere moorden die er worden gepleegd. Het ene ding dat ik in Ik ben de nacht van Ethan Cross maar niet kon ontdekken was …. De spanning!

De ex-rechercheur moordzaken Marcus Williams wordt geconfronteerd met een paar vervelende moorden die door de seriemoordenaar Francis Ackerman zijn gepleegd. Ackerman benaderd zijn slachtoffers, nodigt ze uit voor een spelletje en de prijs die gewonnen kan worden is, doorgaan met leven. Verliezen is slachtoffer worden van Ackerman en dat betekent een verschrikkelijke aanloop ondergaan naar de dood.
Voor Marcus Williams de aanleiding voor zijn ultieme missie, het stoppen van de gruwelijk daden van Francis Ackerman en voor de toekomst voorkomen dat hij nog eens de gelegenheid krijgt.

Ik ben de nacht is een verhaal waar je haren constant overeind zouden moeten staan en je niet alleen in huis zou willen achterblijven. In de aanhef van deze recensie is al gezegd dat het verhaal een gebrek heeft aan spanning terwijl er genoeg aanleiding voor is. Talloos zijn de levensbedreigende situaties die door, voornamelijk de seriemoordenaar worden gecreëerd maar op een of andere manier krijgt de auteur de haartjes op de armen niet omhoog. Voorbeelden van Patterson, Deaver of Slaughter die dat wel lukken zijn er voldoende en zeker weten zijn er nog wel een tiental auteurs te noemen die dat ook moeiteloos lukt. Maar helaas voor Ethan Cross lukt het hem niet en is het voorlopig alleen de verpakking van het verhaal dat me aan heeft gesproken. Gelukkig voor hem laat hij aan het einde nog voldoende eindjes open liggen voor een eventueel vervolg. Een vervolg waar dan toch wel meer aandacht aan de echte suspense besteed moet zijn, anders helpt een verpakking ook niet meer en is de binnenkant voornamelijk lucht.

Dus Ethan, neem deze boodschap heel serieus, met alleen een leuke verpakking red je het niet!!

Eindoordeel: 2 sterren

Spanning: 2 sterren
Plot: 3 sterren
Leesplezier: 2 sterren
Schrijfstijl: 3 sterren
Originaliteit: 3 sterren
Psychologie: 2 sterren