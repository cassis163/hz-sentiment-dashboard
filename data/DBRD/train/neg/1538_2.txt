Sinds 2003 verschijnen er boeken vol geheimen bij uitgeverij Leopold. Bekende schrijvers zoals Anna Woltz, Gerard van Gemert, Yvonne Kroonenberg en Selma Noort vertrouwden hun geheimen al toe aan het papier, nu is het de beurt aan Marly van Otterloo.
Op de school van Asna en Pien loopt een dief rond. Eerst wordt het schoolreisjesgeld gestolen en daarna het geld, wat de kinderen bij elkaar hebben gespaard, voor de baby van juf Ans. Pien en Asna zijn vastbesloten de dader te ontmaskeren, maar dat valt niet mee als er 24 verdachten zijn. Gelukkig is er de Liegschool. Hier volgen Pien en Asna een cursus in het ontrafelen van leugens. Weer terug op school brengen ze hun kennis meteen in praktijk. Gaat het hun lukken de dader te vinden?
Het geheim van de liegschool is een spannende kinderdetective voor jongens en meisjes van 7-9 jaar. Het onderwerp ‘de diefstal van het schoolreisjesgeld’ zal de kinderen beslist aanspreken. Het boekje ziet er voor deze leeftijdscategorie heel aantrekkelijk uit. Het lettertype is prettig leesbaar, er is veel ruimte om de zinnen heen, de hoofstukken zijn niet langer dan 8/ 9 bladzijden en de vele  zwart-wit illustraties van Ivan en Ilia zien er gezellig uit.

Het is jammer dat het hoofdstuk over de Liegschool ('Kali-wat?') erg moeilijk te begrijpen is. Speurtips die kinderen, na het lezen van het boek, zelf in praktijk zouden kunnen brengen worden gemist. Kinderen van negen jaar die het boek lazen konden niet vertellen wat Pien en Asna op de Liegschool hebben geleerd. Jammer, want juist dit hoofdstuk had er uit moeten springen in dit detectiveverhaal. Maar hier tegenover staat weer een pluspunt. De schrijfster leert haar lezers dat zij dieven niet te snel moeten veroordelen. Heeft de dief iets gestolen uit eigen belang of zit er iets anders achter? En eens een dief is niet altijd een dief, maar na het uitvoeren van een toepasselijke straf gewoon weer een vriend!

Voor kinderen die dol zijn op geheimen, ze graag door willen vertellen of juist heel goed kunnen bewaren is er de site hetgeheimvan.nl. Hier kun je meer te weten komen over de boeken die er in deze serie verschenen zijn, krijg je schrijftips van Rindert Kromhout en kun je meedoen aan een schrijfwedstrijd. Jonge schrijvers in spe met een spannend geheim maken kans om met een beroemd schrijver een boek te maken.