Paul Verhuyck en Corine Kisling wonen samen in Graauw, Zeeuws-Vlaanderen. Sinds 2007 schrijven de auteurs als duo onder de naam Kisling & Verhuyck. In tegenstelling tot sommige andere duo-auteurs, wordt er bij Kisling & Verhuyck geen enkel hoofdstuk door slechts één van hen geschreven. Er wordt altijd in geschrapt, gecorrigeerd, toegevoegd en aan gesleuteld door de ander.
De duim van Alva is het derde boek van het schrijversduo. Het verhaal speelt zich af op de Sinksenfoor, de jaarlijkse pinksterkermis in Antwerpen, waar het lijkt alsof de inwoners en de bezoekers van de stad gewelddadiger zijn dan anders. Sommige mensen denken dat het door de (geluids)overlast komt die de kermis veroorzaakt. Sylvie Verron, een inwoonster van de stad, weet zeker dat het te maken heeft met kwade energie uit het verleden. Plaatsgenoot Cornelis Reyziger, journalist voor een gezaghebbend tijdschrift, ziet er een verhaal in en besluit een gesprek aan te gaan met Sylvie Verron, ondanks dat hij bij voorbaat weet dat hij het niet met haar eens zal zijn.
Verron weet hem echter te overtuigen met feiten uit het verleden. Historische verhalen over het standbeeld van Alva leiden hen wellicht naar de oplossing van de puzzel die men over de jaren heen maar niet op lijkt te kunnen lossen.
De duim van Alva is, zoals de cover al aangeeft, een roman. In de flaptekst wordt echter geschreven over een literaire thriller. Het verhaal heeft van beide genres wat, dus dat klopt enigszins. Het boek begint meteen spannend, dit is echter niet voor lange duur. Het is zeer zeker geen bloedstollend verhaal, dit komt mede door de saaie personages en de ontbrekende spanningsbogen.
Een boek als De duim van Alva zal vooral geliefd zijn bij de liefhebbers van historische thrillers/romans, daar een deel van het verhaal gebaseerd is op historische gebeurtenissen. Het speelt zich weliswaar geheel af in het heden, maar verwikkelingen uit de zestiende eeuw spelen een prominente rol. Maar het verhaal zelf is even saai als de afbeelding op de cover van het boek; een kermisattractie in een verschoten donkere, trieste omgeving.