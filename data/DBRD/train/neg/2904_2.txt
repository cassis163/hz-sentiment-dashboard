Na de bekende 'Touching Juliette' trilogie, waarvan het laatste deel in 2014 uitkwam, keert Tahereh Mafi terug met de een nieuw deel van de serie: 'Restore Me'. Het verhaal gaat verder waar het vier jaar geleden is geëindigd, alleen de personages zijn nog maar een paar dagen ouder. Juliette is nu Commander van de sector van Noord-Amerika, en Warner staat aan haar zijde.

Mijn verwachtingen waren niet erg hoog. Ik had, in tegenstelling tot een hoop enthousiaste Young Adult liefhebbers, niet zo'n hoge pet op van de 'Touching Juliette' trilogie. Dit deel heeft me dus niet erg verrast. Waar ik hoopte dat er meer nadruk werd gelegd op acties en de 'nieuwe' Juliette die we aan het einde van de trilogie mochten bewonderen, werd er opnieuw uitgebreid verteld over elke onzekere emotie en gedachte die er bij haar en Warner opkwamen.

De schrijfstijl die me voorheen in de boeken niet zo aansprak, wordt ook gebruikt in 'Restore Me'. Gelukkig worden er weinig passages meer doorgestreept en onder elkaar gezet, maar wel worden er (naar mijn mening) minder boeiende gedeeltes uitgerekt en delen waarin écht iets gebeurt wat afgeraffeld. Als je bijvoorbeeld een liefhebber bent van seksscènes waarin eindeloos geromantiseerde zinnen worden gebruikt als 'I lose track of time' en 'The lines of our bodies have merged, waves of ice and heat', is dit boek voor jou zeker een aanrader! Ik moest er soms bijna een beetje van kokhalzen.

Er gebeurt vrij weinig, op het eind na. Het verhaal gaat tot bladzijde 300 een beetje kabbelend voort, tot er belangrijke informatie aan het licht komt die het verhaal wat interessanter maakt. Het einde van het verhaal en de inbreng van het perspectief van Warner, zijn voor mij de enige positieve aspecten van 'Restore Me'. Hierdoor geef ik het boek, tot mijn grote spijt, maar 2 sterren.