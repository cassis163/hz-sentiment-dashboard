Onder de oppervlakte is de tweede thriller van de hand van de Nederlandse Sandra Berg. Net als in haar voorgaande boek, De nacht van de wolf, is dit verhaal geconcentreerd rondom Julia, een journaliste. Julia krijgt opdracht een verhaal te schrijven over de verdwijning van Renee Silver. Ze neemt contact op met Chris, de vriend van Renee, voor een gesprek. Al snel raakt Julia gefascineerd door de verdwijning van Renee en ze is ook niet ongevoelig voor Chris. Julia gaat dus zelf op onderzoek uit om er achter te komen wat er gebeurd is. Een grote rol daarbij speelt het dochtertje van Chris, Meggie. Meggie lijkt autistisch en is getraumatiseerd door ervaringen met haar moeder die het gezin heeft verlaten om naar een sekte te gaan. Deze sekte lijkt ook nu een rol te spelen bij de verdwijning van Renee. Vreemd genoeg lijkt de kleine Meggie meer te weten van wat er gebeurd is.

Sandra Berg heeft een thriller afgeleverd met een ingenieus plot. De uiteindelijke ontknoping is verrassend en tegelijkertijd bevredigend. Ik heb het vorige boek niet gelezen, wat misschien een nadeel is. Hoofdpersoon Julia stelde mij misschien daardoor voor grote raadsels. Wat bezielt deze dame om zich zo in deze zaak te storten? Ik kreeg niet echt een goed beeld van haar beweegredenen en haar persoonlijkheid. Bovendien krijgt ze nogal wat voor haar kiezen. Wanneer Berg een serie over deze Julia gaat schrijven, hoop ik dat de hoofdpersoon het in een volgend boek wat makkelijker krijgt. Wat ik persoonlijk jammer vind is dat het boek voor het grootste deel in dialoog-stijl is geschreven. Het eerste hoofdstuk bestaat bijvoorbeeld voor het grootste deel uit een dialoog tussen Julia en hoofdpersoon Ian. Dit leest niet altijd lekker en het maakt het verhaal wat kaal. Al met al is het een redelijke thriller van eigen bodem met een aardig plot. Af en toe spannend, maar wat mij betreft met een wat minder aansprekende schrijfstijl. Maar dat kan te maken hebben met mijn persoonlijke voorkeur: ik hou van karakterontwikkeling en sfeertekeningen en deze vind ik beide niet terug in dit boek.