Een-sterren-reviews schrijf ik niet graag, maar nu moet ik het toch doen. Ik was erg benieuwd naar dit boek, vooral omdat het van iemand was die ook schreef op de schrijfcommunity website: Wattpad. Zelf schrijf ik daar ook, dus vond ik het super dat iemand was uitgegeven! Helaas viel het boek erg tegen.

Toen ik de achterflap las was ik al een beetje teleurgesteld. Het klonk als een gewoon YA boek, een soort van cliché dat al vaker was geschreven. Natuurlijk kan een cliché nog anders uit de verf komen, maar dit gebeurde helaas niet. Mijn mening is dat het boek zelf ook niet echt bijzonder was. In het boek gebeurt vrijwel niets, althans, dat gevoel had ik. Ook vond ik het personage Lucy erg wispelturig. Soms veranderde ze ineens van mening of wist ze ineens niet meer aan welke 'kant' ze stond. Dit is natuurlijk niet heel erg, maar 'het veranderen van mening' kwam zo snel achter elkaar dat het ongeloofwaardig werd. Deze 'character flaw' vond ik dus niet zo geloofwaardig, maar dat kan aan mij liggen. Het hele boek eigenlijk redelijk saai, en dat vond ik jammer. Ik had het gevoel alsof er weinig gebeurde dat écht spannend of belangrijk was. De eerste paar hoofdstukken moest ik echt vechten om erin te komen, en dat was geen pretje. Ik wil dat een boek mij helemaal onderdompelt, en dat ik me helemaal kan verliezen in het verhaal. Vooral de eerste twee hoofdstukken vond ik vreemd, omdat er eigenlijk niet echt iets 'groots' of spannends gebeurd. Tenminste, voor mij voelde dit zo. Bij dit boek had ik de hele tijd het gevoel dat alles heel erg vlak en onpersoonlijk was. De personages kwamen niet tot me. Ze bleven (voor mij althans) heel erg tweedimensionaal. Ook stonden er, voor een uitgegeven boek, nog een hoop fouten in. Zelfs hele erge fouten, zoals 'zitte' en 'behoefde aan'. (Dit is dan natuurlijk ook een fout van de editor). Ook waren er fouten met hoofdletters te vinden. Verder was de zinsstructuur en opbouw van het boek ook best vervelend. Het waren vaak actieve zinnen die altijd hetzelfde liepen. Er was niet veel variatie, waardoor het vaak moeizaam las.

Nu wil ik natuurlijk niet harteloos lijken, maar ik moet wel eerlijk zijn. Ik geef natuurlijk mijn complimenten aan de schrijfster omdat ze zó enorm jong is (15!) en nu al een boek heeft uitgegeven bij zo'n grote uitgeverij. Er was ook niets aan te merken op de schrijfstijl, behalve dat het een niet echt variërend en niet foutloos was, want het was wel gewoon goed geschreven.

Misschien zijn mensen het niet met mij eens, en misschien was dit boek ook gewoon niet voor mij. Hoe dan ook, lees het eerst zelf voordat je oordeelt :).

Ik geef het boek 'Dromen' daarom 1,5 sterren.