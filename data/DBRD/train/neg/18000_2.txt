Over de inhoud van het boek hoef ik niks te melden, dat is bij de boekbeschrijving voldoende duidelijk. Op grond van de flaptekst verwacht je een dijk van een verhaal. De ultieme ontlading van haat. Helaas blijft het boek bij de verwachtingen achter.

Het klopt dat het verhaal met een vlotte pen is geschreven. Maar iets te vlot. Er is veel ongeloofwaardig aan wat er voorbij komt. De eerste helft van het boek lijkt het erop alsof er een soort van psychologische thriller neergezet wil worden. Maar die schrijf je niet met een vlotte pen, zo'n verhaal heeft rijping, subtiliteit en uitwerking van de binnenwereld nodig. Een opmerking als dat er "allerlei emoties door zijn lijf gieren" is dan echt "not done", veel te oppervlakkig, en had beter weg kunnen blijven. Dik over de helft lijkt de intrige op gang te komen. Misschien zit er toch nog een vette afrekening aan te komen? Lundi komt op dreef, laat het hart even sneller kloppen, op het puntje van je stoel. Om dan ten slotte het verhaal met een zeepbel uit elkaar te laten spatten.

De redactie van het boek laat naarmate het verhaal vordert ook nogal eens een steek vallen, en dat is toch echt onnodig

Jammer ook dat geen enkele hoofdpersoon sympathie heeft kunnen oproepen, hooguit de oudste dochter een beetje. Aan het eind "Het duurt niet lang meer voordat ik me in de wachtende armen van Roy kan storten." En tja, dan denk je al snel: "denk na.... en handel ernaar".