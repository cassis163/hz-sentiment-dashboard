De grote Joseph.

Er is zo langzamerhand geen straat meer in Nederland of er woont wel een schrijver. Iedereen die op de Middelbare school een redelijk opstel schreef voelt zich geroepen om een boek te schrijven. Het Is dan ook geenszins vanzelfsprekend dat een goede journalist ook een goed schrijver zou zijn en het is de vraag of het Anneloes Timmerije is gelukt met haar boek “De grote Joseph”. Aanvankelijk bestaat de indruk dat zij met haar korte en vaak hortende zinnen een complete chaos heeft geschapen. Maar even later blijkt dat zij erin is geslaagd om een geheel eigen stijl te ontwikkelen hetgeen volgens velen, sinds W.F. Hermans, nog geen enkele Nederlandse auteur is gelukt. Een volslagen verrassing. Vaak is er sprake van inventief taalgebruik. In het verhaal wordt een zoektocht ondernomen naar een plotseling verdwenen moeder die naar later blijkt een aantal dubieuze ontmoetingen heeft gehad op parkeerplaatsen langs autosnelwegen. Ook naar de jeugd van de moeder en haar broer Joseph wordt in verschillende Franse dorpen uitgebreid onderzoek gedaan. Joseph verblijft in een verpleeghuis en uit zich maar zelden in verstaanbare woorden. Naast het zoeken naar de familiegeheimen houd de ik figuur zich bezig met het zoeken naar bijzondere en in onbruik geraakte woorden in de Nederlandse taal. Heel treffend is het woord “schrijfjeukte”. Het wordt als volgt omschreven:”De schrijfjeukte, een der vele ziekteverschijnselen van de grootheidswaan, woedt sinds mensenheugenis in ons gezegend vaderlandje, en breidt zich,als aanstekende ziekte, naar alle kanten uit”. De vraag rijst in hoeverre Anneloes Timmereije is aangestoken door het schrijfjeukte virus .In het verdere verloop van het verhaal verliest de schrijfster zich maar al te vaak in beschrijvingen van alledaagse gebeurtenissen. De belevenissen van de Franse dorpelingen tijdens de tweede wereldoorlog zijn min of meer verdwaald in het boek. De aanvankelijk hoog gespannen verwachtingen worden, jammer genoeg, niet waar gemaakt.
Lodewijk Lasschuijt.
Titel: De grote Joseph, auteur: Anneloes Timmerije, uitgever: Augustus,ISBN:9789045704142.