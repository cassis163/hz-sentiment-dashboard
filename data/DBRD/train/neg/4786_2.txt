Het huis aan de rivier is het debuut van Penny Hancock en wordt verkocht als 'literaire thriller. Op de achterzijde staan er ook citaten als "duistere, psychologische thriller", "bloedstollende thriller" en "sprankelende, angstaanjagende thriller".

Laat mij dan ook onmiddellijk duidelijk zijn: bij het lezen van dit boek had ik op geen enkel moment het gevoel een thriller te lezen. Ondanks het feit dat het gaat over een vrouw die een vijftienjarige in haar huis gevangen houdt, is spanning ver te zoeken.

Wat men krijgt is het verhaal van een getraumatiseerde vrouw die bepaalde handelingen stelt, maar langzaam gaat beseffen dat er geen weg terug is en dat er consequenties zullen volgen.

Het boek is eerder een drama, de weergave van de teloorgang van een getraumatiseerde, gestoorde vrouw die alle grip op het leven verloren is. En vanuit dit standpunt werkt het boek wel.

Het is goed geschreven, leest vlot (ondanks enkele rare zinsconstructies) en gaat op geen enkel moment vervelen.

Rekening houdend met het feit dat het boek verkocht wordt als een thriller, en dit ook een thrillerwebsite is, kan ik echter niet meer toekennen dan 2 sterren, waarbij ik nog gul ben gezien het gaat om een debuut.

Voor diegenen die zin hebben om een goede , spannende thriller te lezen is dit geen aanrader. Diegenen die zin hebben in een psychologisch drama kunnen dit boek misschien wel eens uitproberen.