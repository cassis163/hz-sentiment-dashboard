Ethan Cohen, een autoriteit inzake het gedrag van haaien, is nog volop de dood van zijn zoontje aan het verwerken, als er een aantal meldingen over waarnemingen van grote gemengde scholen haaien op zijn bureau belanden. In eerste instantie twijfelt hij, ondanks de de betrouwbaarheid van de bronnen, aan deze vaststellingen. Maar als hij een tijd later gevraagd wordt om, aan het hoofd van een team deskundigen, een verklaring en een oplossing te zoeken voor een enorme groep haaien die rond Gran Canaria de zee onveilig maken, blijken die waarnemingen toch waarheidsgetrouw te zijn.
Eenmaal het onderzoek gestart, krijgt het team alle mogelijke medewerking van de Spaanse overheid, maar verschillende instanties proberen de haaien voor publicitaire en andere doeleinden te gebruiken.

De cover van dit boek roept ontegensprekelijk associaties op met Jaws, één van de meest spannende films die ik ooit mocht aanschouwen. En dus worden mijn verwachtingen ook hooggespannen.

Dit boek begint vrij sterk, met een mooi beschreven duikscène, gevolgd door een degelijke karakterschets van het hoofdpersonage, maar daarna zakt het niveau danig, en bij momenten werd het voor mij zelfs verwarrend.

Ook vond ik het boek niet vlot lezen, want ik kwam niet verder dan sessies van maximum 30 blz. Dit kwam mede door de soms ingewikkelde zinsconstructies, die misschien wel goed tot zijn recht komen in korte teksten, maar die van het lezen van het boek een inspannende ervaring maakten.

En het einde was ook al een tegenvaller. Het deed me direct terugdenken aan het einde van Jos Pierreux zijn Het trio dat iets te vieren had.

Jaws slaagde er, op zijn eentje, in mij op het puntje van mijn stoel te laten zitten, maar deze duizenden soortgenoten konden mij amper in beroering brengen. Jammer, want het plot had zeker potentieel, maar de uitwerking ervan kwam mij rommelig over. Maar dit boek is een debuut, en dat maakt dat de schrijver nog veel ruimte heeft om te groeien en te perfectioneren.