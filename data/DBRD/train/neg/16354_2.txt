Jack Valentine is een Britse ex-geheim agent. Op een dag wordt hij te hulp geroepen door een oude vriend. De dochter van de vriend is ingetrokken bij een drugsbaron in New York. Wil Jack de oude vriend helpen? Maar natuurlijk! Het zal echter geen eenvoudig klusje worden want al na enige dagen blijkt de arm van de drugsbaron vér te reiken.

John Creed mag dan in 2002 een Steel Dagger Award gewonnen hebben, voor dit boek zou ik zon prijs niet overhebben. Zelfs het feit dat Publishing News dit boek schaamteloos spannend noemt, kan mij niet overhalen meer dan 2 sterren te geven voor dit verhaal. Het is niet spannend. Er gebeuren nare dingen: schietpartijen, ontploffingen. Er wandelen nare mensen in rond: drugsbaron hier, huurmoordenaar daar. Er komen vreemde, maar mooie vrouwen in voor. Diverse zelfs. En de schrijver heeft een poging gedaan zijn hoofdpersoon een verleden mee te geven, maar bij het lezen van die informatie bekroop me steeds het gevoel dat ik de helft miste.

Lezers die houden van boeken met dit thema, moeten het maar proberen. De woordjes staan best allemaal netjes op een rij. Het is echter erg jammer dat je na het lezen van de achterplattekst al zowat het hele verhaal kent.