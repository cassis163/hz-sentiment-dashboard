Laat ik maar bij het begin beginnen: de cover.

Dankzij de cover en het enigszins te grote formaat lijkt het boek niet op een leesboek. Ik zou het in de boekhandel zo voorbijlopen in de veronderstelling dat het een studieboek is. De foto op de cover is nietszeggend, de saaie titel is weergegeven in een lelijk lettertype en de groene balk linksonder doet me denken aan het balkje op een tekstboek dat aangeeft dat dit bijvoorbeeld een economie niveau 4 boek is. Ik vind de cover op zijn zachtst gezegd amateuristisch. Het nodigt er niet toe uit om het boek te kopen of lezen. Het boek maakt zo een uiterst slechte eerste indruk.

Persoonlijk vind ik de vormgeving van het verhaal verschrikkelijk. Er is (te) weinig witruimte aan alle zijden van de tekst. Voorafgaand aan een nieuwe alinea wordt er geen witregel of zelfs maar een inspringing gebruikt. Hierdoor is het allemaal één blok tekst. Dit komt de leesbaarheid niet ten goede. Deze vreemde opmaak spreekt me dan ook totaal niet aan.

Nog storender zijn de vele kromme zinnen, de spel- en grammaticale fouten en het feit dat punctuatie verkeerd wordt gebruikt of helemaal niet wordt gebruikt waar het wel nodig is. Met persoonlijke voornaamwoorden zoals ze/zij/hij/hem/haar wordt zo onzorgvuldig omgegaan dat als er twee mannen of twee vrouwen in een stuk tekst voorkomen het voor mij als lezer volkomen onduidelijk is wie wat doet of zegt. Het boek staat vol met dit soort fouten. Het minimale wat ik van een boek verwacht is dat deze problemen voor publicatie opgemerkt en verbeterd worden. Taaltechnisch moet het in orde zijn.

De inhoud van het boek is simplistisch. De dialogen zijn houterig. Het taalgebruik is oubollig. De romance tussen de hoofdpersonages is ongeloofwaardig en oninteressant. Het gedrag van de hoofdpersonages Marit, Jack en Dix strookt niet met hoe Vermeulen deze mensen tracht neer te zetten. Er wordt herhaaldelijk benadrukt dat Marit professioneel is, maar ze vindt het wel een goed idee om een nog niet vrijgegeven plaats delict te betreden want ‘de meeste sporen […] had de technische recherche nu inmiddels wel afgenomen.’

Het ergste is nog wel dat ik hierna boek 5 in de serie moet gaan lezen om daar ook een recensie over te schrijven.