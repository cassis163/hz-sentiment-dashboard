maakt zijn naam helaas allerminst waar. ,Tineke Beishuizen is ook bekend onder haar pseudoniem Anne-Wil in de Libelle. De auteur debuteerde in 2005 met de bestseller Als zand door mijn vingers. Het jaar daarop verscheen het net zo succesvolle Wat doen we met Fred?
Haar nieuwste boek Oud zeer heeft alle ingrediënten in zich voor een spannende thriller. Een stalker maakt het leven van een psychologe en haar mollige tienerdochter tot een hel.
De auteur neemt ons direct mee in het leven van Anne Verheul en haar dochter. Een baksteen door de ruit is het begin van een reeks bedreigende gebeurtenissen. Het verhaal begint spannend. Beishuizen heeft een prettige schrijfstijl, waardoor de eerste hoofdstukken als een trein lezen en je als lezer het verhaal bijna wordt ingezogen.
Helaas gebruikt de schrijfster zoveel hoofd- en subpersonages, dat je als lezer geregeld uit de fictieve droom wordt gehaald. Het steeds weer terugbladeren wie is dit ook alweer en waarom is dit personage belangrijk voor het verhaal? en het vertwijfeld afvragen waarom een bepaalde verhaallijn van belang is voor het plot, zorgen voor veel vertraging in de eens zo snel rijdende trein. Wat een spannend boek had kunnen zijn, gezien het thema (stalking) en de motieven van de hoofdpersonages, loopt uit op een chaotische en matig boeiende roman.
Beishuizen maakt gebruik van kleine hoofdstukken en een overkill aan personages. Hierdoor raakt de lezer de draad en interesse in het verhaal kwijt. Een diepe, boeiende verhaallijn ontstaat er daardoor niet. Daarbij is het verhaal, buiten de mijmeringen van de dader om, geschreven in de derde persoon enkelvoud waardoor er een afstand wordt gecreëerd tussen de personages en de lezer.
Door de dader aan het woord te laten en zijn identiteit prijs te geven, komt de lezer meteen achter zijn motief. Hierdoor valt zowel de spanningsboog als het leesplezier weg. Bovendien is er nergens in het verhaal een moment van relativering door het gebruik van humor. En dat terwijl het oorspronkelijke verhaal toch erg luchtig is. Verder is de plot uitermate voorspelbaar en zijn de dialogen op sommige momenten zeer ongeloofwaardig.
De thriller die op de voorkant van het boek wordt aangekondigd, maakt zijn naam helaas allerminst waar.