Kroepin, de Russische president, is ernstig ziek. Hij heeft een hersentumor die hem binnen enkele maanden fataal zal worden. De gedachte dat hij toch niets te verliezen heeft, doet hem besluiten om Rusland in een oorlog te storten, te beginnen met een aanval op de Baltische staten. Maar eerst besluit hij een huurmoordenaar op zijn voormalige protegé Grisha Azarov af te sturen, die zich teruggetrokken heeft in Costa Rica. Dat had hij beter niet kunnen doen, want Azarov mag inmiddels op de steun van Mitch Rapp rekenen en die laat zijn bondgenoten niet vermoorden.  

In de vorige delen over Mitch Rapp stonden Azarov en hij elkaar vaak naar het leven, maar sinds hun laatste avontuur is dat veranderd. En dat is in Red War maar goed ook, want door de aanval op Azarov ontdekken ze wat Kroepin van plan is en waarom. Daar hoeven ze trouwens niet veel moeite voor te doen. Alle informatie die ze nodig hebben, wordt hen aangereikt of door middel van wat kien giswerk verzameld. Het is ook niet de bedoeling van Vince Flynn & Kyle Mills om daar lang bij stil te staan, want het gaat voornamelijk om de actie.  

Bij die actie valt het op dat er met grote zevenmijlslaarzen door het verhaal wordt gestapt en dat de lezer alles maar kritiekloos moet slikken. Mitch Rapp zou de beste huurmoordenaar ter wereld zijn (met Grisha Azarov als goede tweede) maar overtuigende voorbeelden daarvan krijgt de lezer niet. Ja, hij heeft in vorige boeken terroristische aanslagen voorkomen, en ook in Red War lijkt zijn aanwezigheid in de Baltische staten alleen al praktisch voldoende te zijn om een inval te voorkomen. De bijfiguren in Red War, zoals Scott Coleman en Irene Kennedy, bewegen zich met enorme snelheid over de wereld en komen met het grootste gemak op plaatsen waar je veel beveiliging zou aantreffen, zoals bij de premier van Rusland.  

De snelheid lijkt vooral bedoeld te zijn om de lezer geen kans te geven om na te denken en wordt ook ingezet om op dezelfde wijze problemen op te lossen. Zit iemand te wachten op een levertransplantatie? Dan snijden we een lever uit een crimineel. Net zo makkelijk en ga alsjeblieft niet vragen hoe het zit met alle consequenties.  

Natuurlijk is het avonturengenre vooral bedoeld voor veel actie, maar Flynn & Mills maken het te bont in Red War. Het is een verzameling van scènes geworden waarbij niet te lang wordt stilgestaan bij de samenhang.