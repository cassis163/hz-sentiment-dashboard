De introductie zet meteen de toon van dit jeugdboek. Daarin wordt verteld dat Foxy van Sluwen erg slim en mooi is. Ze heeft er alles voor over om Alfonso kwijt te raken. Alfonso Alligator is vals en hongerig en wil haar zelfs opeten als hij geen eten van Foxy krijgt. Samen met de andere hoofdfiguren Tony Ravioli (ober) en Billy Bongo alias Ko de kwaadste (zowel schattig als crimineel) beleven ze aardig wat avonturen in alweer deel drie van de Foxy en Alfonso-serie.  

In dit deeltje moeten ze naar de gevangenis op verdenking ‘van diefstal van een hele hoop geld.’ Ze worden door wel vier grote sterke agenten weggesleept. Daarna volgen er letterlijk vele zwarte bladzijden in het boek. Ze zijn opgesloten! Maar hulp is nabij en een appeltaart-met-vijl lijkt uitkomst te beiden. Helaas moeten ze meerdere pogingen ondernemen om te ontsnappen. 2651 onderbroeken aan elkaar naaien, een kaartje tonen met Verlaat de gevangenis zonder betalen en zo gaat het nog wel even door. Uiteindelijk, spoileralert, lukt het het tweetal dan toch om te ontsnappen. Op weg naar nog meer avonturen… Het laatste hoofdstuk biedt nog wat extra’s, onder andere een ontsnappingstaart, een overzicht van wat een vos nodig heeft in de gevangenis en een ‘ontwerp je eigen onderbroek’-bladzijde.  

De boeken van Alfonso en Foxy zien er aantrekkelijk uit. Veel grote letters en weinig tekst. Ook zijn er veel tekeningen met originele technieken. Het verhaal is echter eenvoudig en superflauw. Het zijn niet echt erg grappige belevenissen. Het is toch wel wat het na-apen van de Jeronimo Stilton-trend. Dit komt door de tekeningetjes en de teksten die er bij de tekeningen geplaatst zijn, zoals “Waarschuwing: Bevat scenes met onderbroeken en een grote kietelveer, wat voor sommige lezers schokkend kan zijn.”  

Het omslag laat de twee figuurtjes al direct zien. Het gaat om een alligator en een muis in gevangenispakjes. Zij beleven van alles en de belevenissen volgen elkaar snel op. Het is een soort slapstickfilm en strip tegelijk die ook voor kinderen die moeite hebben met lezen snel uit te lezen is. Dat is dan ook de kracht van het verhaal. Kinderen zullen al snel naar de andere deeltjes grijpen.  

Caryl Hart is een jeugdboekenschrijfster uit Engeland (Derbyshire). Haar eerste prentenboek Don’t Dip Your Chips in Your Drink, Kate! won twee regionale prijzen. Alex T. Smith is geboren in 1985 en schreef en illustreerde al van jongs af aan kinderboeken. Hij heeft een 1st Class Honours Degree in Illustration gehaald (2006). Ook won hij de tweede prijs van de Macmillan Prize for Children’s Picture Book Illustration.