Scenarioschrijver, docent en coach Mieke Bouma schreef eerder boeken over onder andere De reis van de held, een universele verhaalstructuur die door Joseph Campbell is uitgewerkt, en over archetypen. In Het verhaal van je leven stelt ze zich als doel, aan te tonen dat we onze eigen werkelijkheid creëren door het verhaal dat we erover vertellen. Door bewustwording van wat dit verhaal is, zou het mogelijk worden het verhaal bij te sturen en er een andere draai aan te geven, en daarmee ook aan onze werkelijkheid. Haar motto is dan ook: maak van je lot een plot.

In het nogal meanderende, theoretisch bedoelde eerste deel geeft Bouma een algemene inleiding over de betekenis van mythen, sprookjes en religies voor de mens als verhalenvertellend en betekenisverlenend wezen. Hierbij bespreekt ze ook de nodige voorbeelden. Het tweede deel is een opsomming van twaalf archetypes waarvoor ze put uit het werk van Carl Gustav Jung en volgelingen, met voorbeelden van verhalen en films waarin deze archetypes te herkennen zijn. In deel drie tenslotte richt ze zich op het verkennen van de eigen levensgeschiedenis of script, en het veranderen van het oude verhaal wat je over of aan jezelf vertelt in een nieuw verhaal, als de omstandigheden in je leven, een duidelijk verlangen of een duidelijk lijden, daar aanleiding toe geven. In dit deel is een verbinding te zien met de eerste twee delen en met haar affiniteit met coaching. Het leest bijna als een zelfhulpboek. Het ‘onderzoekje’ naar ‘oerscènes’ in de jeugd, sleutelmomenten in de ontwikkeling waarbij voor een strategie van aanpassing is gekozen die destijds wellicht functioneel was, maar in het latere leven niet meer, is nog onvoldoende uitgewerkt om te kunnen overtuigen over de zinvolheid om deze processen in termen van archetypes te beschrijven.

Het boek is in een vlotte en toegankelijke stijl geschreven, regelmatig in de wij-vorm, soms met humor:
Het bestaat uit 34 hoofdstukken die het best in volgorde gelezen kunnen worden. De auteur geeft voorbeelden uit haar eigen leven en dat van anderen, en uit een breed scala aan literatuur, die echter lang niet allemaal in de literatuurlijst is opgenomen. Ook voorbeelden uit de actualiteit worden niet geschuwd. Het boek, uitgegeven bij uitgeverij Balans, had een degelijke en kritische eindredactie verdiend. Was het een haastklus? Het aantal fouten (jaartallen, auteursnamen, zinsopbouw, redeneerfouten) is veel hoger dan je bij een serieuze uitgever zou verwachten. Hopelijk wordt dit in een volgende druk rechtgezet, want het doet afbreuk aan de intenties van de auteur.

Het boek kan interessant zijn voor wie geïnteresseerd is in het Jungiaanse gedachtegoed of in  mythologie, en in spiritualiteit.