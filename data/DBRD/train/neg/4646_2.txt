Let op: deze recensie bevat spoilers over de Selectie-serie.
Kiera Cass is al een bekende naam in boekenland sinds het uitkomen van haar eerste roman De selectie. In deze ‘Selectie’-serie bracht ze nog twee boeken uit en een spin-off over de dochter van de hoofdpersoon. Dit soort zwijmelboeken zijn al jaren niet aan te slepen. Geen wonder dat Cass de fans gaf wat ze wilden: een hele reeks aan korte verhalen over ieders favoriete personages. In Lang & gelukkig werden deze verhalen gebundeld.
Het is niet de eerste keer dat korte verhalen van Cass in boekvorm het levenslicht zien. Al tweemaal eerder kwam dit voor: De prins & de lijfwacht in maart 2015 en De koningin & de favoriet later dat jaar. De nieuwst bundel uit 2017 voelt erg als het uitmelken van de trouwe fan. Hierin zitten niet alleen alle verhalen uit de twee eerdere bundels, maar ook nog eens ‘exclusief bonusmateriaal’ en ‘prachtige illustraties’, zo wordt de lezer beloofd. Is dit extra materiaal het waard om wéér 15 euro voor neer te tellen?
Het korte antwoord: nee. Het lange, meer genuanceerde antwoord: misschien als je echt fan bent, maar alleen onder bepaalde voorwaarden. Wat voor voorwaarden? Ten eerste moet je niet al 28 euro hebben neergelegd voor de eerdere twee bundels. Het extra materiaal is leuk en de tekeningen zijn zo mooi als beloofd, maar niet het volle pond waard als je de vier hoofdverhalen al in de kast hebt staan. Daarnaast moet je vooral geen verrassingen verwachten. Alles wat je leest, wist je eigenlijk al. Lang & gelukkig is niet meer dan uitstel van executie. Je kunt nog even in de heerlijke roze wereld van je favoriete personages ronddwalen, zonder echt kans te lopen op het opdoen van nieuwe inzichten of het volsnuiten van zakdoekjes. Ouderwets en oppervlakkig zwijmelen dus. Ook is vaste vertaalster Hanneke van Soest van de partij, wederom in topvorm.
De vier hoofdverhalen zijn wel de moeite waard als ze je nog niet eerder hebt gelezen. En toegegeven, je bent een stuk voordeliger uit met deze verzamelbundel dan wanneer je de verhalen los koopt. Vooral De koningin is erg mooi, omdat je nog niet eerder zoveel te weten kon komen over koningin Amberly, de moeder van prins Maxon. Je leest hoe zij haar man heeft leren kennen en ziet hem zo in een heel ander licht. Hij is nog niet de hartvochtige man die je meemaakt in America’s en Maxons leven. Ook De prins is wel aardig, over hoe Maxon de aanloop en het begin van de selectie ervaart. Niet heel spannend, maar wel amusant.
De lijfwacht vanuit Aspen en De favoriet over Marlee’s streng verboden affaire met een soldaat zijn juist helemaal niet interessant. Dat komt eigenlijk doordat Cass heel sterk is in het uitwerken van bijpersonages. Wat de ‘Selectie’-serie zo sterk maakt, is juist het feit dat niet alleen America voor je gaat leven. Elk figuur dat Cass opvoert voelt al snel als een boezemvriend of -vriendin. Daardoor hebben de populaire personages Aspen en Marlee geen geheimen meer voor de doorgewinterde fan. Dat geldt ook voor de scènes uit het leven van Celeste en het verhaaltje over hoe Lucy verliefd wordt op Aspen. Leuk is wel weer het einde, waarin over elk personage verteld wordt wat er gebeurde na het boek De one en waar alle personages zich nu bevinden. Deze passages vullen in feite het gat in de tijd tussen De one en de spin-off De prinses over de dochter van America en Aspen.
Uiteindelijk is het moeilijk om de nare nasmaak kwijt te raken die je influistert dat de uitgeverswereld probeert te verdienen aan een trouwe fanbasis die elk boek van een serie zal kopen, al is het maar om het rijtje compleet te maken. Het zou Cass sieren om korte verhaaltjes ook gratis toegankelijk te maken op haar website, zoals steeds meer schrijvers doen. De echte fan verdient af een toe immers een beloning. Gelukkig kun je de vier hoofdverhalen ook los kopen als e-books, voor maar 3 dollar per stuk als je Engels leest. Dan ben je voor heel wat minder geld klaar als je je beperkt tot de enige verhalen die de moeite waard zijn.