Katarina Wennstam (1973) is een Zweedse journaliste en misdaadauteur. Ze staat erom bekend om gevoelige themas aan te halen in haar boeken. Zo schreef ze al onder meer over verkrachtingen, misbruik van vrouwen en zo ook in haar boek Besmet over prostitutiehandel.
In Besmet staat één gezin centraal namelijk de familie Wahl: vader Jonas, een geslaagde advocaat die vaak gevraagd wordt om in tv-programmas commentaar te leveren, moeder Rebecca hoofdredacteur van een tv-programma en hun twee kinderen Emma en Olivier. Het is een welgesteld gezin dat woont in een designhuis in een stijlvolle buurt in Zweden. De veertigjarige advocaat Jonas krijgt de zaak van zijn leven, wanneer hij aan een zeer grote opdracht mag meewerken. Terwijl Rebecca zich begint af te vragen of ze echt wel het ideale leventje met Jonas heeft opgebouwd en ze dit nog wel wil, ontdekt ze dat Jonas haar meerdere malen heeft bedrogen. Ze beseft dat ze eigenlijk nooit echt van Jonas heeft gehouden.
Woensdagnacht is de nacht dat het allemaal begint. Onmiddellijk word je in het verhaal gegooid met als gevolg dat je niet goed weet wie welk personage is en wat nu eigenlijk het hoofdthema is. Alles is wat onwennig maar na verloop van tijd is hier niets meer van te merken. De personages leer je zeer goed kennen want Wennstam heeft duidelijke profielen gemaakt. Het hoofdthema daarentegen is door heel het boek nogal moeilijk uit te stippelen.
Je krijgt te maken met te veel verhaallijnen zodat je dikwijls het gevoel hebt dat je een ander boek aan het lezen bent. Wennstam heeft wel in deze thriller themas die nog steeds in de taboesfeer zitten, willen aanhalen.
Wennstam wil graag themas voor iedereen aankaarten maar doet dit niet zonder de clichés te vermijden. Het boek zit boordevol clichés: rijke man bedriegt zijn zorgzame vrouw alleen deze keer niet met een minnares maar hij betaalt voor zijn echtelijke uitspattingen. Hun dochter krijgt te kampen met misbruik op school en het internet.
Nog nooit heeft een schrijfster mij zo weten te boeien met de problemen van een veertienjarige. De woordkeuze, de geloofwaardigheid en de fantasieën die deze auteur gebruikt om de verhaallijn van de dochter Emma bij te sturen zijn verbluffend. Niet zo geslaagd zijn de dialogen tussen de ouders. Jonas is een goed opgeleide advocaat en Rebecca een welgewaardeerde redactrice. De woordkeuze bij deze personages vond ik niet gepast.
Besmet is Wennstams eerste literaire thriller en ontstaan uit de successen van haar andere boeken. Het was misschien te vroeg voor Wennstam om zich al aan de thrillers te wagen, ze had beter eerst nog andere succesvolle romans geschreven en daarna pas de stap gewaagd. Ikzelf zal het boek nooit aanraden want ik vind de verhaallijn veel te moeilijk om te volgen. Er zijn te veel sprongen in tijd, je leert de personages kennen hoe ze zijn in heden, hoe ze waren in het verleden en hoe ze zullen zijn in de toekomst. Het is moeilijk om dan nog het verschil te kunnen ontdekken. Al met al is haar poging wel gedeeltelijk geslaagd. Ze wilde gevoelige themas uit de taboesfeer halen en dat is haar vrij goed gelukt. Ze heeft mij wel geraakt met sommige van haar verhaallijnen.