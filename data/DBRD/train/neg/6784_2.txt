In privéhuis Four O'Clock in het chique Bezuidenhout overlijdt een prostituee na het snuiven van witte heroïne. Voor de kust van Scheveningen vissen de opvarenden van een vrachtschip uit Panama een dode duiker uit het water. Hij heeft geen handen meer, geen voeten, en waar zijn gezicht zou moeten zitten, is een gapend gat. Op het terrein van een vakantiepark in Kijkduin is een explosie. Tussen de puinhopen van een van de villa's wordt het lichaam aangetroffen van een man. Op zijn telefoon staat een afscheidsboodschap. Drie schijnbaar op zichzelf staande gebeurtenissen. Totdat forensisch rechercheur Renee Spaan ontdekt dat er een verband bestaat.

Carina van Leeuwen studeerde forensisch onderzoek aan de Hogeschool van Amsterdam en werkte daarna als forensisch expert. Ze debuteerde in 2014 met Vuurproef en in 2015 verscheen Koud spoor als tweede deel van de politieserie Unit Plaats Delict. Nachtvlinder is het derde boek van deze serie. Hoofdpersoon is forensisch rechercheur Renée Spaan van het Haagse politiebureau Donumstraat. Haar vader brigadier Peter Spaan is toen zij elf jaar was onder het puin van zijn huis gevonden. Een zaak die haar nog altijd bezighoudt.

Nachtvlinder bestaat uit 60 heel korte hoofdstukken met elk een ander onderwerp. Van Jacobus Zwinkels in hoofdstuk 11 met een kas vol met drek, gaat het verhaal in hoofdstuk 12 naar de moeder van Renée die ze al heel lang niet meer ziet. En in hoofdstuk 13 wordt de moord op de duiker besproken. Hoofdstuk 14 vertelt collega Daan over haar Caribische achtergrond en familie. Er zijn zoveel personages en zoveel bijzaken dat ik het spoor bijster raakte en het boek vaak met tegenzin verder las. Nachtvlinder is een politieroman met weinig spanning en meer een feitelijke weergave van forensisch onderzoek.