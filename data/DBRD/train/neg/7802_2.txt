Delaney Wright werkt als nieuwslezeres bij het WRL televisiekanaal. Zij krijgt opdracht het proces waarin Betsy Grant wordt berecht voor de moord op haar schatrijke echtgenoot Ted te verslaan. De uitkomst van deze rechtszaak is voor een paar mensen belangrijk omdat Ted Grant een enorm vermogen heeft nagelaten. Indien Betsy wordt veroordeeld zal zij niets ontvangen en gaat de hele erfenis naar Alan, de zoon van Ted.

Delaney is bij haar geboorte van haar biologische moeder gescheiden en geadopteerd door een echtpaar dat voor die adoptie veel geld heeft betaald. Zij weet dat zij is geadopteerd en wil in contact komen met haar biologische moeder. Zelfverklaard speurder Alvirah Meehan en haar partner Willy zijn bereid haar te helpen bij haar zoektocht.

Mary Higgins Clark (1927) is een wereldberoemde Amerikaanse schrijfster van overwegend spannende boeken. Het aantal boeken dat zij heeft geschreven is enorm en velen zijn vertaald en/of voor film en televisie bewerkt. De erfenis is het tiende deel in de zogenaamde Alvirah en Willy serie. Alvirah die haar leven als schoonmaakster begon won ooit een groot bedrag in een loterij, stopte met werken en zette haar speurderskwaliteiten in om samen met haar partner Willy mensen te helpen bij het oplossen van problemen. In De erfenis is hun rol ondergeschikt aan het verhaal over de rechtszaak waarvan Delaney Wright verslag doet.

Mary Higgins Clark doet haar bijnaam, The Queen of Suspense, met deze thriller geen eer aan. Het is waar dat de manier waarop zij schrijft aangenaam leest maar de verhaallijn die over de rechtszaak gaat, is oppervlakkig en nauwelijks boeiend. Je wilt lezen over flitsende ondervragingen, over hoe de bewijsvoering tot stand komt en hoe deze door de verdediging toch onderuit gehaald wordt, hoe aanklager en verdediger de jury bespelen en meer van dit zaken. Niet over hoe de hoofdpersonen gekleed zijn en welke make-up en sieraden zij dragen. Het gebrek aan intrige en spanning doen grote afbreuk aan de kwaliteit van deze thriller.

De verhaallijn over de speurtocht naar Delaneyâ€™s biologische moeder is boeiender. Beter geschreven en rijkelijk voorzien van emotie en ontroering zoals bij dit soort verhalen hoort.

Naast deze twee verhaallijnen introduceert Mary Higgins Clark twee extra draadjes die bij nadere beschouwing weinig aan het verhaal toevoegen. Eigenlijk is een van de twee helemaal overbodig en lijkt alleen maar papiervulling.

De erfenis is een thriller die verschillende beelden oproept, beelden die niet altijd positief zijn. Wat echter fnuikend is voor het boek als totaal, is de voorspelbaarheid. Veel te vroeg in het verhaal vallen de puzzelstukjes op zijn plaats en is het duidelijk hoe de plot in elkaar zit en daarmee is ook meteen het laatste restje spanning verdwenen.

De erfenis is een thriller waarin bijna alles wat gebeurt te veel voor de hand ligt en die door de fnuikende voorspelbaarheid, matig ontwikkelde personages en een gebrek aan spanning nauwelijks indruk maakt.