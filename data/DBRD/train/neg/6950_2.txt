Voor de vrienden Paul, Herman, Bob, Jean-Pierre en Ludo begint een gezellig avondje onder vrienden als een doodgewone avond. Onder het genot van een drankje maken de vijf vrienden grapjes en stellen elkaar onschuldige vragen. Zo ook de vraag: Stel dat je iemand ongestraft zou kunnen liquideren () Je mag ook nog kiezen op welke manier. Wie zou je dan uitschakelen? En hoe? Vragen bedoeld als een grapje.
Maar dan wordt enkele dagen later het lichaam van een van de kandidaat-slachtoffers gevonden. Het slachtoffer is precies op de door Herman gesuggereerde wijze vermoord. Dit kan gewoon geen toeval zijn en Herman is overtuigd dat een van zijn vrienden hem erin probeert te luizen. Om zijn vermoedens te bevestigen vraagt Herman zijn broer Paul, ook een van de aanwezige die avond, voor hem uit te zoeken wie de schuldige is. Paul besluit op onderzoek uit te gaan en gaande weg ontdekt hij steeds meer duistere geheimen over zijn vrienden. Geheimen die het daglicht niet kunnen verdragen.
Vrienden van Rudy Soetewey begint herkenbaar. We hebben allemaal wel eens op een gezellige vriendenavond de vraag Stel dat aan onze vrienden gesteld of hebben deze vraag zelf gesteld gekregen. Vooral deze herkenning maakt dit verhaal in het begin interessant om te lezen. En hoewel grapjes maken en onschuldige vragen stellen geen kwaad kan is het goed voor te stellen dat je eigenlijk niet zomaar alles kunt vragen of zeggen, ook niet onder je eigen vrienden en kennissen. Want hoe goed kennen we deze vrienden eigenlijk echt? Een centrale vraag in dit boek.
Soetewey weet in het begin de lezer redelijk te boeien. Helaas zakt het verhaal na een paar hoofdstukken een beetje in. We volgen dan Paul en zijn zoektocht naar de dader. Tijdens deze zoektocht komt Paul pikante dingen over de groep te weten. Vooral zijn broer heeft heel wat te verbergen. Maar hoe duister deze geheimen ook zijn, heel spannend is het allemaal niet. En Pauls reactie op deze geheimen en de situaties waar hij in terecht komt zijn ook niet altijd even geloofwaardig. Er zijn zo enorm veel bizarre en duistere geheimen binnen de groep dat je je afvraagt hoe zij eigenlijk überhaupt vrienden kunnen zijn. Daarnaast worden er veel hints gegeven naar de werkelijke dader. Dat maakt dat de ontknoping aan het einde van het verhaal niet meer echt verrassend is.
Vrienden is geen slecht verhaal en je leest het bovendien in één ruk uit. Alleen, erg spannend is het niet. Verwacht tijdens het lezen dus geen bloedstollende passages. Het einde zal ook niet als een verrassing komen. Het is vooral het thema dat dit boek enigszins interessant maakt om te lezen. Een geschikt boek om even tussendoor te lezen.