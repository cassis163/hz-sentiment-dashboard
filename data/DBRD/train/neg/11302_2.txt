'Dat Hans van Paessen zou vermoord worden, stond in de sterren geschreven. Maar door wie?' Zo staat te lezen op de achterflap van De kleine revolver van Aster Berkhof. Wanneer we zo ver zijn in het boek, resten nog welgeteld negen bladzijden. Om maar te zeggen dat je dit boek niet moet lezen voor de bloedstollende spanning. Het verhaal is op zich niet onaardig, zij het een tikkeltje gedateerd.
Hans van Paessen is een bekende filosoof, die besluit in de politiek te gaan. Wanneer hij onderdak vindt bij een klein protestpartijtje, en zijn programmapunten bekend maakt, gaat er een schok door Vlaanderen. Nochtans staat Van Paessen voor niet meer dan 'een tik op de schouder' van autodieven of politici die 'konkelen ten voordele van kinderverkrachters'. Er wordt heden ten dage  helaas  heel wat meer tekeer gegaan. Bovendien schrijft Berkhof zoals hij dat wellicht altijd gedaan heeft, al negentig boeken lang. Met dialogen die geen mens ooit over de lippen krijgt. Niemand noemt zijn/haar lief 'mijn zachtmoedige dichter' of 'mijn allerliefste meisje'. Of toch niet in volle ernst. Als je dit boek kan lezen alsof het twintig jaar oud is, vormt het politieke gekonkelfoes vast wel boeiende lectuur. Maar vernieuwend is anders.