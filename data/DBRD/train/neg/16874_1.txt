Wat oorspronkelijk op een aangename verrassing leek toen ik het e-boek ontving, bleek tijdens het lezen niet echt erg aangenaam te zijn. Een van de meest imponerende en bejubelde Amerikaanse romans van vorige eeuw, dat maakte vooraf wel indruk. Een dikke pil, maar in digitale versie valt dit minder op.

De hoofdrollen in Wintervertelling zijn weggelegd voor een dief, een meisje dat gaat sterven en een mysterieus paard. De dief wordt smoor op het doodzieke meisje en krijgt hulp van het magische witte paard om de tijd te stoppen. Kort na dit gebeuren heb ik ontgoocheld afgehaakt.

Een uiterst verwarrend en gecompliceerd boek, of is het een mysterieus sprookje, waarbij je al snel het juiste spoor verliest. Een overvloed aan karakters waarbij je niet weet welke belangrijk zijn of niet. Plots verdwijnen personages uit het verhaal en duiken dan later opnieuw opâ€¦ Een fantasieverhaal dat zich situeert in een werkelijke wereld, overladen met nutteloze beschrijvingen. De auteur weidt bijna eindeloos uit en heeft de ambitie prachtig proza neer te zetten, maar hij verzuipt in het mysterie. Waarschijnlijk ligt het aan mezelf; op een bepaald moment had ik geen zin meer om bepaalde fragmenten voor de derde keer te herlezen. Jammer want ik verlies mezelf graag af en toe in een boeiende en ontroerende roman.