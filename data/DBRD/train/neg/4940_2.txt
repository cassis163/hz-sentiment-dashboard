De achterkant van het boek belooft wat! Helaas komen de fans van de genoemde grote namen bedrogen uit. De Ierse bestseller auteur waar we het over hebben, is Melissa Hill. Zij schreef romantische boeken die tot nu toe niet in het Nederlands vertaald zijn. Haar man heet Kevin en samen schreven zij dus dit thrillerdebuut.

Het boek leest, ondanks de soms wat gekunstelde zinnen die je drie keer moet lezen voordat je ze begrijpt, best lekker weg. Fijn vermaak, gedachten op nul en lekker lezen. Waar de een het liefst een vakantieromannetje heeft, heeft de ander graag een vakantiethrillertje. Daarvoor is Taboe uitermate geschikt. Niks ingewikkelds, niks nieuws.
Het boek begint traag en droog, doet erg denken aan een aflevering van CSI, maar de vaart komt er al snel in. En dan gaat het ook eigenlijk meteen té snel. Er is weinig achtergrondinformatie of samenhang tussen de moorden die gepleegd worden. De lezer krijgt een erg hak op de tak gevoel. Ook weet je al erg snel wie de moordenaar is, wat de spanning er meteen uithaalt. En waar er te weinig informatie over de moorden is, is er andere informatie teveel. Of misschien niet, maar zijn die gegevens gewoonweg niet goed genoeg uitgewerkt. Wat is bijvoorbeeld het belang van de gezondheidsproblemen van Delaney? Dat is mij niet duidelijk geworden De romance tussen Reilly en Chris is wel erg afgezaagd en volslagen doorzichtig. Wie dat niet heeft zien aankomen, had zijn leesbril niet op! Het verloop van de tijd klopt ook niet overal in het boek, dat is jammer. Steel woont al maanden in Dublin, maar is in de tweede helft van het boek nog steeds niet gewend aan het links rijden. Nogal ongeloofwaardig.
Het verhaal is goed. De plot had heel verfrissend kunnen zijn, maar het geheel is niet goed genoeg uitgewerkt. Oppervlakkige personages completeren het verhaal. Leuk vermaak, maar wat mij betreft geen aanrader voor de echte thrillerfan. Jammer.