Precious (Mma) Ramotswe begint het enige vrouwelijke detectivebureau in Botswana. De erfenis van haar vader, een groot aantal koeien, dient als startkapitaal. Wat heb je nodig om een detectivebureau te beginnen? Niet veel. Een wit busje, een secretaresse en een ruimte. Ook een paar bekers voor flink wat rooibosthee. Op het bordje bij de ingang zet je dan: HET BESTE DAMES DETECTIVEBUREAU. Mma Ramotwe wil de Agatha Christie worden van Botswana en leest allerlei Engelse en Amerikaanse boeken en tijdschriften om zich te scholen. Mannen in haar omgeving vinden dat vrouwen geen detective kunnen zijn.
Hoe kom je aan klanten? Die komen vanzelf. Vrouwen die hun mannen verdenken van vreemdgaan (en dat zijn er nogal wat). Een dochter die een vriendje lijkt te hebben (mag niet van vader) en kleine bedriegers.
Mma Ramotwe wordt voor onderhoud van het busje bijgestaan door Mr. J.L.B. Matekoni, garagehouder van Tjokweng Road Speedy Motors.  

Het geheim van de krokodil is een luchtig boek over Botswana en Afrika. Vol liefde schildert de auteur de cultuur, het landschap en de mensen. De vrouwelijke detective is dik (dat hoort bij een vrouw) en houdt er eigenzinnige opsporingsmethoden op na.
Het is een humoristisch boek waarin opvattingen over het leven luchtig maar treffend voorbij komen. Een voorbeeld. Van praten over pompoenen gaan ze echt niet groeien.'
Ik vond het een hartverwarmend, humoristisch en eigenzinnig boek.
Het probleem is alleen dat ik dit geen misdaadroman vind. Vandaar dat het aantal toegekende sterren relatief laag is. Het boek is niet of nauwelijks spannend en er is geen plot. Ook is het niet echt een verhaal, maar meer een verzameling situatieschetsen. Volgens mij wilde de auteur helemaal geen misdaadroman schrijven, maar een verhaal vertellen over een cultuur met een vrouwelijke detective in de hoofdrol.
Alexander McCall Smith zal met deze serie (want er zijn meer boeken met Mma Ramotswe in de hoofdrol) een eigen publiek veroveren (als dat al niet gebeurd is).  
Eén ster d.w.z. Laat maar zitten kon ik niet over mijn hart verkrijgen, daarvoor is het te bijzonder. Als er sterren toegekend konden worden voor originaliteit dan zouden dat er vele worden.