Uitgeverij Bzztôh zet het al op de zijflap: dit is een oorlogsboek. Het is zelfs meer dan dat; het is een waargebeurd oorlogsverslag van de laatste missie van de onderzeeër S.S. Tang die getroffen werd door een eigen, uit de koers geraakte torpedo.
Als dit type boek al thuishoort bij Crimezone, dan is het net op het randje....
De overlevenden is een gedocumenteerd verslag van de laatste reis van de onderzeeër en hoe het de negen overlevenden daarna is verlopen. Kershaw laat veel opvarenden de revue passeren, waarbij hij geregeld iets vermeldt over hun voorgeschiedenis en achtergrond. Per bladzijde staan enkele noten die opgezocht kunnen worden in het register van 20 paginas achterin het boek door de lezer die wil weten waar Kershaw zich op gebaseerd heeft.
Kershaw weet het nog enige keren indringend te maken, bijvoorbeeld als hij de doodsstrijd beschrijft van de opvarenden terwijl de onderzeeër zinkt of als hij weergeeft hoe het de overlevenden in het kamp is vergaan nadat ze door de Japanse vijand uit het water zijn gehaald.
Het boek eindigt met een kort overzicht van wat de overlevenden na de oorlog hebben meegemaakt. Sommige mannen werden herenigd met hun vriendin of vrouw terwijl anderen ontdekten dat hun partner inmiddels iemand anders gevonden had.
De overlevenden is een boek voor lezers die geïnteresseerd zijn in waargebeurde oorlogsverhalen. Thrillerliefhebbers kunnen beter een andere keuze maken.