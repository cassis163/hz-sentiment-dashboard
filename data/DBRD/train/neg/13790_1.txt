ug 08, 2018 ·




God als Misvatting is een vlot en goed geschreven boek. De door Dawkins gebruikte humor gaat al snel vervelen omdat het cynisch sarcasme is waar hijzelf kennelijk niet genoeg van krijgt.
De reden waarom ik dit boek maar 1 ster heb gegeven is omdat ik nooit eerder een meer zinloos boek gelezen heb dan dit. Op pagina 310 ben ik dan ook gestopt. Ergens in het begin citeert Dawkins een wetenschapper die gezegd zou hebben dat geloof over geloven gaat, niet over wetenschap. En daarmee heeft hij meteen de grootste valkuil te pakken voor zijn missie; bewijzen dat God niet bestaat. Het boek pretendeert te gaan over alle godsdiensten maar richt zich, gaandeweg in toenemende mate op het Christendom. Pagina's lang wijdt Dawkins aan de Christelijke kerk die probeert haar gelijk te halen door belangrijke wetenschappers, door de eeuwen heen, ten tonele te voeren als vrome gelovigen. Vervolgens besteedt Dawkins nog meer pagina's om het zelfde te doen; wetenschappers die niet geloven ten tonele voeren.
Er worden pagina's gewijd aan de veronderstelling van Dawkins dat geloven vooral voor de dommen is. En zo gaat het maar door. Dawkins neemt in zijn stellingen nooit een tijdsgewricht in ogenschouw, politiek en economische omstandigheden en beredeneert alles vanuit zijn eigen perspectief in het hier en nu.

Niemand kan aantonen dat God bestaat of niet bestaat; een heilloze missie dus.
Het is jammer omdat Dawkins wel een belangrijk onderwerp opvoert maar niet verder uitwerkt namelijk de discriminatie van niet gelovigen (atheïsten) in onze westerse samenleving. Ik was nu juist zeer geïnteresseerd in zijn gedachten en opvattingen hierover. Als hij zijn boek meer gericht had op die discriminatie in plaats van te willen bewijzen dat God niet bestaat dan was het vele malen sterker geweest en niet zinloos.
Duizendmaal liever lees ik het wetenschappelijk verantwoorde boek van Karin Armstrong Een Geschiedenis van God 4000 jaar jodendom christendom en islam, dat gaat over het telkens veranderende Godsbeeld van mensen onderdruk van sociale, politieke en economische omstandigheden. Het zet, door het neutraal wetenschappelijke karakter en een uitputtende historische kennis, veel meer aan tot denken.