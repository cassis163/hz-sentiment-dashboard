Laura Van Wormer volgde een opleiding aan de S.I. Newhouse School of Public Communications, Syracuse University, om televisieschrijfster, talkshow-gastvrouw of nieuwslezeres te worden, indien ze er niet in zou slagen om voltijd schrijfster te worden.
Via een omweg, eerst secretaresse en later als redactrice bij uitgeverij Doubleday & Company lukte het haar om haar droom in vervulling te doen gaan. Hoewel Onthullingen de eerste in de reeks Sally Harrington-verhalen is, komen de andere personages uit het vernoemde TV-station reeds voor in vroegere boeken van haar hand. In Amerika zijn vijf boeken met Sally Harrington in de hoofdrol gepland.

Wanneer Sally Harringtons moeder ernstig ziek is, laat ze onverwijld haar baan als redactrice in L.A. staan en keert terug naar haar roots in Castleford, Connecticut. Ze neemt een baan aan als journaliste bij een locale krant. De paranoïde dorpsgek, Crazy Pete Sabatino, is met zijn vergezochte complottheorieën waarin George Bush, vrijmetselaars en aliens strijden om een podiumplaats, geen onbekende op de redactie. Sally beschouwt Pete als een onwelkome afwisseling in haar dagelijkse saaie routine, tot hij beweert dat Sallys vader 21 jaar eerder werd vermoord. Sally besluit de dood van haar vader te onderzoeken. Op hetzelfde moment krijgt Sally echter een aanbod dat ze niet kan afslaan: een reportage voor een glossy vrouwenmagazine over Cassy Cochran, de enorm populaire directeur van het al even populaire TV-station DBS.
Van Wormers verhalen baden in een sfeer van Dynasty, Dallas en Sex and the city. Glitter, glamour, celebraties, luxueuze optrekjes, seks, het passeert allemaal de revue, en wel in de hoofdrol. Het gevolg is dat je dit boek moeilijk kunt bestempelen als een thriller, laat staan een literaire thriller. Het spannende (thriller)gedeelte van dit boek omvat de moord op Sallys vader. Deze plot beslaat echter hooguit 10% van het boek. De overige 90% gaan over Sallys Cassy Cohran-reportage. Alle interviews die ze doet met de verschillende personages, zoals Cassys alcoholistische ex Mike, medewerksters Alexandra (annex lesbische love-interest) en Jessica, de onvermijdelijke moeder, komen uitgebreid aan bod. Cassy Cochrane zelf wordt afgeschilderd als een moderne versie van moeder Theresa, door iedereen geliefd en opgehemeld. Het is allemaal te veel van het goede. Het maakt dat dit boek zelfs als strandlectuur ongeschikt is. Te saai.
Is het verhaal voorspelbaar en zwak, het slot is haast nog erger. De losse eindjes blijven los, de verhaallijnen worden zeer onbevredigend afgerond. Tijdens het lezen van Onthullingen ontkom je niet aan de indruk dat het enige doel van het boek is dat Van Wormer de lezer wil laten weten hoe goed ze is ingeburgerd in het wereldje dat ze beschrijft. Het laat de thrillerliefhebber volledig koud. En, om deze ondraaglijke lichtheid nog eens extra te benadrukken, is het boek gedrukt in een lichter-dan-normaal lettertype.
Laura Van Wormers Onthullingen is een boek dat de logos Internationaal bestseller auteur en literaire thriller draagt. Laat je hierdoor niet verleiden.