Dit is weer een klassieke Dick Francis qua stijl: er is sprake van een persoon in een underdogpositie met een moeilijk priv√©leven die het in zijn eentje tegen een grotere partij moet opnemen. Dit gegeven wist Francis meestal om te buigen in een spannende (paarden)thriller waarvan enkele boeken zelfs tot mijn grote favorieten behoren.
Met Afrekening in Ascot zal dat laatste niet het geval zijn. De karakters blijven zeer vlak en het probleem wordt nergens echt uitgespit en helder. Het is wel zeer actueel, met gebruik van chips, internet e.d.
De hoofdpersoon is Ned Talbot, zelfstandig bookmaker. Zijn vrouw verblijft regelmatig in een psychiatrisch ziekenhuis vanwege manisch/depressieve klachten. Hij is opgevoed door zijn grootouders nadat zijn ouders door een auto-ongeluk om het leven zijn gekomen toen hij 1,5 jaar oud was. Groot is dan ook zijn verbazing wanneer hij op zekere dag door een man wordt aangesproken die beweert zijn vader te zijn. Wanneer de man kort daarna wordt vermoord, dreigt het verhaal even heel spannend te worden, maar helaas ziet Dick Francis geen kans om zijn vroegere niveau te halen. Het verhaal kabbelt door, er wordt wat geschopt en geslagen en door teveel toevalligheden komt Ned steeds verder in het doolhof naar het hoe en waarom van de moord.
Ook een zijlijn van het verhaal - het persoonlijke leven van Ned - komt niet echt uit de verf. Er gebeurt heel veel, maar het blijft oppervlakkig en niet realistisch.

Toch ben ik blij dat ik het boek heb, al was het maar voor het completeren van mijn collectie .