Delicious is een maandelijks verschijnend foodtijdschrift, dat niet alleen in Nederland maar wereldwijd wordt uitgegeven. Valli Little werkt voor Delicious in Australië. Zij schrijft daar vele recepten die ook in de Nederlandse editie veelvuldig geplaatst worden. Daarnaast wordt van haar recepten zeer regelmatig een nieuw kookboek uitgegeven.
Nu, vlak voor de feestdagen, wordt er een serie uitgegeven met een mooie prijs voor menig schoen of sok. Deze kookboeken zijn samengesteld uit eerder verschenen kookboeken en agenda van Delicious.

Eén boek uit deze serie is Delicious, 60x easy recepten.
Makkelijke recepten. De gemiddelde bereidingstijd is voor de helft van de recepten rond de 20 minuten en voor de andere helft rond de 45 minuten. Met een paar uitschieters naar boven en een paar naar beneden. Deze tijden gelden dan wel nadat je de ingrediënten zo hebt klaar staan als in de ingrediëntenlijst vermeld staat: fijngesneden, gehakt, geraspt, gestoomde jasmijnrijst voor erbij…

Zo wordt hier een mosselrecept klaargemaakt in 10 minuten. Ja, met panklare mosselen! Maar we weten allemaal, dat je daar wel even mee bezig bent. Mosselen wassen en tikken op die beestjes om te kijken of ze nog leven. Dat gaat je zeker niet allemaal lukken in 10 minuten.
Je moet elk recept dus echt goed lezen om te bepalen hoeveel tijd er in de keuken nodig gaat zijn.

In het voorwoord zegt Little: “In Easy laten we zien hoe je in weinig tijd een heerlijke maaltijd kunt maken.”
Hierboven hebben is de tijd reeds besproken. Nu de heerlijke maaltijd.
Natuurlijk kan dit boekje je op leuke en lekkere ideeën brengen. Leuke aanvullingen op je keuken-repertoire. Maar het zijn zeker niet allemaal (volledige) maaltijden. Vaak zit er helemaal geen groente bij: homemade gehaktbrood, jachtschotel met gnocchi, orzo met wilde paddenstoelen en truffel. Of slechts 120 gr diepvriesdoperwten voor 4 personen. Voor een goede maaltijd moet je het recept zelf gaan aanvullen.

De zestig recepten zijn verdeeld over de hoofdstukken: Pasta en risotto (geen risotto gevonden), Gevogelte (lees kip), Varkensvlees, Lamsvlees, Rundvlees, Zeebanket en Vegetarisch.
Op elke linker pagina staat het recept en op de rechter pagina een foto. Zoals je van Delicious mag verwachten zijn de foto’s zeer aantrekkelijk.
Als laatste een duidelijk register.
Verder geen poespas, maar dat hoeft ook niet.

Uit het hoofdstuk Varkensvlees:
Italiaanse varkenshaasjes
hoofdgerecht (4 personen) 
600 g aardappels (bijv. desiree), geschild, in stukken van 3 cm
2 el olijfolie
1 tak rozemarijn, naaldjes fijngesneden
2 varkenshaasjes (elk van ± 500 g), doormidden gesneden
8 dunne plakjes (platte) pancetta*
250 g kerstomaatjes, aan kleine trosjes
pesto, voor erbij
ook nodig: een bakplaat, ingevet 

Verwarm de oven voor op 200°C.
Blancheer de aardappels 5 min. in een pan met gezouten kokend water en giet ze af. Schik ze naast elkaar op de bakplaat, schep ze om met 1 eetlepel olijfolie, bestrooi ze met wat zout en peper en rooster ze 20 min.
Vermeng intussen de rozemarijn, knoflook en 1 eetlepel olijfolie. Bestrijk de varkenshaasjes hiermee, omwikkel elk stuk met 2 plakjes pancetta en zet dit vast met keukentouw of cocktailprikkers.
Bestrooi ze met wat zout en peper. Schik ze tussen de aardappels op de bakplaat en rooster ze nog 15 min. mee. Leg de tomaatjes erbij en rooster alles nog 5 min., tot de aardappels goudbruin kleuren, de stukken varkenshaas gaar zijn en de tomaatjes net wat zachter worden.
Serveer het vlees met de aardappels en tomaatjes en schep er wat pesto op.
Bereiden ±10 min. / oven ± 45 min. 
*Pancetta is in zout ingemaakt buikspek dat twee weken rijpt. Het is plat of opgebonden tot een rol te koop. De platte soort wordt in de keuken gebruikt; de opgerolde soort is (rauw) vaak onderdeel van een schotel antipasti.

In een ander recept laten ze zien hoe je zelf verse pesto kunt maken. Daar wordt duidelijk naar verwezen.