Ik verheugde me op dit boek en was blij, dat ik het bij de bibliotheek kon lenen. Helaas is het me tegengevallen. Het eerste deel vond ik heel mooi beschreven, uit het verhaal zag je het leven uit die tijd. Hard en rauw en een mensenleven werd niet zo belangrijk geacht als in deze tijd. Het leven zoals dat wordt beschreven hoe het is in het voormalige Indië waar de overgrootvader van de schrijfster zijn bestaan heeft . De warmte, het harde werken en de angst voor de koelies, die slecht behandeld worden. Hoewel Frans-Jan de overgrootvader daar niet aan meedoet. Het leven van Jannetje, de vrouw, die hij al uitgekozen had voordat hij naar Indië vertrok hoewel zij daar niets van af weet. Zij trouwt met hem en volgt hem naar Indië, daar blijkt dat Frans-Jan verzwakt is van het harde werken op de tabaksplantages en al snel vertrekken ze naar Nederland. Zij gaan wonen in Muiderberg waar zij beiden vandaan komen, krijgen vier kinderen , Frans-Jan sterft en Jannetje staat alleen in de opvoeding van haar kinderen.
Dan gaat het verhaal over hun jongste zoon: Juul, die gaat wonen in Bilthoven waar hij de financiën beheert van Kees Boeke een vrijdenker, die zich niet bezig houdt met geld. Juul is werkzaam op de Gero-fabriek in Zeist en daarnaast worden de ontmoetingen beschreven, die hij heeft met de mensen rondom Kees Boeke.
Dan komt de tweede wereldoorlog en de tweede zoon: Pieter, van Juul en Jane gaat in het verzet. Dan volgen er een heleboel namen van mensen, die een rol in de oorlog spelen: verzetsstrijders, neergeschoten piloten, NSB'ers en landwachten. soms hebben ze met elkaar te maken maar meestal is het een opsomming van namen en hun daden en verder niets.
Pieter wordt gevangen genomen en geëxecuteerd , zijn ouders moeten onderduiken terwijl het Boschhuis leeggeroofd wordt. Na de oorlog komen Juul en Jane weer terug en m.n. Juul is verslagen door de dood van zijn zoon. De ouders steken hun energie in het terugbrengen van hun zoon naar Bilthoven en het vergoeding van de geroofde inboedel en de strijd tegen de bureaucratie.
Na het eerste deel werd het verwarrend: te veel namen, te veel mensen, te veel willen vertellen.Dat ik het boek heb uitgelezen komt omdat ik de omgeving ken, de tijd ken en Indië ken.