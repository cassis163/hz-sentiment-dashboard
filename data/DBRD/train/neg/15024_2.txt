In 2008 speecht Joanne Rowling (1965) voor afgestudeerde Harvard studenten. De speech wordt zo mooi gevonden dat deze wordt uitgegeven in boekvorm. Wat belangrijk is bevat de Nederlandse vertaling ervan, vertaald door Sabine Mutsaers. J.K. Rowling kennen we natuurlijk allemaal als schrijfster van de fantastische Harry Potter-reeks.

In haar toespraak geeft Rowling de studenten twee boodschappen mee. Als eerste: ‘omarm je falen’, want je zult dit onvermijdelijk tegenkomen in het leven. Ook geeft falen inzicht in jezelf. De tweede boodschap gaat over verbeeldingskracht. Volgens Rowling is de magie van ons bestaan dat wij ons iets kunnen verbeelden. Rowling bedoelt met verbeeldingskracht niet alleen het hebben van een rijke fantasie maar ook de mogelijkheid om je te kunnen verplaatsen in een ander. Door je te verplaatsen, kun je je betere omstandigheden voorstellen. En als je je dat kunt voorstellen, dan kun je deze omstandigheden ook realiseren. Een liefdevolle boodschap. “De meest memorabele en ontroerende speech die ik ooit heb gehoord.”, zegt Drew Gilpin Faust, directeur van Harvard. Gehóórd, zegt Gilpin Faust. En dit is precies waar het knaagt. Deze speech moet je gaan bekijken, beluisteren, zodat je je de mimiek van Rowling ziet en haar wisselwerking met het publiek. De toespraak uitgeven in een boek heeft geen meerwaarde.

De toespraak is, als je hem bijvoorbeeld bekijkt via YouTube, veel krachtiger dan in boekvorm, al komt dit mogelijk ook door de taal. Je ziet en hoort de speech immers in haar oorspronkelijke taal: Engels. De humoristische toon, de intonatie en de twinkeling in de ogen van Rowling brengen het verhaal veel meer tot leven, dan vanaf papier. In een speech vertel je op korte, krachtige en pakkende manier je boodschap. Met een boek als medium heb je juist de mogelijkheid om de diepte in te gaan en onderwerpen verder te verkennen. Dat mist in dit boek. Aan thema’s als ‘falen omarmen’ zijn door vele schrijvers al hele boeken gewijd. Dit boekje biedt als aanvulling op deze boeken, geen nieuwe inzichten, terwijl de speech opzichzelfstaand wel opvallend en mooi is.

Dit gezegd hebbende, is Wat belangrijk is wel een heel mooie uitgave. Op iedere bladzijde staat een klein stuk tekst met een prachtige illustratie erbij in rood, wit en zwart. Het is daarmee een mooi cadeauboekje om weg te geven. Er is dus niets mis met de liefdevolle boodschap, toch gaat de voorkeur bij deze toespraak er naar uit om deze te bekijken. Het is en blijft een speech.