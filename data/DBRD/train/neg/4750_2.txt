In de Verboden vrouw is Pamela Kribbe de vertaler van de channeling waarin Maria Magdalena laat weten hoe het staat met de mens van nu. Mensen dragen wonden bij zich, door levens van lang geleden en/of recenter. Vrouwelijke wonden in de buik en mannelijke wonden in het hart. De ziel hoort een te zijn, met mannelijke en vrouwelijke energie. Maar bij het ontstaan van de ziel scheuren die twee los. Heling van beide zorgt voor een geheeld mens, die in evenwicht is en gelukkig kan zijn.

In dit boek kom je als vrouw en als man te weten wat er mis is (kan zijn). Waar de problemen zitten en hoe je daar aan kan werken. Loslaten van oude denkbeelden en het houden van jezelf zijn speerpunten.

Dat wordt allemaal uitgelegd in het eerste deel, waarin Pamela vragen stelt en de antwoorden van Maria Magdalena voelt en vertaald voor de lezer. Het is spiritualisme to the max. Er zitten zeker herkenbare dingen in, als het leren en moeten loslaten van je kind, het als vrouw willen manipuleren van man en of anderen, de op macht beluste man, de agressie bij de man en de slachtofferrol van de vrouw. Wat daar een oplossing voor is is ook deels te herkennen.
Grotere delen zijn echter zo ver in het spiritualisme, dat het voor een beginnende lezer met interesse in spiritualisme niet goed meer is te volgen. Ziel, ego, buikwond, hartewond, leven vanuit verkeerde punten en het erin terugkeren is een klasje te hoog.

Daar verliest de schrijfster de lezer, ondanks de opbouw van het boek waarin het stapsgewijs lijkt te gaan, maar waar de stappen sprongen worden.
Ook is er veel herhaling, dat helpt soms in het begrijpen, maar is ook vaak vervelend omdat dat al is vermeld.

Het tweede deel bevat boodschappen van Maria Magdalena, die tijdens channelings werden ontvangen, waardoor ze zich in ieder hoofdstuk voorstelt, iets uitlegt en samen met de lezer een healing sessie doorneemt. Het deed me erg denken aan de yoga die ik ooit deed voor de bevalling, maar dan voor niveau gevorderde. Ook hier geldt weer; niet voor beginners, je moet als lezer al aardig bedreven zijn in het spiritualisme.

Valt er toch nog wat te leren als beginnende onwetende lezer? Ja. Het is heel interessant om een verklaring te krijgen waarom vrouwen en mannen op bepaalde manieren reageren. Het is een mooie theorie en er zit zeker wat in.
Voor een lezer met interesse en enige ervaring in spiritualisme zal het een stuk interessanter zijn, en een opstap naar meer. Zij die al ‘lichtgids’ zijn, zal dit boek het meest aanspreken, zij kunnen ook aan de slag met de oefeningen achter in het boek, hoewel dat mij prettiger lijkt als die worden uitgesproken (mp3-tje) tijdens het uitvoeren, omdat er nogal wat concentratie voor nodig is.

Een boek dat je niet in een keer uitleest, maar waarvoor je de tijd moet nemen, tijd om te lezen en om de gelezen tekst tot je te nemen. Voor de een zal het een openbaring zijn, voor de ander een bevestiging wat hij of zij al voelde en wist. Het is echter geen boek voor beginners, waarvoor gaat de informatie al snel te diep.