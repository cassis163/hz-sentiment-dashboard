Een drievoudige moord in Marrakech. Een telefoontje naar de Amerikaanse ambassade in Berlijn.
Ludwig Licht, ex-stasi, nu verlopen restauranthouder en alcoholist krijgt een opdracht: haal de mysterieuze Faye op en bescherm haar.
Zo begint het eerste deel van het vierluik opgebouwd rond Ludwig Licht. Het speelt zich voornamelijk in Berlijn af, we maken voortdurend kennis met de verandering die de val van de muur teweeggebracht heeft en vooral de verwarring die er heerst. Vooral bij figuren zoals Ludwig, eens overgelopen als spion naar het ‘Westen’, nu zich afvragend wat het verschil maakt. De gehoopte vrijheid bestaat ook hier uit hypocrisie, manipulatie en machtsgeilheid.
De stad is in opbouw, maar hijzelf heeft de grootste moeite zich te beredderen. Hij ‘verhuurt’ zich aan de CIA, die in dit verhaal een dubbele, of zelfs triple agenda heeft, hij moet op de vlucht, ruimt wat ongure aanvallers op en speelt op het eind een heldenrol in een groots apotheotisch gevecht tussen de ‘goeden’ en ‘slechten’ . Onderwerp en oorzaak van alle ellende schijnt een machtswissel binnen de Amerikaanse inlichtingendienst te zijn, gekoppeld aan een link met de organisatie Hydraleaks, versta Wikileaks.
Vindt u bovenstaande beschrijving verwarrend en onduidelijk: ziehier de samenvatting van het boek. Er zitten veel spionagethrillerelementen in, maar het verhaal sleept zich bijna geeuwend verder door gedetailleerde beschrijvingen van de stad Berlijn met hier en daar een introverte beschouwing van een gedesilusioneerde ex-stasi, eens believer.
Thomas Engström is journalist, studeerde rechten, specialiseerde zich in internationaal recht en mensenrechten, kreeg een prijs als columnist en vertaalde oa werk van Obama. Voorwaar een man die weet waarover hij schrijft.
Nu nog spannende thrillers schrijven, ook een job.