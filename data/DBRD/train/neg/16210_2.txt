Je bent nu van mij is het tweede deel in een trilogie van de Zweedse auteur Hans Koppel.

Het verhaal draait om Anna, een gelukkig getrouwde moeder, die tijdens een weekendje werkoverleg de jonge Erik leert kennen. Een gezellig avondje aan de bar mondt uit in een onenightstand en daar zal het wat Anna betreft ook bij blijven. Helaas denkt Erik daar anders over en wat in het begin zo onschuldig leek eindigt in een bedreiging voor haar en haar gezin.

Hans Koppel is het pseudoniem van kinderboekenauteur Petter Lidbeck en dat merk je ook in zijn thrillers. Het taalgebruik is eenvoudig, wat het lezen heel makkelijk maakt. Op zich hoeft dit ook geen probleem te zijn. Ze komt nooit meer terug, het eerste deel van de trilogie, maakte duidelijk dat zolang je een goed verhaal te vertellen hebt, de manier van schrijven niet alles bepalend hoeft te zijn.

Helaas loopt het op dat vlak in dit tweede deel mis. Het boek begint weliswaar met een veelbelovend eerste hoofdstuk, maar valt dan als een slappe pudding in elkaar. Het bedreigende en/of beangstigende van stalking komt zelden terug. Het boek leest soms als een onschuldig onbeantwoorde puberliefde: ja nee ja nee. Spanning is ver te zoeken en als er dan een iets gebeurt was dit te voorspelbaar om je als lezer te verrassen. Bovendien werden de personages te oppervlakkig uitgewerkt om enige emotie op te roepen.

De verwachtingen die het eerste boek schiep werden jammer genoeg niet ingelost en dit boek is dan ook enkel aan te raden als tussendoortje. Het boek is trouwens los van het eerste deel te lezen. Wat we moeten verstaan onder trilogie zal het derde boek moeten duidelijk maken.