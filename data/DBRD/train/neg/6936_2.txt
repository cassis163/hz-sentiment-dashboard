Schrijvende advocaten zijn geen uitzondering in het genre. In eigen land hebben we bijvoorbeeld de bekende advocaat Geert-Jan Knoops met drie thrillers op zijn naam. Maar de bekendste schrijvende meester in de rechten is wellicht Scott Presumed Innocent Turow. Bij onze oosterburen is het strafrechtadvocaat Ferdinand von Schirach die ook als schrijver furore maakt. De celebrity advocaat debuteerde in 2009 met Misdaden (Verbrechen) en stond daarmee meer dan 50 weken onafgebroken in de Duitse bestsellerlijst. Zowel van Misdaden als van zijn tweede boek Schuld werden de filmrechten verkocht en gingen, alleen al in Duitsland, in totaal meer dan een miljoen exemplaren over de toonbank. Zijn boeken verschenen al in meer dan 30 landen.
De zaak Collini is na de twee verhalenbundels zijn eerste roman. Het kleine formaat van het boekje en de nodige lege bladzijden zorgen ervoor dat het verhaal nog net meer dan 150 pagina's beslaat, en dat is wel vrij dunnetjes voor een rechtbankverhaal.
In De zaak Collini krijgt de jonge zelfstandige advocaat Caspar Leinen de kans van zijn leven om een eerste moordzaak op zich te nemen: de moord op een bekende Duitse industrieel. De zaak lijkt zo klaar als een klontje. De dader, de 67-jarige Fabrizio Collini, geeft zichzelf aan, maar zwijgt vervolgens in alle talen over het motief. Als Caspar erachter komt dat het slachtoffer de grootvader is van zijn beste jeugdvriend én dat Collini er niet op zit te wachten om verdedigd te worden, verandert zijn grote carrièrekans in een nachtmerrie.
De zaak Collini leest als een non-fictie boek en wordt ook eigenlijk niet meer dan een feitelijk relaas waarbij Von Schirach een gevoelig (nationaal) thema aansnijdt: het slappe optreden van de naoorlogse Duitse justitie inzake de vervolging van nazioorlogsmisdadigers. Hij vertelt het verhaal zonder opsmuk, zonder veel aandacht voor karakterontwikkeling, zelfs zonder plot en het blijft allemaal erg afstandelijk. In dat licht gezien hoort De zaak Collini niet thuis op Crimezone. Maar door de legal thriller zweem in de flaptekst en dito cover, wordt de lezer een klein beetje op het verkeerde been gezet. Zeker omdat zijn eerdere boeken stuk voor stuk de hemel in worden geprezen, ook op thrillersites als deze.
Eerlijk is eerlijk, De zaak Collini leest als een trein en de gekozen thematiek maakt op een bijzondere manier inzichtelijk hoe Duitsland blijft worstelen met zijn verleden. Maar dat alleen is helaas niet voldoende voor een hoge score op Crimezone. Gelegd tegen de thrillerlat komt De zaak Collini erg veel te kort en dat is jammer, want het verhaal bevat in potentie namelijk alle ingrediënten voor een sterke legal thriller, zoals we die kennen van bijvoorbeeld John Grisham.
Hardcore (legal) thrillerlezers laten deze Von Schirach beter voor wat hij is om teleurstellingen te voorkomen. Hoewel De zaak Collini fictief is zullen liefhebbers van narratieve non-fictie er waarschijnlijk meer plezier aan beleven.