Toen ik op de radio hoorde dat dit boek er kwam, was ik direct geïnteresseerd. Willem Venema is een interessante, markante figuur die natuurlijk geweldig veel heeft meegemaakt. Ook ben ik geïnteresseerd in de popmuziek en dan in het bijzonder de rock. Dan zit je met Willem Venema wel goed.
Ondanks deze geweldige ingrediënten lukt het Vinckx niet om een bruisend verhaal neer te zetten. Er staan natuurlijk mooie anekdotes in, maar dat is meer de kwaliteit van Venema. De schwung komt er nooit echt in, het blijven losse verhaaltjes. Een echte vertelling wordt het nooit. En dat is jammer.
Venema zou meerdere malen zijn benaderd voor een biografie voordat hij 'ja' zei tegen Vinckx. Helaas blijkt nu dat hij zijn fiat aan de verkeerde heeft gegeven. Heel zonde, want Venema verdient meer.