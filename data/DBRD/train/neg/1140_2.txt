Vervolgd, het begin van het einde, speelt zich af na de Derde Wereldoorlog. Na deze oorlog is men ervan overtuigd dat oorlog het gevolg is van religie. Door alle religies en alles wat daarmee te maken heeft te verbieden, wil men de wereldvrede bewaren. Paul Stepola werkt voor de Nationale Vredesorganisatie die het verbod op godsdienst handhaaft. Hij spoort ondergrondse gelovigen op en ontmaskert ze. Dan doet hij een ontdekking die zijn wereld op zijn kop zet.
Soms zie je een boek staan waarvan de achterflaptekst je enorm aanspreekt en waar je nieuwsgierig van wordt. Je koopt het boek en gaat met veel verwachting lezen en dan valt het erg tegen. Dit is zo'n boek.
De grootste fout die gemaakt is, is dat niets goed uitgewerkt is. Hoe de wereld er na de derde Wereldoorlog eruit ziet wordt met een paar zinnen afgedaan, waardoor je er geen gevoel bij krijgt. Waarom het geloof wordt uitgebannen en hoe en de consequenties daarvan komt helemaal niet ten sprake. Er wordt geen beeld geschept van de wereld zoals die eruit zou zien. Er wordt gesproken over moderne communicatie die in je kiezen zijn geïmplanteerd en die je aan- en uitzet d.m.v. je pink tegen je duim aan te drukken, maar er zijn ook nog cd-spelers en cd's. Terwijl op het moment van uitgave van het boek een I-pod al drie jaar bestaat. In dit boek gaat alles heel makkelijk. Binnen een paar dagen is iemand bekeert en in 2 à 3 zinnen is iemand overtuigd dat hij een christen tegenover zich heeft, terwijl daar de doodstraf op staat. Het is gewoon niet goed uitgedacht en niet geloofwaardig.
Er staan veel Bijbelcitaten in dit boek die niet worden uitgelegd, waardoor het lastig is voor een leek om het te begrijpen. De auteur, Jerry Jenkins, is een schrijver van christelijke boeken, en gaat er dan ook vanuit dat je een gedegen Bijbelkennis hebt. Het boek lijkt een poging tot evangelisatie, maar als dat het doel is dan is dit niet goed uitgevoerd. Was het boek subtieler geweest, dan had het veel meer effect gehad.

Het idee van een wereld waar alle godsdiensten zijn verboden heeft heel veel in zich. Jammer dat dit boek niet goed is uitgewerkt en zorgt voor een teleurstelling.