geld en roem,
Laura van Wormer is wat ze in Amerika noemen een echte bookbiz babe. Ze is afkomstig uit de uitgeverswereld van New York, waar ze onder meer als redacteur werkte voor ze besloot populaire misdaadverhalen te gaan schrijven. In haar achtste boek Onthullingen introduceerde ze haar hoofdpersoon Sally Harrington, de gedreven misdaadjournaliste van de kleinsteedse krant de Castleford Herald. In Wormers negende en nieuwste boek Spotlight komt Sally in al haar glorie terug. Op weg naar de spotlights, op weg naar de top.
Sally gaat met haar vriend Spencer Hawes naar een chique Hollywood party. Zij heeft een gepassioneerde seksuele relatie met Spencer maar ze twijfelt over hun toekomst. In de liefde is de droomboot van nu vaak de Titanic van morgen. Haar twijfels lijken al snel bewaarheid te worden als Spencer zich de avances van de mooie blonde filmster Lilliana Martin welwillend laat aanleunen. Als Sally en Spencer later de dronken ster naar huis brengen, blijkt Lilliana uit te zijn op een triootje. Sally weigert woedend en verwijt Spencer zijn sturende rol in het geheel. Sally rijdt alleen naar huis. Een dag later worden zowel Lilliana als Spencer vermist. Samen gevlucht of slachtoffers van misdaad? Intussen krijgt Sally de kans om een beroemd tv-presentatrice te worden. De verslaggeefster in haar krijgt echter de overhand. Ze gaat op onderzoek uit en zit al snel tot over haar oren in de moorden en de maffia.
Spotlight is een vaardig geschreven, vederlicht misdaadverhaal. Laura van Wormer is een kruising tussen Harold Robbins en Jackie Collins en dat betekent dat de hoofdpersonen mooi zijn, belust op seks, geld en roem. Vrijwel alle motivatie voor hun handelingen halen ze uit die heilige drie-eenheid die met name in de jetsetkringen van New York en Hollywood hoog in het vaandel staat. Men dineert in luxe restaurants, men draagt de meest modieuze merkkleding en men laat zich uitsluitend in limousines en andere comfortabele voortuigen
naar dure appartementen en weelderige villas brengen.
Hoofdpersoon Sally Harrington is bezig zich een weg naar de top te vechten. Van een provinciale krant naar de landelijke televisie. Daar tussendoor begeeft ze zich op het speurderspad. Zij is een goede en sympathieke journaliste, maar weinig daadkrachtig. In het algemeen worden de dingen voor haar beslist, wordt haar leven door anderen geleid. Het verhaal heeft alle ingrediënten van een papieren soap. Zeker als plotseling seks-videos van Sally en haar verdwenen minnaar opduiken.
De eerste helft van het boek is tamelijk traag, maar de tweede helft is beduidend spannender.
De plot is aardig, maar niet opzienbarend. Dat geldt ook voor de dialogen, de verwikkelingen en de spanningsboog. Het is allemaal aardig. Spotlight is gewoon een pretentieloos misdaadverhaal in het populaire genre. Limonade en taart in bikini geserveerd.