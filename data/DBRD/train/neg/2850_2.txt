Sinds oktober loopt in het Amsterdamse Tropenmuseum Junior (het ervaringsgerichte kindermuseum van het Tropenmuseum) de expo Ziezo Marokko. En wel tot maart 2018 – tijd zat voor een bezoekje dus. Bij de tentoonstelling hoort dit fictie-/fotoboek waarin Adam en zijn Marokkaanse opa eerst een denkbeeldige en daarna een echte reis maken door Marokko. Het boek is bedoeld om als voorbereiding op het klasbezoek aan de expo te gebruiken, maar is natuurlijk ook los ervan te lezen. In beide gevallen biedt het boek een initiatie Marokko.    

Van zijn geboortefeest (beschuit met muisjes én tajine) in Amsterdam, via skype gevolgd door de familie in Marokko, tot zijn terugkeer van een reis door Marokko met zijn opa volgen we Adam door het boek. Zijn gepensioneerde opa, die bij KLM heeft gewerkt, heeft thuis echte vliegtuigstoelen staan, waarin hij met Adam over het land droomt dat hij decennia geleden verliet. Waar hij zijn bruid vond, waar hij leraar was, waar hij een huis heeft laten bouwen in zijn Berberdorp dat hij nog nooit bewoond heeft. Opa zou graag definitief teruggaan, maar oma wil bij haar kinderen en kleinkinderen blijven in Nederland. Adam en opa maken dan maar in hun hoofd - als trekvogels die Europa doorkruisen om te overwinteren in Afrika - een vlucht over het Atlasgebergte, over Marrakech, over de Sahara. Opa vertelt volop over de dromedariskaravanen, het leven in de woestijn…  

Wanneer er een uitnodiging in de bus valt voor een huwelijk in Fès aarzelt opa geen moment: hij trekt met Adam naar Marokko. Ze kopen samen in de medina een feestelijk kostuum, maken lessen Arabisch en geschiedenis mee in een schooltje en gaan op bezoek in het familiebedrijf van opa’s vriend, waar prachtige mozaïeken gemaakt worden. In het boek kan je meteen ook enkele mozaïekpatronen inkleuren, net zoals je leert muntthee zetten op z’n Marokkaans of het geheimschrift Tifinagh van de Imazighen, de vrije mensen, zoals de Berbers zichzelf noemen.  

Het boek staat vol interessante details: van hoe Marokkaanse voordeuren soms twee kloppers hebben, voor vreemden en bekenden, tot hoe de dromedaris overleeft in de woestijn of hoe de ras el hanout (Marokkaanse kruidenmengeling) is samengesteld. Adam leert ook dat moslims, christenen en joden eigenlijk dezelfde God aanbidden en het verhaal van Abraham delen, die aanleiding gaf tot het islamitische Offerfeest.  

We zijn getuige van een uitvoerige bruiloft, reizen met Adam en opa naar opa’s oude dorp in het Rif-gebergte, waar we ook het blauwe stadje Chefchaouen aandoen. Terwijl Adam heimwee naar huis krijgt, wil opa niet weg: hij voelt zich thuis in de bergen, als een oude schildpad die je niet meer mag verhuizen. Hij prent zijn kleinzoon in zijn Marokkaanse roots niet te vergeten: als je wortels hebt in Nederland én Marokko, krijg je een sterke boom. Als je de wortels langs één kant doorhakt, valt je boom om.  

Elke scène in het boek is begeleid met foto’s die samen een uitvoerig beeld schetsen van Marokko in al zijn facetten: van het landschap en de mensen tot hun eetgewoonten en leven. De illustraties maken samen met het rechtlijnige verhaal in weinig literair maar zeer eenvoudig taalgebruik dat het boek zeer toegankelijk is voor alle soorten lezers.