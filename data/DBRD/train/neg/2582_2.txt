Enthousiast gestart in 'De poppenspeler' en teleurgesteld gefinisht, al is het einde sterker dan het begin. Stuart MacBride is een uitstekend auteur, maar maakt er in dit boek een potje van. Alles is té. Het verhaal is te overtrokken, onderbouwing c.q. uitwerking van de karakters is te gering, er zijn te vaak sprongen in de tijd en bovenal is het te afgrijselijk. Een lugubere semi-actiethriller met personages die onecht overkomen; met name kindvrouwtje/psychologe Alice McDonald acteert ongeloofwaardig.

Tot zover is het misschien nog een kwestie van smaak. De overdaad aan afgeknotte en halve zinnen, om de vaart erin te houden heet dat dan, doet 'De poppenspeler' de das om. Ik gun MacBride meer dan twee sterren, maar hij moet ze wél verdienen. En dat is geenszins het geval met deze op een Criminal Minds-aflevering gelijkende thriller, die de vraag doet rijzen wie van de diverse personages crimineel van geest is/zijn ... Dát zou een interessante insteek zijn geweest.