Ik ben gek op spelletjes en raadsels. Toen een aantal jaar terug de Escaperoom rage begon, wist ik niet hoe snel ik een groepje mensen moest verzamelen om er één te spelen. Het duurde niet lang of ik werkte er, en ook de Echtgenoot kwam al snel in beeld bij het maken van de kamers. En uiteraard proberen we zo vaak mogelijk zelf ook een Escaperoom te spelen.
Daarnaast is lezen een grote hobby (verrassing!), dus toen ik van dit boek hoorde, stond het direct op mijn lijstje.
En vandaag ben ik er dan aan begonnen. En er mee gestopt, omdat het uit is.

EN
DIT
IS
WAAR
IK
VERTEL
WAT
IK
ER
VAN
VIND
(bovenstaande is trouwens alleen logisch als je het boek al hebt gelezen )

Het verhaal gaat over 4 vrienden die samen een escaperoom willen spelen. 3 ervan kennen elkaar al lang, de 4e is pas sinds kort in beeld. Alle 4 hebben ze zo hun geheimen en onzekerheden.
Wanneer ze de kamer ingaan en de tijd begint te lopen, lijkt het in het begin allemaal gewoon erg spannend, maar al snel blijkt dat dit niet gewoon een spelletje is.
De host van de escaperoom heeft niet de intentie om hen alle 4 na het uur weer naar buiten te laten lopen.... Wie van de 4 is haar doelwit? En waarom?

Tja, mijn mening... ik had er veel meer van verwacht. Ik denk echt dat er méér uit te halen viel, het verhaal vond ik wat zwak.
Wraak is een héérlijk motief om mee aan de haal te gaan als schrijver (lijkt mij zo, ik ben geen schrijver), maar laten we het wel een béétje realistisch houden. Ook al ís het fictie, dit vond ik erg vergezocht. Een complete escaperoom laten bouwen omdat je boos(?), jaloers(?), verdrietig(?) bent... en deze dan gebruiken voor je boze plan?
Daarbij vond ik het een boek wat wellicht wat meer geschreven is voor de Y onder de A, al stond dat nergens zo vermeld.
Wat ik er dus van vind? Ik heb het boek uitgelezen, en vrij snel ook nog, dus heel vervelend was het ook niet.
Maar of ik bij mijn volgende escaperoombezoek minder enthousiast naar binnen stap? Neuh...
Dit boek krijgt van mij dan ook 2 duimpjes

http://www.watiknouvind.com/2018/02/wat-ik-nou-vind-van-escape-room-van.html