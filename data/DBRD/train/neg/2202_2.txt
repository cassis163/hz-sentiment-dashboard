Het is de eigenaardige titel van dit boek die me zo aansprak. Komt daar nog bij dat het geschreven is door een Vlaming.
Ik moest en zou het lezen dus.

Luk Borré (de niet altijd even sympathieke Knokse speurder) is nieuw bij het Knokse politie-korps, 'de aangespoelde' noemen zijn collega's hem. Er is meteen werk aan de winkel. Het kerkhof krijgt te maken met vandalisme, er is een kampeerster als vermist opgegeven, een dikke lottowinst wordt niet opgeëist en als kers op de taart gebeurt er een dubbele moord op een Knokse Baron en zijn chauffeur. Privé gaat het Luk Borré ook niet voor de wind. Dat komt er natuurlijk van als je in het huwelijksbootje stapt met een Call-girl. Het voordeel hiervan is wel dat je er een mondaine levensstijl kan op nahouden. Maar hoe hou je dit stil voor je collega's die zich afvragen hoe je met het loon van een simpele speurder er zo op los kunt leven ?

Ik heb gemengde gevoelens bij dit boek. Het begint meteen erg goed, Pierreux maakte me aan het lachen met enkele rake spitsvondigheden. Maar als dat platvloerse taalgebruik in de stijl van 'mannen onder elkaar' blijft duren en er van elke bladzijde borsten, billen en andere geslachtsdelen druipen, dan stuit me dat op de duur tegen de euh... borst (kijk, nu begin ik zelf ook al). Er zit ook heel weinig vaart in het verhaal, zodat mijn aandacht meer dan eens afgleed.
De personages die Pierreux opvoert zijn allemaal nogal karikaturaal. Je hebt de sexueel geobsedeerde Athenus, dan is er 'Retteketet' Mariette met de spannende blouse en een uiterst incompetente Korpsoverste Mangels. Ik hoop dat de politie in het echte leven niet zo een zootje ongeregeld bij elkaar is. Alhoewel !?
Aan de andere kant moet ik het Pierreux nageven dat hij de verschillende verhaallijnen zo knap in elkaar laat lopen en dat je bij de ontknoping, die eigenlijk banaal is, toch nog verrast wordt. Ik heb nog gedacht: 'dat ik daar nu niet zelf opgekomen ben'.

Het vervolg op dit boek heeft al een even gekke titel : De overvallers die met z'n drieën waren. Ik vrees dat ik die niet zal ontmoeten.