‘Een kamer zonder boeken is als een lichaam zonder ziel’- Cicero.  

Tess is een jonge vrouw van 23 jaar. Haar doel is om een boek te schrijven. Ze beleeft en onderneemt allerlei acties zonder daarbij veel na te denken en schrijft tal van dingen op ter inspiratie voor haar boek. Op het eerste zicht lijken Tess en haar twee beste vriendinnen alleen maar veel plezier te hebben. Achter de luchtige façade van Tess gaat echter heel wat meer schuil. Niemand kent haar eigenlijke verhaal, tot ze Lucas leert kennen. In het begin moet ze niet al teveel weten van zijn christelijke denken en manier van doen, maar als snel ontdekt ze de vlotte humor en lieve kant van deze mooie jongen. Ze groeien dichter naar elkaar toe en aan hem vertelt ze voor het eerst haar verhaal.  

Het boek van Tess is een zeer aparte roman. Het verhaal is vrij kort en komt zeer luchtig over. Je wordt nooit echt helemaal meegenomen in het boek, terwijl er toch wel een diepere boodschap achterligt dan het verhaal in eerste instantie laat uitschijnen. Plezier en luchtige gebeurtenissen worden gecombineerd met een zekere eenzaamheid en pijn. Dit komt naarmate het verhaal vordert steeds meer naar voren.  

De opbouw van het boek is erg uniek. De tekst wordt voortdurend onderbroken door ‘hersenspinsels’ van Tess. Zo staan er heel wat gedichten in het boek, een aantal pagina’s met woorden, gedachten, citaten en zelfs enkele recepten. Je moet als lezer echt voor deze manier van schrijven zijn. Het moet je kunnen bekoren; het neemt de diepgang van het boek namelijk volledig weg. De schrijfster springt in het verhaal soms ook wat van de hak op de tak. Het is alsof het boek dat wij lezen ook letterlijk is opgebouwd volgens de hersenspinsels van het hoofdpersonage zelf en het verloop van haar dagelijkse routine. Desondanks is het verhaal makkelijk te volgen en leest het vlot.  

Miriam Bruijstens brengt ons met Het boek van Tess een originele cross-overroman. Dit boek kan een leuke, luchtige roman zijn om ergens onderweg te lezen en zal ook zeker een bron van inspiratie zijn voor mensen die een goed gedicht weten te appreciëren. Voor lezers die houden van een meer diepgaand verhaal dat ook wat traditioneler is opgebouwd is het geen echte aanrader.