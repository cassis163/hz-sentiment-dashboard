Achter Sandrine Jolie gaat dezelfde auteur schuil als achter collega-schrijver Linda van Rijn. Deze nomen nescio produceert onder de naam Van Rijn populaire vakantiethrillers; Jolie lijkt in het leven geroepen om een graantje mee te pikken van de hype rond erotische thrillers. Officieel is Sandrine Jolie een mooie dame van Nederlands-Belgische afkomst. In de zomer van 2013 verscheen haar debuut Soixante Neuf, het eerste deel in de G-serie. De minithriller Under Cover  is een zogeheten prequel, die aan Soixante Neuf  voorafgaat.
Undercoveragente Sanne Romeijn krijgt haar eerste opdracht. In het kader van een witwasonderzoek moet zij infiltreren bij sekslijnenonderneming Charlies Angels, teneinde achter de handel en wandel van eigenaar Charlie van der Zee te komen. Sanne wordt aangenomen en mag haar kunsten als camgirl vertonen. Uit haar hoofdzakelijk Russische collega-engelen probeert ze informatie over Charlie los te krijgen, waarbij haar ter ore komt dat onlangs een collega verdwenen is, Nina. Sanne is door haar leidinggevende, Rudi, op het hart gedrukt zich strikt aan haar opdracht te houden, de infiltratie, maar zij kan het niet laten in haar eentje op zoek te gaan naar Nina. En dat is niet zonder risico
Under Cover  beslaat 122 van het 144 paginas tellende zakformaat boekje. De overige paginas worden merendeels in beslag genomen door reclame voor Soixante Neuf  en het nog te verschijnen boek Stille nacht. De bladzijden zijn minimaal gevuld met tekst: grote letter, ruime regelafstand, je hebt het boekje in een uurtje uit. Je zou het een lang kort verhaal kunnen noemen, minithriller is te pretentieus.
Het verhaal speelt zich af in een erotische omgeving, maar bevat nauwelijks erotiek. Het is ook niet spannend. Een onnozele actie van Sanne levert een ietsepietsie commotie op, daar blijft het bij. Geen onderzoek, geen diepgang, wel toevalligheden, clichés en losse eindjes. Al met al een flinterdun en simpel geschreven verhaaltje. Er zal ongetwijfeld een doelgroep voor zijn, maar het is geen aanrader voor de liefhebber van échte thrillers.