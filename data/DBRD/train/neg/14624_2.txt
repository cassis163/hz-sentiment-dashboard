Dit mooi verzorgde boek, Eten. Liefhebben. Stralen is bedoeld voor mensen die gezonder willen gaan eten en leven. Amelia Freer is voedingsdeskundige en coach op het gebied van gezond eten. Meer dan 200 pagina’s van in totaal 270 zijn gewijd aan wat wel en niet goed voor je is. Met stevige uitspraken over ziekten die kunnen ontstaan door bepaalde voedingsmiddelen te gebruiken. “Voeding kan je maken en breken”. Wat moet je laten: suiker, gluten, alcohol, zuivel, cafeïne. Er wordt aangegeven waarom je er mee moet stoppen en hoe je dat kunt doen. Soms wordt gesuggereerd dat helemaal stoppen niet nodig is, bijvoorbeeld bij het drinken van 2 koppen koffie per dag en zo nu en dan een glas rode wijn.

Wat moet de deur uit en waarmee mogen de keukenkastjes en koelkast gevuld worden. In de koelkast zeker eiwitten zoals vis, vlees, kip, kalkoen en natuurlijk groenten. In de keukenkastjes de bekende zaken als kokosolie, kokosmeel, rijstebloem, quinoa, roze himalayazout, appelciderazijn, peulvruchten in glazen potten. Dan een opsomming van wat wel en niet glutenvrij is en een overzicht van wat je kunt met de verschillende aanbevolen ingrediënten zoals chiazaad, kokosolie etc.

Hoofdstukken verder: Elegant eten, Stoppen met snoepen, Wees consequent, niet perfect, Maak vet je vriend (en suiker je vijand), Waarom gezond eten gelukkiger maakt, Eet je in plaats van te drinken?, Zou je voedingssupplementen moeten slikken?, Lichaamsbeweging.

Een mooie quote van Wayne Fields: De zes beste artsen die er bestaan- en dat zal niemand kunnen ontkennen- zijn zon, water, rust, zuurstof, lichaamsbeweging en voeding.

Kipnuggets met mango-avocadosalsa
Voorbereidingstijd: 10 minuten
Afkoeltijd: 30 minuten
Bereidingstijd: 15 minuten

2 á 3 personen
2 kipfilets, in stukjes gesneden
250 ml kokosmelk
115 g kokosmeel
½ tl gemalen komijn
½ tl kurkuma
½ tl gemalen koriander
75 g geraspte kokos
snufje zout
1 el kokosolie, gesmolten
4 grote slabladeren, bijvoorbeeld ijsbergsla of romaine (bindsla), om in te serveren

Salsa
1 avocado, geschild, ontpit en in blokjes gesneden
1 mango, geschild, ontpit en in blokjes gesneden
15 g verse koriander, gescheurd
1 rode ui, geschild en in kleine stukjes gesneden
1 rode peper, gesnipperd
2 el kokos aminos

Schenk de kokosmelk bij de stukjes kip en zet de kom een half uur in de koelkast.
Maak intussen de avocado-mangosalsa door de avocado te mengen met de mango, koriander, ui, rode peper en kokos aminos.

Verwarm de oven voor op 180°C (gasovenstand 4).
Doe het meel en de kruiden in een kom. Strooi de geraspte kokos op een bord.
Pak een stukje kip, rol dat door het gekruide meel en de kokos tot het goed gepaneerd is en leg het
op een bakblik. Herhaal dit met de rest van de kip.

Schenk de gesmolten kokosolie over de kip en zet het bakblik ongeveer een kwartier in de oven, of
tot de kip gaar is en er goudbruin en krokant uitziet. Om te serveren schep je een lepeltje avocado-mangosalsa in een slablad, leg er wat kipnuggets op, vouw de randen van het slablad naar binnen en eet het uit het vuistje op alsof het een broodje is.

Het gerecht was goed te maken. De hoeveelheden voor de paneer hangen samen met de grootte van de stukjes kip en dat geldt ook voor de bereidingstijd in de oven.

De 18 recepten die in dit boek zijn opgenomen zijn apart, maar zeker te maken door mensen die in dit soort eten zijn geïnteresseerd. Ook de ingrediënten zijn wel verkrijgbaar al is het waarschijnlijk niet in de plaatselijke supermarkt.

Was dit boek nog nodig nu er al zoveel op de markt zijn met dit soort opvattingen? Qua uitgebreidheid misschien wel. Alles prima uitgelegd.
Maar…. de zekerheid waarmee de vele adviezen worden gesteld is wat griezelig als men weet hoe weinig zekerheid er is op het gebied van wat gezond en ongezond is wat betreft voeding. De richtlijnen goede voeding 2015 spreken boekdelen.