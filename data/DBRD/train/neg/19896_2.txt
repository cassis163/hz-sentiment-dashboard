Met nummer 78 in de rij van De Cock-serie en voor Peter Römer het zevende verhaal, is onlangs De Cock en het dodelijk doel verschenen. Een stabiele voortzetting van de door voormalig politieman Appie Baantjer gestarte reeks, die in 1963 het eerste deel schreef, maar waarschijnlijk nooit heeft vermoed dat ruim 50 jaar later de serie nog springlevend zou zijn.

Op het bureau van Jurre de Cock meldt zich Jan Willem Bodee, die zich beklaagt dat iemand in een krant zijn overlijdensadvertentie heeft geplaatst. Fatsoenlijk is deze actie niet maar een misdrijf evenmin, dus kan de handhaver hier niets mee doen. Korte tijd daarna ontvangt Jan Willem een kogelbrief waarin hij gesommeerd wordt ‘zijn actie’ te stoppen. Voor De Cock is de brief wel aanleiding om dit als ‘aangifte voor bedreiging’ te accepteren en samen met Dick Vledder en Appie Klein starten ze een onderzoek.

Het blijkt dat Jan Willem een nazaat is van Douwe Haarsma Bodee, een schatrijke Amsterdammer die zijn verdiende geld in zijn stichting ‘Geef om kinderen’ investeert. Bodee senior wil, gezien zijn leeftijd, met al zijn activiteiten stoppen en de leiding van de stichting overdragen aan zijn zoon, Jan Willem. Het team van De Cock wordt met hun neus op de feiten gedrukt als het ontzielde lichaam van Jan Willem wordt gevonden. Alle twijfel over een misselijke grap is hiermee weggenomen, het is bittere ernst voor het bureau Warmoesstraat.

Dit 78e deel van de serie over De Cock (met cee-oo-cee-kaa) kent exact dezelfde opzet als zijn 77 voorgangers. In Amsterdam wordt een moord gepleegd en het team van De Cock gaat in de stijgbeugels om deze moord op te lossen. Geen verrassingen, met de bekende Amsterdamse humor op zijn tijd en een uurtje of drie verstand op nul en ontspannen lezen. Het is altijd weer amusant (niet meer!) om deze verhalen te consumeren en De Cock zijn harinkje te zien happen, zijn borreltje te zien drinken bij Smalle Lowietje en uiteindelijk de samenvatting van deze zaak aan Mevrouw de Cock voorlegt. Waarbij de discussies tussen de hoofdinspecteur en commissaris Buitendam ook altijd tot de verbeelding spreken. De opzet is genoegzaam bekend, een deel van de conversaties evenzo, dus moet de verrassing gezocht worden in de zaken die op het bord van De Cock terecht komen. Waarbij de associatie met de voormalige televisieserie, met Piet Römer in de rol van De Cock, ook zeker nog bijdraagt aan de populariteit van de boekjes.

Nostalgie of een collectorsitem voor de liefhebbers? Misschien wel beide.