Vera Stupenea is geboren in Siberië en opgegroeid in Moldavië. Ze kreeg in 1997 een studiebeurs om in Nederland te gaan studeren. Na haar studie werd ze docente Engels in Alkmaar. Tot nu toe heeft ze zo’n 40 Engelse lesboeken voor diverse educatieve uitgeverijen geschreven. Moord om de hoek is haar eerste boek als fictie schrijfster.

De 16-jarige Sophie Rikkers heeft na school een afspraak met haar vriend. Als haar vader ’s avonds thuis komt vindt hij Sophie liggend op de vloer van de woonkamer. Hij denkt dat ze slaapt, maar al snel komt hij tot de ontdekking dat er iets niet klopt. Zijn gevoel is juist: Sophie is dood. In een afscheidsbriefje wordt verwezen naar mevrouw van den Berg die haar niet meer wil zien. Jonna van den Berg is een van de leraressen van Sophie. Zij is gescheiden van haar man Hein en ze heeft een zoontje van 12, Chris, die meer bij zijn vader is dan bij haar. Niet veel later wordt er een nieuw slachtoffer gevonden: Martha Verwiel, vriendin van André Melchers. Ook hij is gescheiden en heeft een zoon Cas. Cas zit op dezelfde school als Sophie en ook hij heeft les van Jonna. De vraag is of beide zaken met elkaar in verband staan. Voordat daarover duidelijkheid ontstaat, wordt ook nog de zoon van Jonna, Chris, ontvoerd.

Moord om de hoek is een nogal kort en eenvoudig geschreven verhaal. Geen hoogstaande dialogen, geen verrassende plotwendingen, en eigenlijk is al meteen vanaf het begin duidelijk wie (een van) de dader(s) is.  

Jonna is het personage dat centraal staat in het boek. Zij wordt met de misdrijven in verband gebracht en haar zoontje wordt ontvoerd. Jonna is een labiel, naïef en onzeker persoon. Deels door de ervaringen met haar ex-man, die ook nog hun zoontje manipuleert, en deels door haar werk. Zij weet niet bij wie zij steun kan zoeken. Familie wordt niet genoemd en vrienden heeft ze weinig.   Het verhaal bevat een aantal nogal typische, misschien zelfs onwaarschijnlijke voorvallen die allen betrekking hebben op intermenselijke contacten, zoals de eerste ontmoeting tussen Jonna en Pieter Gravemaker, de rechercheur die belast wordt met de zaak. Ook diverse fragmenten waarin ontmoetingen en dialogen tussen Jonna en Chris, en Jonna en haar ex-man Hein beschreven worden, komen nogal vreemd en ongeloofwaardig over.  

De plot is zeker niet verrassend en daarbij snel en slecht uitgewerkt. De aanleiding voor het oplossen van de gepleegde misdrijven is veel te voor de hand liggend en hangt te veel van toevalligheden aan elkaar. Een aantal onderwerpen die in het boek aan de orde komen zijn zeker actueel, maar al zo vaak als onderwerp voor een boek gebruikt dat van originaliteit geen enkele sprake meer is.  

Moord om de hoek is een matig opgezet en uitgewerkt verhaal met weinig diepgang en het bevat veel te weinig spanning om als thriller gekwalificeerd te kunnen worden. Het enige pluspunt dat genoemd kan worden is de uitwerking en beschrijving van de problemen en gevoelens van Jonna en, in mindere mate, Chris.

Hopelijk kan Stupenea met haar tweede boek (dat Voorbij als werktitel heeft) waarin zaken als erotiek, mystiek en drones in voorkomen, meer indruk maken.