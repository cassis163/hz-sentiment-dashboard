Hubert van Lier werd geboren in Merksem (België) en woont nu in Antwerpen West, beter bekend als de linkeroever. Voor het grootste gedeelte van zijn beroepsloopbaan was hij docent aan de Antwerpse Hogeschool afdeling gezondheidszorg.
Roger Rennenberg studeerde af in de Germaanse filologie en in de Pers- en Communicatiewetenschappen. Daarna trad hij in dienst van het Antwerps stadsbestuur en leidde gedurende 14 jaar het Archief en Museum voor het Vlaamse Cultuurleven en de Stadsbibliotheek.
In een co-auteursschap tekenen zij samen voor de politieke thriller De Lange Wapper en de dode vrouw. Gebaseerd op ware feiten met karakters waarvan de namen zijn vervormd maar voor de Antwerpse burgers herkenbaar zullen zijn.
Binnen de gemeente Antwerpen speelt een belangrijk politiek probleem, het maken van de juiste keuze voor de ontsluiting van de Antwerpse ring met een autosnelweg. Drie alternatieven zijn voorhanden, een brug, viaduct of tunnel. Alle drie met hun eigen voor- en nadelen. De uiteindelijke keuze laat zich erg domineren door de politieke en financiële belangen van enkele spelers in het veld. Journalist Filip Ickx ontdekt een ernstige vorm van samenzwering en bedrog om tot een bepaalde keuze te komen.
In een beladen bijeenkomst in Beveren wordt hij neergeslagen als hij Greta Gonissen wil helpen zonder kleerscheuren de zaal te verlaten. Samen ontdekken ze dat er grote geldbedragen over de tafel worden geschoven om de politiek een bepaalde keuze te laten maken. Milieu en wooncomfort blijken hierin geen noemenswaardige rol te spelen.
Voor Filip en Greta des te meer reden om de waarheid openbaar te maken. Ze krijgen hierbij steun uit onverwachte hoek. Elvira, dochter van Baron Van Tilt de Jonker, is het niet eens met de keuze van haar dominante vader en ondersteunt de acties van Filip en Greta.
Gedrieën wagen zich in de politieke slangenkuil en proberen het tij te keren. Ze belanden in een wereld van nietsontziende hebzucht en vriendjespolitiek die erg naar corruptie riekt.
De Lange Wapper en de dode vrouw beschrijft niet alleen een lokaal politiek probleem, de sage rond de Lange Wapper is bekend als een boze geest die boven Antwerpen zweeft. Als thriller heeft het boek weinig om het lijf, veel karakters aan de voorkant van het verhaal zie je aan de achterkant niet meer terug. Wat hun lot is, blijft een beetje duister.
De spanning beweegt min of meer rond de speurtocht van Filip, Greta en Elvira maar stijgt nooit tot grote hoogten. Enige psychologische druk ontstaat bij de dreigementen die links en rechts worden uitgesproken. Wat beide auteurs met hun verhaal gewild of ongewild aantonen, zijn de associaties van de Belgische politiek met de Italiaanse regeerstijl.
Waarschijnlijk spreekt het verhaal de Antwerpenaren het meest aan omdat veel van de inhoud voor hen herkenbaar is. Buiten de Ring zal de belangstelling snel afnemen.