Mijn recensie zal dit boek wellicht tekort zou doen. Want hoewel het boek van mij slechts twee sterren krijgt, denk ik niet zozeer dat het aan het boek ligt. Het is namelijk an sich geen slecht boek, het past gewoon helemaal totaal volledig niet bij mij. Dat kan gebeuren. Niet elk boek is je ding, niet elk boek sluit aan bij wie je bent en wat je belangrijk vindt in het leven, niet elk boek geeft je iets dat je nodig had en wilde hebben.

Mara Li heeft een vlotte schrijfstijl die lekker wegleest. Het verhaal kent op zich ook een prima tempo, waarbij actie en rustmoment elkaar afwisselen en Mara Li niet te veel woorden verspilt aan dagen en nachten waarin eigenlijk niet zoveel gebeurt. Ik heb wel het gevoel dat het boek iets meer richting zou kunnen gebruiken, iets meer focus. Het duurde heel lang voor ik me weer herinnerde wat het doel van Nimue en Arthur ook alweer was. En het boek hielp daarmee niet echt.

Nimue is daarnaast ook zeker geen onprettig karakter en in haar hoofd zitten is geen straf. Ze is dapper, maar wel behoedzaam. Ze heeft een sterke wil, maar drukt deze wil niet impulsief door. Ze is bereid te luisteren naar anderen, zonder op te geven wie ze zelf is en waar ze voor staat. Het echt bouwen van de bruggen en relaties tussen de karakters lijkt niet altijd helemaal uit de verf te komen en is bij vlagen meer tell dan show, maar dat stoort niet bewust.

De wereld die Mara Li heeft "geschapen" is interessant, maar ik merk wel dat ik er graag meer van had gezien. We brengen een groot deel van het boek ondergronds door, waardoor de wereld ver weg voelt, terwijl er heel veel verhalen in die buitenwereld te vinden moeten zijn. Maar er is goed nagedacht over het stuk dat we te zien krijgen.

Wat ik zeg, geen slecht boek en wellicht objectief meer waard dan twee sterren, maar gewoon niet mijn boek. En dat kan wel eens gebeuren.