Volgens de cover van het boek is zij een van de Amerikaanse Bestsellers volgens de New York Times. Echt voet aan land heeft zij in Europa echter nog niet kunnen krijgen. Nu is Slachtoffers mijn eerste boek van Kava, maar met dit exemplaar weet zij mij niet direct te overtuigen om de serie van Maggie ODell compleet te krijgen. Het boek blijkt vanaf de eerste bladzijde behoorlijk voorspelbaar en, ondanks ijdele hoop op plotwendingen die uiteindelijk uitblijven, verliep het dan ook totaal niet verrassend. De onderlinge relaties tussen de karakters zijn behoorlijk gekunsteld en het open eind-goed-al-goed einde ziet men van verre aankomen. Jammergenoeg leert men niet wat er uiteindelijk gebeurt met enkele sleutelfiguren. Wordt hun rol voortgezet in een vervolgboek of is dit een behoorlijk gekunsteld en onbevredigend einde? Ik hoop het eerste, ik vrees het tweede.

Hier staat tegenover dat de setting in een tropische storm (in ieder geval voor mij) weer eens wat anders is. Tevens leest het lekker weg en vervalt de auteur niet in eindeloze en nutteloze discussies en uiteenzettingen over de gebeurtenissen en het centrale thema. Het boek is een mengeling van feiten en fictie en doet men beseffen dat, niet alleen in Florida maar in de gehele wereld, duistere praktijken worden bedreven die het daglicht niet kunnen verdragen. Dit geeft het boek dan wel weer een sociaal verantwoord tintje mee. In het geheel neemt het jammergenoeg niet weg dat het al met al een leuk tussendoortje is, maar niet meer dan dat. Wil de auteur een Europese bestseller worden, zal ze wat mij betreft met heel wat beters moeten komen.