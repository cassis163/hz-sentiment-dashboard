De aanleiding om dit boek te gaan lezen was de bekendmaking van de nominaties voor de Gouden Strop 2002. Eén van de boeken die een nominatie ontvingen was dus dit boek. De flaptekst klinkt veelbelovend: "Na een feestje betrapt een jong, welgesteld echtpaar een inbreker op heterdaad...". Klinkt goed. Spannend.

Het is een boek met slechts drie karakters: de inbreker, en de twee echtgenoten. De inbreker krijgt de overhand en wil de andere twee het zwijgen opleggen omdat ze hem anders zullen verraden. Stomtoevallig kennen ze hem en hebben hem ook herkend... Vanaf de ontmaskering vindt er in de woonkamer van het huis een onverkwikkelijk drama plaats dat op mij tamelijk onsmakelijk overkomt. Noem het gerust zinloos geweld waarbij alle drie volledig het hoofd verliezen. De afloop laat zich 'aanvoelen'.

Inbraak is weliswaar een thriller maar, om het op z'n Engels te zeggen, I'm not too thrilled about it...". Oftewel, ik ben er niet weg van. Dat is jammer want het idee van een inbreker die betrapt wordt, klinkt goed. Het is ook vanaf het begin tot het eind één razernij tussen de drie zonder rustmomenten die de razernijen zouden accentueren. Volgens mij zijn er afgelopen jaar boeken verschenen die het meer verdienen een Gouden Strop nominatie te krijgen.