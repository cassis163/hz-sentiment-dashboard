De Amerikaanse auteur en advocaat Gregg Loomis schrijft ruim vijfentwintig jaar thrillers. Zijn debuut was de bayou-thriller Voodoo Fury, maar zijn grootste successen begonnen in 2005 met de uitgifte van De Pegasus-connectie. Dit was het begin van een serie met advocaat en voormalig CIA-agent Langford (Lang) Reilly. In 2007 begon hij met De Poorten van Hades aan een nieuwe reeks waarin Jason Peters het belangrijkste personage is. Van al zijn boeken zijn er wereldwijd meer dan een half miljoen exemplaren verschenen. De nieuwste Lang Reilly is Het Elizabeth geheim, dat in 2016 uitgegeven is.

Het is Lang Reilly gelukt om bij het internationale veilinghuis Christie's het hoogste bod uit te brengen op een geheimzinnig voorwerp dat door de wetenschapper John Dee ontworpen zou zijn. Deze Dee was adviseur van koningin Elizabeth I en in zijn vrije tijd hield hij zich onder andere bezig met alchemie en navigatie op zee. Reilly is echter niet de enige die belangstelling voor het voorwerp heeft, maar afstaan wil hij het niet. Het gevolg is dat andere partijen het object koste wat kost in hun bezit willen krijgen. Dit ontaardt in een wereldwijde achtervolging waarbij verschillende dodelijke slachtoffers vallen.

Het Elizabeth geheim is de negende in de Lang Reilly-serie. Dat is goed te merken, want zijn personage blijft in dit boek vrij oppervlakkig en wordt niet bijzonder goed uitgewerkt. Waarschijnlijk gaat de auteur ervan uit dat de lezer alle voorgaande boeken ook gelezen heeft en Reilly daarom door en door kent. Voor wie dit een eerste kennismaking met de advocaat uit Atlanta is, kunnen veel situaties en personages nog wel eens verwarrend en daardoor onduidelijk overkomen. Naarmate het verhaal vordert, kun je je hier overigens wel een summiere voorstelling van maken, maar Loomis had er beter aan gedaan wat meer uitleg te geven. Dit voorkomt dat de lezer met vragen achterblijft en de personages nu nogal oppervlakkig blijven.

Zoals de titel al doet vermoeden, is het boek gebaseerd op historische feiten. De auteur heeft grondig research gedaan en achterin het boek geeft hij een toelichting hoe deze historiek in het vooral fictieve verhaal verwerkt is. Dat verhaal bevat echter een grote hoeveelheid ongeloofwaardigheden, want welke mogendheid achtervolgt een voor hen onbekende advocaat die op een veiling een voor iedereen onbekend voorwerp aangeschaft heeft? Dit is maar een van de voorbeelden.

De schrijfstijl van de auteur is niet al te ingewikkeld, soms vrij simpel en bij vlagen zelfs wollig. Op den duur is dit storend. Dat laatste geldt eveneens voor de diverse pogingen tot humor. De als grappig bedoelde dialogen komen niet goed over en zijn ronduit flauw. Wanneer Loomis het over de Noord-Koreaanse leider Kim Jong-un heeft, ontaardt hij in beledigingen. Weliswaar gezien door de ogen van een personage, maar het lijken wel de opvattingen van de auteur weer te geven.

Waarom de boeken van Gregg Loomis zo goed verkocht worden, is op grond van Het Elizabeth geheim een groot raadsel. Het verhaal doet nogal gekunsteld aan en ontbeert de spanning die een boek interessant kan maken. Een aantal hoofdstukken is, omdat er niet of nauwelijks verwijzingen naar het wezenlijke verhaal in voorkomen, overbodig en hebben dus geen enkele toegevoegde waarde. Ondanks dat er een enorme markt voor zijn boeken is, kan de auteur zichzelf beter afvragen of dit niet zijn laatste werk zou moeten zijn.