Janet Ross groeit op in de buitenwijken van Glasgow. Het enige wat haar interesse heeft zijn snelle auto’s en het lukt haar om een baan als leerling monteur bij een garage te krijgen. Door een personeelsuitje bij een kartbaan weet Janet de aandacht op zich te vestigen door alle races van haar mannelijke collega’s te winnen.
Haar baas biedt haar daarop een paar klusjes aan. Janet neemt het aanbod aan omdat ze het geld goed kan gebruiken.
Pas als ze betrokken raakt bij een kidnapping, beseft Janet dat ze verkeerd bezig is en probeert ze haar fout goed te maken.
De tweede verhaallijn gaat over Jo Crespo, de eigenaar van een Formule 1-team. Zijn dochter is mede door de medewerking van Janet ontvoert.

Ik mocht dit boek lezen voor de Thrillzone leesclub. De samenvatting van het boek beloofde heel veel en ik verheugde me op het verhaal.
Al snel bleek tijdens het lezen dat het verhaal slechts zijdelings iets met de Formule 1 te maken had, maar daar had ik me wel overheen kunnen zetten als het verhaal voldoende boeiend was geweest. Dat was het echter niet.
De personages bleven nogal vlak en ik had geen sympathie voor wie dan ook. Het verhaal was niet echt spannend en erg voorspelbaar.
Ik las wel door omdat ik wel benieuwd was hoe de twee verhaallijnen, Janet en Jo Crespo, bij elkaar zouden komen.
Ook daarin werd ik behoorlijk bedrogen. De auteur heeft ervoor gekozen om het verhaal abrupt te eindigen om in een volgend deel de ontknoping aan de lezer te presenteren.
Helaas heeft dit op mij een averechtse werking en gezien de voorspelbaarheid van dit deel, kan ik me ongeveer wel voorstellen hoe het verder gaat.