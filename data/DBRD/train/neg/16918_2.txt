Misha Glenny is journalist en historicus. Hij schreef al eerder goed ontvangen boeken over de val van het communisme en de diverse Balkanoorlogen. En nu is er dan McMaffia.
McMaffia leest als de spreekwoordelijke trein. Glenny heeft genoeg onderzoek gedaan om een bibliotheek vol thrillers te schrijven maar hij ziet kans om in dit niet eens zo dikke boek (ruim 400 paginas) de lezer mee te nemen naar oorden in heel Europa, maar óók de eigen achtertuin. Internationale criminaliteit is niet van deze tijd maar floreert wel sinds bepaalde grenzen open liggen en bepaalde oorlogen zijn gevoerd. Huiveringwekkend is bijvoorbeeld het hoofdstuk over vrouwenhandel, dat laat zien dat jonge meisjes van duizenden kilometers ver weg in de prostitutie belanden in bijvoorbeeld Engeland en Nederland.
Wie denkt dat al die enge criminelen uit de Oostbloklanden komen, heeft het overigens helemaal mis. Zo verrast Glenny ons in het deel over drugs en cybercriminaliteit, met cijfers over de drugshandel in British Columbia, Canada. Per hoofd van de bevolking hebben ze daar de grootste concentratie van criminele organisaties. Miljarden gaan er om in het kweken van wiet. Wie zegt er nog iets over het bescheiden Nederland?
McMaffia is een bijzonder onthullend boek. Een groot voordeel is ook dat Glenny nergens belerend of saai wordt. Hij presenteert feiten en cijfers soepel en duidelijk en zijn stijl verveelt nergens. Ook een pluspunt is dat enkele paginas in McMaffia zijn ingeruimd voor fotos waardoor het geheel een gezicht krijgt. McMaffia is een goed geslaagd boek te noemen. Informatief en bijzonder spannend.