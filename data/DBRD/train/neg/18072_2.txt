In De Finklerkwestie vertelt Jacobsen over Julian Treslove en zijn vrienden Sam Finkler en Libor Sevcik. Sam en Libor zijn joden. Daardoor vond Julian altijd al dat hij enigszins ‘buiten’ hen stond ... Na een avondje gezellig samenzijn, wordt Julian op de terugweg naar huis beroofd door ... een vrouw. Dit haalt zijn leven danig overhoop en hij gaat nadenken over vriendschap en verlies, bescherming en uitsluiting ... Ook besluit hij om jood te worden. Hij wil koste wat het kost op gelijke voet komen met Libor en Sam. Hij wil net zijn zoals hen: een jood, of een ‘Finkler’ zoals hij ze noemt. Na een wat liederlijk leven, besluit hij dus het roer om te gooien en een serieuze relatie aan te gaan met een joodse vrouw, volgens hem dé garantie om het Finkler-zijn echt te doorgronden ...

Met dit boek gaat Jocobsen op zoek naar datgene wat een jood tot jood maakt. Af en toe verliest hij zich daarbij in filosofisch uitgesponnen beschouwingen over de diaspora en andere thema’s van ‘de Joodse kwestie’, maar die passages worden ruimschoots goedgemaakt door het door de band luchtige verhaal en de komische toon waarin het boek geschreven is.