De in Zuid-Afrika geboren Peter Temple emigreerde in 1980 naar Australië, waar een journalistieke en academische carriere hem naar Sydney en Melbourne bracht. In de jaren 90 gooide hij het roer om en vervoegde hij zich bij de misdaadauteurs. Ondertussen is hij uitgegroeid tot de meest genomineerde Australische thrillerauteur.
Nadat zijn meest recente boek, De gebroken kust, in 2007 met meerdere prijzen  waaronder een Golden dagger  bekroond werd, wordt in de slipstream van dat succes ook dit oudere, uit 2002 daterende De kwade dag voor het eerst in het Nederlands vertaald. Dit op zichzelf staande verhaal is het eerste boek buiten zijn Jack Irish-reeks dat in de rekken van de Vlaamse en Nederlandse boekhandels terecht komt.
De Zuid-afrikaanse ex-huursoldaat Con Niemand verdient tegenwoordig zijn boterham met beveiligingswerk. Als op een dag een opdracht totaal de mist ingaat en hij het als enige overleeft, besluit hij om wat geld en een geheimzinnige videoband mee te nemen uit de villa van zijn opdrachtgever. In een poging wat extra geld te verdienen gaat hij in op het aanbod om de tape naar Londen over te vliegen om hem daar te overhandingen aan de vragende partij. Maar die tegenpartij wil helemaal geen getuigen en staat Con naar het leven. Hij moet al zijn, in conflicten opgedane, kennis aanwenden om in leven te blijven, want de tegenparij heeft ondertussen het Hamburgse spionagebedrijfje van ex-journalist John Anselm ingehuurd in een ultieme poging een stinkend zaakje in de doofpot te houden.
Zoals veel gevierde auteurs, heeft ook Peter Temple een groeicurve doorlopen tijdens zijn schrijverscarrière. Het is dan ook niet verwonderlijk dat zijn oudere werk niet hetzelfde hoge niveau haalt van zijn prijsboek. Zo zitten er in de spanningsboog van De kwade dag enkele deuken van formaat, waardoor de lezer enkele keren een gevoel van langdradigheid niet kan onderdrukken.
Gelukkig weet de auteur sterk te eindigen en slaagt hij er toch min of meer in de ontknoping tot aan het eind toe te camoufleren, hoewel de aandachtige lezer ondertussen al weet hoe de vork in de steel zit.
Ook is het een ongelukkige keuze om in de Nederlandstalige editie de naam Niemand  rechtstreeks overgenomen uit de originele uitgave  van het hoofdpersonage aan te houden. Als dan nog eens een massa zinnen beginnen met dat woord, zorgt dit alleen maar voor verwarring. Dikwijls moesten één of meer zinnen herlezen worden om uit te maken of het nu het personage of het voornaamwoord bedoeld werd.
De kwade dag is een internationale politiek getinte actiethriller waar wellicht een mooie film van gemaakt kan worden, maar als boek is het geen topper. Alleen voor de echte fans van Peter Temple die hun collectie compleet willen maken.