James Patrick Hunt werd geboren in Engeland en woont nu in de Verenigde Staten. Hij is advocaat en schrijver. Hij brak door als thrillerschrijver met De verraders, het eerste, in het Nederlands vertaalde boek, met de sympathieke rechercheur George Hastings in de hoofdrol. Recentelijk verscheen het tweede vertaalde boek Over en uit. In de originele Engelstalige boeken van Hunt is George Hastings al vier keer eerder hoofdpersoon geweest.
Cordelia Penmark, 22 jaar en dochter uit een rijke familie, is de vriendin van advocaat Tom Myers. Na afloop van een Kerstborrel wordt Tom bij zijn auto neergeschoten en Cordelia ontvoerd. Na een tijdje krijgt haar vader een oproep van de ontvoerders met een losgeldeis van 2 miljoen dollar. Hij overhandigt het geld zoals afgesproken, maar Cordelia wordt niet vrijgelaten.
Inspecteur George Hastings gaat samen met zijn team, én met de FBI op onderzoek uit.

Het verhaal in Over en uit komt maar heel langzaam op gang. Pas in het laatste deel van het boek begint er een klein beetje spanning te komen als de politie de daders van de ontvoering op het spoor komt. Toch komt uiteindelijk een en ander niet écht uit de verf.
De tekst op de achterflap die aangeeft dat: Over en uit een rollercoaster is die alles in zich heeft  fantastische personages, volop actie en een bloedstollende finale heeft helaas maar op één punt deels gelijk: de personages. De ontknoping is in het geheel niet spectaculair te noemen.
Hoewel de persoon van inspecteur George Hastings nogal clichématig neergezet wordt, gescheiden en nu terechtgekomen in een los-vaste relatie met Carol, is hij sympathiek en menselijk neergezet. Hij heeft de nodige problemen met de verplichte samenwerking met de FBI, mede vanwege hun aanpak van de hele ontvoering. Gelukkig krijgt hij gaandeweg het verhaal steeds meer de vrije hand, waardoor uiteindelijk de zaak ook opgelost kan worden.
De ontvoerders komen eigenlijk nog beter uit de verf. Er blijkt een hele groep achter de ontvoering te zitten met een hiërarchie die goed neergezet wordt en ook de personages worden afhankelijk van elkaar goed uitgediept. Dit geldt tevens voor de nogal excentrieke familie van Cordelia: haar vader, moeder, stiefmoeder en zus, die elk hun eigen leventje leiden en, mede door hun rijkdom, nogal van elkaar vervreemd zijn en hun eigen stereotiepe luxe leventje leiden.
Toch kan Over en uit op geen enkele manier de spanning en het bloedstollende dat beloofd wordt waarmaken. Dit wordt mede veroorzaakt door de vaak veel te gedetailleerde beschrijvingen van uiteenlopende zaken en het te ver doorvoeren van uiteenzettingen. Dit alles maakt dat het verhaal te gezapig wordt en te vaak daarin blijft hangen.

Over en uit is een boek dat een paar uurtjes ontspanning biedt, maar zeker niet meer dan dat.