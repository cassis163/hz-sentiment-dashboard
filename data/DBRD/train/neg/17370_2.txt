Tamora Pierce is, als ik internet mag geloven, geen onbekende schrijfster op fantasyvlak. Toch komt het nog voor dat er nieuwelingen zijn die haar boeken lezen. Tempests & Slaughter is, als je de volgorde mag geloven, een goed boek om mee te beginnen. Het is immers deel één van een proloog van een serie.

In de omschrijving van het boek staat de volgende quote:
"Newcomers will discover an unforgettable fantasy adventure where a kingdom’s future rests on the shoulders of a talented young man with a knack for making vicious enemies." Maar dat moet ik, als nieuwkomer toch tegenschrijven.

Hoewel Pierce een mooie wereld neer weet te zetten is het verhaal voor nieuwkomers moeilijk in te komen. Gedurende het verhaal heb je als lezer steeds het gevoel dat je iets mist. Informatie die je wel hebt als je met de andere boeken over Arram, Varice en Ozorne zou zijn begonnen.

Tempests and Slaughter is een traag verhaal, het kost moeite de aandacht bij het lezen te houden. Er gebeurt nagenoeg niets, het plot, wat je op basis van de cover wel verwacht, is ver te zoeken. Eigenlijk gebeurt er net niet niks. Zelden is het lezen van een boek zo'n strijd geweest. Uiteindelijk moet je een lange adem hebben om te winnen van Tempests & Slaughter.