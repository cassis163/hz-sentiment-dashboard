Gisteravond "Paranoia" uitgelezen. Het uitlezen van dit boek heeft me een kleine week gekost en dat is, voor mijn doen, razendsnel.
Toch ben ik niet zo lyrisch als de meeste mensen hier. Het boek leest lekker vlot weg en het plot is niet al te moeilijk. Ook het aantal personen dat "meedoet" is relatief klein. Al met al dus een boek "om niet teveel bij na te denken".
De reden dat het boek mij een beetje tegen viel, was wellicht het hoge verwachtingspatroon. Maar goed, mijn motivatie voor de twee sterren score: het boek is geschreven in de ik-vorm. Toch leeft de lezer eigenlijk geen moment echt mee met de "ik"-persoon. Het blijft allemaal wat afstandelijk. De gebeurtenissen en de gedachtenspinsels worden (niet al te uitgebreid) beschreven. En daar blijft het bij. Mijns inziens een gemiste kans.
Daarnaast pakt het verhaal de lezer totaal niet bij de strot. Bij een titel als "paranoia" verwacht je dat je als lezer "in" het verhaal gezogen wordt en dat je wordt omgeven door een beklemmende sfeer. Helaas, niets van dit alles. Als de hoofdpersoon op een gegeven moment 's nachts het kantoor van zijn meerdere binnendringt en op zoek gaat naar informatie dan zou daar de spanning vanaf moeten druipen... Maar, helaas, dit is niet het geval.
En zelfs het overlopen van de hoofdpersoon van de ene baas naar de andere baas, had geleidelijker gekund. Nu lag het er meteen al dik bovenop.
Maar goed... Op naar de volgende thriller!