Na de dood van Baer (44) ontvangt zijn ex-vrouw Esther een grote doos gevuld met brieven die aan haar gericht zijn: Baers levensverhaal. Esther is toevallig alleen thuis en begint direct te lezen: "Ik heb een leven achter me liggen, Esther, en het belangrijkste deel van dat leven heb ik met jou mogen doorbrengen. Hoeveel deelden we in onze relatie? Wat zeiden we tegen elkaar en wat vooral niet?" De laatste vraag is direct de rode draad in het romandebuut van Rutger van Reysen. Eerder schreef hij al een boek over zijn clubliefde voor Go Ahead Eagles en een voetbalboek over de belevenissen van een jonge voetballer. En dan hier zijn eerste roman.
Het slagveld van de liefde is een verhaal dat alle grote onderwerpen van het leven bespreekt: liefde, lust, loslaten, onverwerkt verleden en de dood. Het verhaal kent echter geen grote verrassingen. Het zijn de clichés van het leven die zich achter elke voordeur kunnen afspelen.

Baer en Esther zijn elkaars grote liefdes. Het mocht alleen niet voldoende zijn om samen door het leven te blijven gaan. Naast het feit dat Baer onlangs overleden is en Esther al een tijd met hun kinderen bij een andere man woont, weet je ook direct dat angsten en trauma’s een grote rol zullen spelen in Het slagveld van de liefde. In deze roman wordt echter teveel vooraf verteld om het spannend te houden. Niet alleen aan het begin van een boek, maar ook aan het begin van een hoofdstuk. Zo lees je: "Hoe anders was het die andere keer, toen ze zich wel ernstig zorgen gemaakt had over zowel een zwangerschap als een geslachtsziekte. Esther kreeg het koud over haar hele lichaam toen ze eraan terugdacht". Je krijgt wel heel veel informatie: wellicht ongewenst zwanger en waarschijnlijk een traumatische ervaring. Te veel om nieuwsgierig door te kunnen blijven lezen.

De stukken over Esther lees je tussen de brieven van Baer door. Het boek bestaat voor het grootste gedeelte uit de brieven die in korte, duidelijk afgebakende, hoofdstukken zijn opgenomen. Tussen de brieven door lees je dan hoe Esther hier op reageert en wordt haar eigen verhaal ook opgehelderd. Zo wordt duidelijk dat beide personen traumatische gebeurtenissen hebben meegemaakt in het verleden. Jammer genoeg worden deze ervaringen, reacties en gevolgen hiervan niet gebruikt voor het gedrag in de toekomst. Alle gebeurtenissen blijven erg op zichzelf staan en worden niet met elkaar verbonden.

Zoals de onderwerpen clichématig gekozen lijken, zo worden ze ook beschreven: "Het was opmerkelijk zacht voor de tijd van het jaar en de prachtige gebouwen langs de Seine hadden een gouden gloed door het lichtschijnsel dat ze bescheen. De rivier doorsneed als een zwarte streep het goud en in dit prachtige decor had ik sterk het gevoel dat wij de hoofdrolspelers waren in een klassieke film. Mooier dan nu kon het leven niet worden."

Met Het slagveld van de liefde heeft Van Reysen een vlot te lezen roman geschreven. Aardig om te lezen ter ontspanning, maar niet geen geschikt voor lezers die behoefte hebben aan groot denkwerk.