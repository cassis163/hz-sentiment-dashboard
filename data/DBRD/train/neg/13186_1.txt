Eigen recht beschrijft de dag die voor advocatenkantoor Meter, Holtzius en Van Dalem onvergetelijk zou moeten worden. En dat wordt het dan ook, maar om redenen die niemand vooraf had kunnen bedenken. Enkele uren voordat de fusie met een ander Amsterdams advocatenkantoor zou worden beklonken, worden de drie advocaten geconfronteerd met de geheimen uit hun studietijd. Een journalist - een oud studiegenoot - verschijnt ten tonele en eist een half miljoen euro in ruil voor het laten verdwijnen van een schadelijk manuscript.

Zo op het eerste gezicht een stevig plot, waar ik dan ook met hoge verwachting aan ben begonnen. Helaas, Koetsier weet mij op geen enkele manier te pakken. De verhaalopbouw is vrij rommelig. Er wordt alsmaar geswitched tussen de dag en fragmenten uit het manuscript, het levensverhaal van ene Maria, op een wijze die alleen maar verwarrend werkt. Koetsier besteedt veel aandacht aan zaken waarvan ik nog steeds geen idee heb wat ze ertoe deden in het verhaal. Iedereen doet het met iedereen op onbegrijpelijke momenten en de raarste plaatsen. De auteur heeft veel oog voor details, maar te weinig oog voor de werkelijkheid. Want waar blijft bijvoorbeeld de politie na de ontdekking van de eerste dode?

Paul Koetsier heeft gegokt, maar niet gewonnen. De karakters zijn te gemaakt, het verhaal te weinig overtuigend en het uiteindelijke complot ligt er te dik bovenop. Een ster voor de moeite.