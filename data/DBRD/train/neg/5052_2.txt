Het is een genre apart: een boek over een boek. In Geheimen van Het Verloren Symbool wordt ingegaan op alle symboliek, ideeën en theorieën achter de laatste bestseller van Dan Brown. Non-fictie dus, en geen spanning, maar een gids bij een spannend boek waarin het draait om de vrijmetselarij, Washington DC, geheime genootschappen en mysterieuze symbolen.
De samenstellers van Geheimen van Het Verloren Symbool brengen in tien hoofdstukken diverse artikelen van en interviews met heel diverse experts bij elkaar. Deze experts geven, elk in hun eigen schrijfstijl, hun visie op zaken als de vrijmetselarij, het occulte Amerika, kunst en coderingen en Browns visie op religie. Om maar een paar van de onderwerpen te noemen.
Dit alles heeft tot doel om, zoals een van de samenstellers in de inleiding beschrijft, de vraag te beantwoorden wat feit is en wat fictie, door dieper in te gaan op de geschiedenis en de denkbeelden in het boek en de middelen en trucjes die de schrijver voor zijn plot heeft gebruikt te analyseren.
Op zich is het interessant om wat meer te weten te komen over de symboliek en verhalen waar Brown zich op baseert, maar deze uitgebreide lezersgids schiet wat mij betreft een beetje door. Verklaringen van de naam van personage die vier paginas beslaan, verbanden die alleen veringevoerden in het onderwerp kunnen begrijpen en forse opsommingen van allerhande zaken om aan te tonen dat niet alleen Brown door bepaalde verschijnselen gefascineerd is.
Voor diegenen die enthousiast fan zijn van Dan Browns pageturners én zich graag verdiepen in (niet per se makkelijk leesbare) non-fictie, kan dit boek een aanrader zijn, maar de lezer die op zoek is naar meer spanning, codes en mysteries kan deze geheimen gerust links laten liggen.