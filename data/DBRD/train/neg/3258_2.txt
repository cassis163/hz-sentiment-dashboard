Uitgeverij Parelz geeft haar klanten de gelegenheid om zelf de inhoud van een boek samen te stellen. Het aanbod wordt gevormd door een grote voorraad korte verhalen van bekende en minder bekende, pas beginnende auteurs. Omdat de inhoud een persoonlijke keuze van de lezer is, wordt het voor de reguliere boekwinkel praktisch onmogelijk om op voorhand de ideale inhoud samen te stellen. De bundel SOS bevat een vooraf samengestelde verzameling spannende korte verhalen, waarvan enkele door bekende Parelz-auteurs zijn geschreven en andere van de hand van (nog) onbekende auteurs komen.

Het is haast ondoenlijk om van negen verschillende korte verhalen, geschreven door evenveel auteurs, één algemeen oordeel te geven. Het is voor deze recensent eerlijker en objectiever om elk kort verhaal te beoordelen en op basis daarvan een gemiddelde waardering voor de gehele bundel te bepalen. Persoonlijk geldt wel dat het een ervaring rijker is om de volstrekt verschillende schrijfstijlen naast elkaar te ervaren.
1. De wandeling, Wanda Bommer; geen echte thriller, open einde, waardering: 2 sterren
2. Sylvie, Herman Vemde; originele thriller, met spanning, waardering: 3 sterren
3. Code 13, John Vermeulen; geen thriller, oppervlakkig en weinig spanning, waardering: 1 ster
4. Kruispunt, Patrick Brannigan; verrassend verhaal, met spanning, waardering: 4 sterren
5. De stilte van de duisternis, Marelle Boersma; volledig verhaal met begin en einde, spannend; waardering: 4 sterren
6. Dood aan de Douro, Jacqueline Zirkzee; aardig verhaal, weinig spanning, waardering: 2 sterren
7. Slag om de taille, John Brosens; verhaal met inhoud maar weinig spannend, waardering: 2 sterren
8. Het meisje, Benny Wouters; verhaal met psychologische trekjes, waardering: 2 sterren
9. Groeten uit Macabria, Tisa Pescar; smakeloos discriminerend verhaal dat niet pakt, waardering: 1 ster.
Het is deze combinatie die een oordeel krijgt, waarbij opgemerkt dat een andere selectie waarschijnlijk ook een andere waardering ontvangt. Het Parelz-idee is uiterst origineel dat op kleine schaal zeker succesvol kan zijn. Tevens geeft het een beginnende auteur de mogelijkheid zijn of haar talent verder te ontwikkelen zonder de last van de zware commerciële markt op de schouders.
En de lezer? Die heeft een paar uurtjes plezier aan korte verhalen waarvan sommige te snel eindigen omdat ze inhoudelijk echt goed in elkaar steken. De overige zijn net lang genoeg om geen ergernis op te roepen en het boek voortijdig aan de kant te leggen.