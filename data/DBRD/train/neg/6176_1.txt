De biografie van Bella Andre portretteert de Amerikaanse auteur als een veelzijdig en kleurrijk persoon. Ze volgde een studie economie, was marketing director en een succesvol rockster, voordat zij zich volledig stortte op het schrijven. De schrijfster is nu vooral bekend door haar erotische romans en met de serie over de familie Sullivan werd haar doorbraak definitief. Haar titels staan regelmatig in diverse bestsellerlijsten.

Gekozen voor jou bundelt de eerste twee delen uit de serie over de familie Sullivan in San Francisco. Op het eerste gezicht is de titel van deel 1, waarin we via de cameralens van professioneel fotograaf Chase meteen kennismaken met de gehele familie Sullivan. Het is dan de zeventigste verjaardag van moeder Sullivan, die maar liefst acht kinderen in haar eentje heeft grootgebracht. Met de introductie van al die broers en zussen wordt direct duidelijk gemaakt dat het genetische lot deze familie zeer goed gezind was. Stuk voor stuk zijn de zes broers en de tweelingzusjes knap, sexy, lichamelijk goedgebouwd, elegant en barsten ze ook nog eens van zelfvertrouwen en integriteit. En ze zijn, hoe kan het ook anders, financieel niet onbemiddeld. Die aaneenschakeling van superlatieven over het uiterlijk en de karakters van de familieleden blijft de schrijfster helaas voortdurend herhalen, zodat het op den duur ongeloofwaardig en zelfs vermoeiend begint te worden.

Als Chase Sullivan na de familie-introductie in deel 1 zijn camera terzijde legt en naar huis wil rijden voor een nacht betekenisloze seks met een collega van zijn broer, stuit hij onderweg in de stromende regen op de wanhopige en beeldschone Chloe. Op de vlucht voor haar ex-man heeft zij haar auto na een onhandige manoeuvre in een diepe greppel geparkeerd. Galant als hij is, schiet Chase haar te hulp en op dat moment registreert zijn fotografenoog direct dat zij de mooiste vrouw is die hij ooit in zijn leven heeft gezien. Die heftige gevoelens zijn wederzijds, want Chloe bemerkt ook meteen onder de gordel een intense, lichamelijke reactie vanwege die onweerstaanbare aantrekkelijkheid van haar redder in nood. En dan begint de paringsdans tussen beide hoofdpersonen, waarmee de auteur bladzijden vol weet te pennen, zonder dat dit verhaal ook maar enige diepgang krijgt. De broeierige spanning die Andre probeert op te roepen, krijgt zelfs iets lachwekkends als Chase maar blijft aandringen, maar zich met zijn prachtige lijf vooral niet wil òpdringen aan de emotioneel beschadigde Chloe.

Iets minder oppervlakkig oogt deel 2, Vanaf nu, altijd, waarin de hoofdrol is weggelegd voor Marcus, de oudste van de Sullivan-kinderen en eigenaar van een wijnmakerij. Na een teleurstellende relatie is Marcus van plan eens flink de bloemetjes buiten te zetten in het uitgaansleven; hij wil een nacht vol seks, vooral geen emotie en zeker geen relatie. Dat voornemen lost op als sneeuw voor de zon als hij, amper over de drempel van de nachtclub, in de prachtige en uitdagende ogen kijkt van Nicola, een bekende en vanzelfsprekend mooie popster. Ook in dit deel laat Andre de zinnelijke aantrekkingskracht langdurig knetteren en vonken, want na die eerste ontmoeting vinden Marcus en Nicola elkaar telkens weer, terwijl beiden zichzelf toch voortdurend proberen wijs te maken dat ze geen verplichtingen willen met de ander. Gelukkig weten wij als lezer vanaf de eerste bladzijde wel beter.

De overweldigende hoeveelheid seks in dit boek is nogal tegenstrijdig met de brave, dromerige cover, die in eerste instantie doet vermoeden dat het hier om een romantische familiegeschiedenis gaat. Romantiek zit zeker in beide verhalen, maar de erotiek heeft de overhand. De veelvuldig besproken seksscènes tussen de energieke hoofdrolspelers laten niets aan de verbeelding van de lezer over, al begint na verloop van tijd dit gestoei tussen de lakens en op allerlei andere locaties ernstig te vervelen. Beide verhalen hebben letterlijk en figuurlijk niet veel om het lijf. Met nog zes Sullivan-kinderen te gaan, kan de liefhebber van erotische niemendalletjes zeker nog even vooruit.