Recensie ‘Ik aanbid je’ van Donna Leon (**)

Oorspronkelijke titel: Falling in love
ISBN: 9789023494492
Uitgeverij: Uitgeverij De Bezige Bij (Cargo)
Pagina’s: 304

Venetië moet wel een van de meest onveilige steden zijn in het zo fantastisch mooie Italië. Als we dat tenminste af zouden leiden van de avonturen die de Amerikaanse, maar al veel jaren in Venetië woonachtige, Donna Leon commissario Guido Brunetti allemaal laat beleven. ‘Ik aanbid je’ is deel 24 uit de populaire Brunetti-serie die in Nederland onlangs is verschenen maar uit de pen van Leon is ook deel 25 alweer gevloeid dus het kan niet op….

In Venetië treedt de bekende operazangeres Flavia Petrelli op. Haar rol in de opera Tosca heeft veel bekendheid gebracht en ook het Venetiaanse publiek gaat volledig uit zijn dak. Toch is de zangeres niet blij want ze denkt last te hebben van een stalker. Ze kent Brunetti nog van een aantal jaren geleden toen ze hem tijdens het avontuur in ‘Acqua alta’ voor het eerst heeft ontmoet.
Ze benadert de commissario en de aanwijzingen (veel gele rozen in haar kleedkamer en op haar tijdelijk adres) zijn voldoende reden voor een onderzoek.
Maar binnen het bureau van Brunetti is ook nog een conflict gaande waar vice-questore Guiseppe Patta en merkwaardige rol in speelt. Samen met signorina Elettra proberen ze via slinkse wegen te voorkomen dat ze last hebben van dit intern conflict.

Het lukt Donna Leon nog steeds om nieuwe avonturen rond de vriendelijke Brunetti te verzinnen. Het succes van haar verhalen is ook deels te danken aan de warme Italiaanse sfeer die ze in de avonturen van de commissario weet te ontwikkelen. Zoals Amsterdam dat is voor De Cock uit de Baantjer-reeks, is dat Venetië voor Brunetti. Sommige verhalen hebben een echt Venetiaans onderwerp, anderen zijn meer algemeen en zouden overal kunnen plaatsvinden. Onder de laatste categorie hoort ook ‘Ik aanbid je’.
Amusant om te lezen, zoals alle andere delen maar het einde is wel wat kort om de bocht. Het lijkt hierbij dat de auteur last had van hoge nood en daarna weinig trek meer had om van de ontknoping en het slot nog iets leuks te maken. Jammer want eerdere voorbeelden tonen aan dat ze die techniek best wel beheerst.
Maar als trouwe fan, toch maar wachten op het volgende avontuuur; ‘The Waters of Eternal Youth’, deel 25 dus….


Eindoordeel: 2 sterren

Spanning: 2 sterren
Plot: 3 sterren
Leesplezier: 3 sterren
Schrijfstijl: 3 sterren
Originaliteit: 2 sterren
Psychologie: 2 sterren