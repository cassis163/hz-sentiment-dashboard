Flaptekst:
** Insectenzwermen heersen over de Aarde en de mensheid heeft zich teruggetrokken in diepe schachten onder de grond. De heersende klasse lijkt zich apathisch bij de status quo te hebben neergelegd, tot grote ergernis van de rebelse onderzoekster Rhania di Milico.

Als haar volgende veldonderzoek onverwacht toch goedgekeurd wordt, ontdekt zij dat er wel degelijk mensen weten te overleven aan de oppervlakte. De odyssee die daarop volgt, voert haar uiteindelijk naar de eeuwenoude Schacht Zwartkloof, waar de antwoorden die zij zoekt op haar wachten.

Rhania weigert echter een speelbal te worden van de verschillende machten die in het spel zijn en trekt haar eigen plan. Want inmiddels weet ze één ding zeker... Ze wil nooit meer terug naar een leven onder de grond. **

Wat vind ik er van:
Het gegeven is goed: een post-apocalyptische wereld waarin het onduidelijk is waarom de situatie is zoals hij is. Rhania heeft groot gelijk dat ze zich er niet bij neerlegt en probeert er achter te komen wat er aan de hand is. De manier waarop ze dat doet is echter zó onhandig dat het niet geloofwaardig overkomt. Ze klooit maar wat aan zonder plan, ze vraagt zich veel te weinig dingen af voor een onderzoekster en toch lukt het haar om voor elkaar te krijgen wat anderen in de loop van de geschiedenis nooit gelukt is.

Als personage komt Rhania ook niet echt uit de verf. De schrijver heeft geprobeerd haar al een sterke, eigenzinnige jonge vrouw neer te zetten, maar haar karakter heeft geen 'rode draad': we komen er niet achter of ze familie heeft, waarom haar ene goede vriendin zo'n goede vriendin is en waarom ze zo'n rare relatie heeft. We krijgen nooit een inkijkje in haar echte gedachten en gevoelens. Ik voel niet met haar mee.

Het verhaal zelf is niet altijd even consistent. Het ecosysteem dat geschetst wordt, kan in werkelijkheid nooit stabiel zijn door de verklaring die in het boek gegeven wordt. De 'externe factor' die alles veroorzaakt, is heel goed gevonden maar niet goed uitgewerkt. Met name de ontknoping is voor mij ook simpelweg onbegrijpelijk op een soort metafysisch niveau. Ik 'voel' het niet.

De cover werkt bij mij niet: het verhaal gaat niet over wespen terwijl die wel een prominente plek innemen en het meisje waarvan ik aanneem dat het Rhania moet voorstellen vind ik ronduit eng.

Jammer, met zo'n goed gegeven blijft het toch een matig boek.