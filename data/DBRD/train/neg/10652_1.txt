Het boek Indian Summer is een bundeling uiteenlopende verhalen met één gemeenschappelijk kenmerk. Ze bevatten elk een ‘inwijding’, zoals Geeraerts het in zijn ‘commentaar post factum’ zelf noemt. Maar eigenlijk wordt er in elk verhaal een overtreding, of zeg maar een misdaad begaan. In Indian Summer verbrandt de verteller een dode, in De Vogels is er sprake van incest tussen broer en zus, In Anovlar wordt een abortus gepleegd, in Lieve Mama is er pedofilie in het spel, in De zeer goede Plek komt doodslag voor en in Avondspelen geestelijke wreedheid t.o.v. een bejaarde. Dat Geeraerts hier mee weg komt, heeft uiteraard alles te maken met zijn meesterlijke schrijf- en vertelstijl. Nu eens nerveus maar zakelijk, met aaneenrijgingen van korte zinnen en meticuleuse beschrijvingen, dan weer lyrisch met bladzijdenlange zinnen. Dat moeten we hem geven. Maar tussen de regels door, lees ik (nu, 27 jaar na een eerste lezing) echter ook iets over Geeraerts –hoe langer hoe meer verwerpelijke- moraal. Hoe shockerend zijn publicaties in de zestigerjaren ook moeten geweest zijn (naast een open pleidooi voor een vrije seksuele moraal, krijgen de kerk en de staat er lelijk van langs ... -precies daardoor wellicht kunstzinnig?-) toch blijft anno 2011 een wat kwalijk aura over. Spreekt hier een niet al te rechts persoon die zijn lichte sympathie voor het nazi-Duitsland niet onder stoelen of banken steekt? Dat hij met zijn publicaties toentertijd ook flink de wind van voor kreeg, blijkt uit zijn ‘commentaar post factum’ waarin hij het nodig vindt om critici een stapje voor te zijn door hen een en ander toe te lichten over zijn verhalenbundel, zij het handig verkocht als ‘vervreemdingseffect voor de (aandachtige) lezer’. Dit laatste hoofdstuk (toch 59 van de 143 blz.) vormt een stijlbreuk met de verhalen en is voor mij, of beter gezegd voor de (aandachtige) lezer van 2011, niet echt een must.

Wie echter een knap geconstrueerd verhaal wil lezen, vindt dit in Indian Summer, Anovlar, maar zeker in De zeer goede Plek die dan ook met stip mijn voorkeur wegdraagt.