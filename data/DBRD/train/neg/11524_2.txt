Kaat de Kock is voor mij een onbekende schrijfster. Ik vind het fijn om nieuw talent te ontdekken en toen dit boek op mijn pad kwam, werd ik meteen getrokken door de cover. Roze zou goed staan in mijn boekenkast. Ook het verhaal, tegen geen enkele date ‘nee’ zeggen voor een artikel sprak me aan. Ik was erg benieuwd naar de dates die Esther zou beleven.

Dat viel een beetje tegen. Gedurende het boek ontmoet Esther veel verschillende mannen en haar onhandigheid maakt de situatie soms erg grappig, maar de dates voelen stuk voor stuk gekunsteld aan. Het is zo duidelijk dat Esther het in opdracht doet. Dat maakt dat niet alleen Esther niet vol geniet van veel dates, maar jij als lezer ook niet.

Genieten doet Esther sowieso niet zoveel. Ze werkt als klantenservicemedewerkster en heeft haar relatie twee jaar geleden verbroken omdat haar ex geen kinderen met haar wilde. Als ze ontdekt dat de nieuwe vriendin van haar ex zwanger is, zijn de poppen aan het dansen. Esther kan hier niet mee omgaan. En dat laat ze ook blijken in de vriendschap met Lena, die dus ook bevriend is met de partner van Esthers ex.

Al met al is Esther geen fijn personage om over te lezen, behalve als ze bij haar nieuwe vriendin Marianne komt. Tijdens een van de gesprekken op de klantenservice besluit ze deze dame te helpen en hieruit ontstaat een bijzonder vriendschap. Esther is ook daar een irritant mens, maar Marianne zorgt ervoor dat er een luchtige noot blijft bestaan. Marianne is een gouden mens, zonder haar was het boek totaal niet wat het is.

Het is ingewikkeld… Tja, het leven is zo ingewikkeld als je het zelf maakt. Als lezer zie je al van ver aankomen met wie Esther eindigt. Voorspelbaarheid is niet erg, maar in dit geval is Esther zo naïef dat het ergert. Normaal ben ik blij wanneer de hoofdpersoon met de juiste man eindigt, maar in dit boek deed het niets met me.

Helaas was Het is ingewikkeld een tegenvaller voor me. Esther is een onuitstaanbaar personage dat ‘boos’ wordt op de verkeerde mensen en hier in doordraaft. Het Vlaams, waarin het boek geschreven heeft, doet de sfeer een klein beetje goed. Maar dat kan de sfeer die Esther creëert niet goedmaken.