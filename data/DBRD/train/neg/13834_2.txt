Het duurde een tijd voor ik echt in het verhaal zat en de eerste helft van het boek duurde mij eigenlijk te lang. Het was dat ik dit boek voor een uitdaging "moest" lezen, anders had ik het wellicht weggelegd voor het uit was. In de omschrijving van het boek stond "Wanneer een van Hannahs vrienden verdrinkt en ook zijzelf op een gruwelijke manier aan haar eind komt, ontdekt Blue dat achter deze mysterieuze sterfgevallen een wereld van raadsels en geheimen schuilgaat." Dat gebeurt allemaal echter pas in de tweede helft van het boek, in de eerste helft worden de personages neergezet en wordt allerlei informatie over boeken, films, weetjes, etc. genoemd, die behalve om wat meer achtergrond bij de personages te geven, niet echt relevant is.

De tweede helft van het boek stond mij veel meer aan (daar zou ik drie of misschien wel vier sterren voor geven, door het eerste deel valt mijn beoordeling een stuk lager uit), maar vond het jammer dat de Bluebloods, die eerder uitvoerig omschreven werden en een redelijk grote rol hadden, veel minder aan bod kwamen.

Dit boek deed me sterk denken aan The Secret History van Donna Tartt. Dat boek heb ik jaren terug gelezen. Toen ik net wat andere recensies las, zag ik dat ik niet de enige was die gelijkenissen zag. Wellicht dat de lat voor dit boek door The Secret History wat hoger kwam te liggen en dit boek me daardoor tegenviel.