Bed & breakfast  is de opvolger van Het Luxor resort. De auteur Candy Brouwer surft met deze boeken mee op de golf van de licht erotische literatuur. Bed & breakfast is namelijk haar tweede erotische thriller.

In Bed & breakfast  vormen Jessica De Gelder en Danielle van Zuilen de spil van het verhaal. De vrouwen zijn oude schoolvriendinnen die elkaar uit het oog verloren. Op een turbulente klasreünie ontmoeten ze elkaar weer. Danielle doet Jessica een aanlokkelijk aanbod. Ze mag op haar B&B Moulin Rouge passen in het Franse Balmont, terwijl Danielle een fotoshoot in het buitenland afwerkt. Jessica neemt haar voorstel graag aan. Ter plaatse ontmoet ze de mysterieuze assistent van Danielle, Alain Leclerq. Maar er is iets wat niet klopt. Jessica heeft de indruk dat Alain informatie over de B&B achterhoudt. De B&B krijgt ook Sven van Beest, een gast met wel heel bijzondere wensen, aan de deur. In onduidelijke omstandigheden krijgt Sven een ongeluk. Jessica wordt ondervraagd door de knappe maar kritische inspecteur van de lokale politie, Guy Vanroyackers. Zal Jessica het geheim van de B&B achterhalen? Is het ongeluk van Sven toeval?

Candy Brouwers zet haar protagonist Jessica De Gelder neer als een naïeve jonge vrouw. Jessica heeft moeite een baan te houden. Ze past daarom op leegstaande huizen. In haar vrije tijd tracht ze op een heldhaftige manier prostituees te beschermen, wat haar in moeilijkheden brengt. Op de bewuste reünie ontmoet ze Jason Roubos weer, de man die ooit haar eerste vriendje was. Ze laat zich prompt verleiden, tot er een drama gebeurt. Jasons vrouw Elvira springt op de reünie haar dood tegemoet. Achteraf vermoedt de politie dat ze bedreigd werd. De lezer krijgt het verhaal van Jessica's vriendin Danielle te horen door flashbacks die regelmatig het verhaal onderbreken. De flashbacks spelen zich af tijdens het laatste schooljaar van Danielle en Jessica op de havo. Het is snel duidelijk dat de flashbacks een connectie hebben met het verhaal dat zich ondertussen in Frankrijk afspeelt.

Met Bed & breakfast  heeft Candy Brouwer een zinnenprikkelend verhaal geschreven. De belevenissen van Jessica in Frankrijk lezen als een vrouwenfantasie. In de romantische Franse omgeving wordt Jessica omringd door aantrekkelijke mannen, waar ze graag haar voordeel mee doet. Anders gesteld, het boek bevat een heleboel pikante scènes. Die fragmenten wegen in het verhaal meer door dan het thrilleraspect. Met andere woorden, Bed & breakfast  is geen verhaal dat het brein van de lezer uitdaagt een spannend mysterie op te lossen. Wat het thrillerelement van het verhaal betreft, de combinatie met het erotische aspect maakt de intrige niet geloofwaardig.

Kortom, Candy Brouwer schreef een erotische thriller die het goed zal doen als licht leesvoer op een ontspannende vakantiedag.