Geert-jan Knoops (Eindhoven, 10 juni 1960) is afgestudeerd advocaat en strafrechtdeskundige. Knoops is ondermeer bekend geworden als advocaat van marinier Eric O. en van Ernest Louwes (Deventer moordzaak). Hij behandelde ook zaken voor het Joegoslavië tribunaal en het Rwanda tribunaal. Internationale bekendheid kreeg hij als adviseur van het juridische team voor het hoger beroep van Saddam Hoessein. Vorig jaar maakte de advocaat met Advocaat van de vijand zijn debuut als schrijver van fictieve romans. Het zelfstandig te lezen vervolg, Advocaat van de president, is zojuist in de boekhandels verschenen.
In Advocaat van de president geeft Jeremy Sawyer, president van Amerika, opdracht om Irak binnen te vallen. Hij baseert zijn besluit tot de invasie, op het door de CIA geleverde bewijs van aanwezigheid van massavernietigingswapens in Irak. De oorlog verloopt voorspoedig; Irak wordt ingenomen en Saddam Hoessein wordt terechtgesteld. Drie jaar later komt er een einde aan de zegetocht van president Sawyer. Hij verliest het presidentschap en wordt aangeklaagd wegens machtsmisbruik. Sawyer, overtuigd van zijn onschuld, vermoedt slachtoffer te worden van een duister complot. Als zijn vaste advocaat vermoord wordt, kan echter alleen nog strafpleiter Matthew Baldwin hem van een zekere veroordeling redden.
Geert-jan Knoops zal ongetwijfeld een hele goede advocaat zijn, het schrijven van een spannende thriller kan hij beter aan anderen over laten. Door het uitgebreid en klinisch beschrijven van bijvoorbeeld rechtbankprocedures weet hij op deskundige wijze de vaart uit het (toch al niet spannende) verhaal te halen. Tijdens de start van het boek maakt hij regelmatig grote sprongen in de tijd. Voor de leesbaarheid zou het plezieriger zijn om in zon geval de tijdspanne boven een hoofdstuk te vermelden.
De karakters in het boek weten geen emoties los te maken. Zelfs de ontluikende romance tussen de hoofdpersonen doet gekunsteld aan. Aan het eind heeft de schrijver nog een paar verrassende plotwendingen in het verhaal verwerkt. Dit had kunnen werken, als het inderdaad verrassend was geweest.
Conclusie: Het schrijven van een thriller is een vak dat Geert-Jan Knoops helaas nog niet beheerst. Advocaat van de president doet dan ook niet bepaald verlangen naar een volgend (spannend) boek van zijn hand.