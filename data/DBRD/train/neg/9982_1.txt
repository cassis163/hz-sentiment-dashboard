“De vervangster’ is het achtste deel van de Tony Hill serie met de hoofdpersonages psycholoog Tony Hill en rechercheur Carol Jordan. Maar de twee, die een relatie hadden, zijn nu gebrouilleerd omdat Carol Tony verwijt dat door zijn schuld haar broer en schoonzus zijn vermoord. Ook heeft Carol haar baan bij het team Zware misdrijven opgezegd. En Tony woont op een woonboot.
In deze thriller van Val McDermid is een hoofdrol weggelegd voor brigadier Paula McIntyre van de Criminele Opsporingsdienst. Zij woont samen met medisch specialist Elinor Blessing. Onder haar nieuwe hoofdinspecteur Alex Fielding krijgt Paula te maken met de moord op een Poolse vrouw en de verdwijning van een collega van Elinor. Het valt Paula direct op dat beide vrouwen veel op Carol lijken. Door DNA onderzoek op de vermoorde vrouwen komt Tony Hill onder verdenking te staan.

De schrijfstijl van Val McDermid is erg aansprekend en er zit heel wat vaart in de verschillende verhaallijnen. Omdat ik nooit eerder een verhaal van haar heb gelezen, laat staan één van de eerdere boeken uit deze serie, had ik er moeite mee om de vele personages uit elkaar te houden. Want ieder hoofdstuk staat bijna een ander personage centraal en moet je weer omschakelen. Carol Jordan zit in een rouwproces, Tony op zijn boot en Paula en Elinor nemen tijdelijk de zoon van de vermoorde vrouw in huis. Dan is er ook de seriemoordenaar nog die op de eerste bladzijden van de thriller een voor hem perfecte vrouw zoekt, die aan zijn hoge eisen op huishoudelijk en seksueel gebied kan voldoen. Ook verwijst de schrijfster vaak terug naar gebeurtenissen in voorgaande delen van de serie, waarvan je als lezer dan niets begrijpt. De Engelse titel van dit boek ‘Cross and Burn’ duidt op welke bruggen de personages over gaan steken en welke zij verbrand hebben. Deze psychologische thriller is helaas, zonder het voorgaande boek, (te) moeilijk om te lezen.