Patrick Bernauw (1962) verwierf bekendheid met een tweetal thrillers: Het bloed van het lam en Nostradamus in Orval. Voor zijn nieuwste boek liet de Vlaming zich inspireren door een tweetal onderwerpen. Ten eerste de dood van de Belgische koning Albert I. Hij verongelukte bij het bergmassief Marche-les-Dames. Over dit ongeval in 1933 doen sindsdien allerlei geruchten de ronde, waar Bernauw gebruik van maakt. Het tweede onderwerp is de zieneres Leonie van den Dijck die Maria gezien zou hebben, en die zowel de Eerste als de Tweede Oorlog voorspeld zou hebben. De gebeurtenis bij Marche-les-Dames zou ook door Leonie van den Dijck geprofeteerd zijn.
Het Illuminati complot bevat genoeg samenzweringstheorieën die gebaseerd zijn op schimmige gebeurtenissen uit het verleden, om de liefhebbers hiervan enthousiast te maken. Met name in Vlaanderen zal dit boek veel aandacht kunnen trekken. Eén van de mogelijke verklaringen voor de dood van Albert I is nogal pikant voor het Belgische koningshuis. Het verhaal grijpt echter ver terug in de tijd, zodat de scherpe kantjes ervanaf zijn. De betrokkenen van toen zijn dood of op hoge leeftijd.
Hoofdpersonen in het verhaal zijn documentairemaker Maarten Dejonckheere en zijn vriendin Lisa. Meer dan zeventig jaar na de dood van Albert I doen zij onderzoek. Lisa interviewt telkens iemand uit de kring rond Leonie van den Dijck. Maarten spreekt met iemand die meer weet van de vermeende moord op de Belgische koning.
Het Illuminati complot is als een thriller op de markt gezet. Of dat terecht is, is de vraag. Het thrillerelement is mager en knullig. Maarten en Lisa worden tegengewerkt door ene Borsalino. Er vindt een korte gijzeling van Lisa plaats, waarbij de dader op grappige, maar ook zotte wijze op de vlucht wordt gejaagd. Wat een waardeloze tegenspeler! Maarten wordt af en toe opgejaagd. En dat is alles. Het merkwaardige is dat Maarten - noch zijn schatrijke opdrachtgever - maatregelen neemt om zich te beschermen. Zelfs als een collega van Maarten bijna vermoord wordt en het duidelijk is dat Borsalino de dader is, wordt de politie niet ingelicht. Met zo'n sukkel als hoofdrolspeler moet het wel fout aflopen.
Het uiteindelijke slot is onverwacht, maar maakt de opgeroepen verwachtingen niet waar. Het motief van Borsalino is op z'n minst vergezocht. De samenzweringsliefhebber heeft dan wel met Maarten en Lisa de dood van Albert I uitgebreid nageplozen, terwijl de relatie van de twee hoofdpersonen allerlei wrijvingen overleefde. Maar spannend is het niet geweest. Wat is een thriller zonder een sterke protagonist en een overtuigende antagonist?