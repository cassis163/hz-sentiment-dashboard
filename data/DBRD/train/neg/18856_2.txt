Op de Vlaamse televisie was de serie Sedes & Belli te volgen. Als scenarist schreef Bavo Dhooge hieraan mee. Salieri is een thriller die vervolgens daarop gebaseerd is. Sedes & Belli zijn partners bij SCAN Recherche, een bureau van privé-detectives in Oostende. Salieri is een renpaard uit de hoogste prijsklasse van Kirstina Berk. Dit paard van ruwweg een half miljoen euro is verdwenen en de detectives van SCAN Recherche krijgen opdracht het te vinden. Dhooge doet met Salieri een aardige poging een thriller te schrijven waarbij het nou eens niet gaat om een moord. Voor die poging kan ik alleen maar waardering hebben. Op een gegeven moment wordt er wel een moord gepleegd, maar daar gaat dit boek primair niet om. De moord onderstreept slechts de ernst van de vreemde verdwijning van een favoriet in de paardenracerij. Met dat paardenwereldje wordt in het boek nader kennis gemaakt waarbij verschillende negatieve aspecten uitvergroot worden: doping en jockeys die hun paard inhouden om zo de uitslag van een race te bepalen waardoor zij flink geld verdienen aan de weddenschappen die aan de race verbonden zijn.

Behalve het onderzoek vormen de personages een belangrijk onderdeel van het boek. De auteur laat de lezer een kijkje nemen in de privé-levens van Frank Sedes, Lena Belli, de andere medewerkers van SCAN Recherche en de personen verbonden aan de paardenraces. Vooral de familie van Berk staat centraal want daarop richt het onderzoek zich. Dhooge slaagt erin de personages geloofwaardig weer te geven.

Op de achterzijde staan persreacties op Dhooge's vorige boek SMAK. Als ik mijn collega recensenten mag geloven, is dat boek grappig geschreven. Misschien heeft Dhooge het ook bij dit boek geprobeerd. Helaas heeft de humor geen vat op mij. Hierdoor blijft Salieri droge kost. Erg spannend is het echter ook niet geworden. Maar misschien dat ik het boek beter kan appreciëren als ik de TV serie gevolgd had. Uiteindelijk is het boek een extract van de serie, behoorlijk geschreven en met net genoeg vaart om te blijven lezen.