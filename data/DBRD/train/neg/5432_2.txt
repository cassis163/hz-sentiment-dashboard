Elke dag maandag is het eerste boek van de Amerikaanse schrijfster Jessica Brody dat vertaald is in het Nederlands. Brody wil al sinds de jonge leeftijd van zeven jaar schrijfster worden en heeft zoals wel duidelijk is haar droom waargemaakt. Ze is nu fulltime schrijfster en heeft met dit boek nu ook de Nederlandstalige lezers weten te bereiken.   

Elke dag maandag vertelt het verhaal van Ellison Sparks die op een dag opstaat en de ergste maandag ooit meemaakt. Haar speech die ze voor school moet geven loopt helemaal mis, ze vergeet haar paraplu waardoor haar haar een boeltje wordt en daar bovenop maakt haar vriend Tristan het nog eens uit ook! Wanneer ze de volgende ochtend wakker wordt, lijkt het echter alsof deze dag nooit heeft plaatsgevonden. Meer nog, ze beleeft diezelfde maandag gewoon helemaal opnieuw en krijgt de kans om de dingen anders en beter aan te pakken. Toch lijkt het alsof er dingen blijven mislopen. Zo kan ze niet beletten dat haar vriend Tristan het uitmaakt en lopen tal van andere zaken nog steeds mis. Hoeveel keer zal Ellison diezelfde maandag moeten overdoen alvorens het een goede dag wordt? Zal ze erin slagen om het tij te laten keren of zal haar leven vanaf nu uit alleen maar uit maandagen bestaan?  

Elke dag maandag is een zeer luchtig verhaal dat eigenlijk weinig inhoud bevat. Het is erg eenvoudig geschreven en bevat bovendien zeer veel jeugdig taalgebruik zoals ‘Ik zit maar wat te dollen, joh!’, ‘Whazzup?’ en ‘Alles kits?’. In sommige stukken en dialogen worden er erg veel van dergelijke zinnen en woorden gebruikt, wat soms wel storend is. Soms zorgt deze manier van schrijven echter ook voor een humoristisch element. De auteur gebruikt soms zodanig veel gekke woorden in één zin, waardoor je er dan ook weleens mee gaat lachen. Over het algemeen leest het echter niet altijd even fijn.  

Het hele verhaal wordt verteld door Ellison zelf. Doorheen haar ogen leer je de andere centrale personages, zoals Owen en Tristan, echter ook goed kennen. Het zijn fijne karakters die beiden een belangrijke rol spelen in het leven van Ellison. Deze personages op die manier leren kennen is wel een leuk element binnen het verhaal.   

De centrale thema’s van het boek zijn liefde, vriendschap en humor die zich vermengen in het leven van een doodgewone tiener, wat het wel een herkenbaar verhaal maakt voor jonge lezers. Desondanks het een luchtig verhaal is dat makkelijk leest, is het geen echte aanrader. De schrijfster tracht ervoor te zorgen dat de lezer elke maandag op een compleet andere manier beleeft, maar hier is ze slechts deels in geslaagd. Niet iedere maandag is hetzelfde, maar wanneer je zo een heel boek leest, gaat het herbeleven van die maandag wel vervelen. Het is een fijn boek voor echt jonge lezers, maar voor jongeren ouder dan 15 jaar is het geen aanrader meer.