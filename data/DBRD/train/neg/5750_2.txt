Na een maand geen alcohol (februari) en een maand voor mijn brein (mei) ging in juni de stekker uit een belangrijk deel van mijn digitaal gedrag. Om met de woorden van Florence Péres te spreken: ik doe een Digitale Detox.

Net zoals veel smartphone en tabletgebruikers is de afleiding groot, piept en flikkert het de hele dag, en gaat mijn aandachtspanne rap achteruit. Mijn werk legt dan per email geen claim in de avond en weekenden maar als dat er nog eens bij zou komen, werd het helemaal prangend. Ons brein lijdt, we lijden aan keuzestress en daarmee vermindert onze concentratie, onze rust en uiteindelijk ons werk en privéleven.

Péres werkt haar detox methode uit aan de hand van 5 speerpunten: analyse (waar ben je in hemelsnaam allemaal mee bezig?), prioriteiten (waar zou het echt om moeten gaan?), aandachtsmanagement (hoe werkt het precies?), digitale orde (wat kun je eraan doen?) en breinrust (wat kan het resultaat zijn?). Elk speerpunt wordt theoretisch onderbouwd, gelardeerd met een reeks testen en afgesloten met tips & trucs.

Touchpoint laten al je aandacht zien.
In de analyse brengt ze een interessant hulpmiddel in: de ‘touchpoint methode’. Een techniek uit de marketing, om precies te zijn, uit de customer journey. In deze analyse bekijk je waar je (potentiele) klant met jou in aanraking komt. In deze digitale toepassing daarvan kijk je waar jij een bepaald medium (email, sms, nieuws, chat, enzovoort) en hulpmiddel (smartphone, tablet, face-to-face, enzovoort) hanteert. Na een touchpoint analyse kun je door een touchpoint mapping goede keuzes maken voor wat bij jou past. In welke situaties en momenten kies je voor email, telefoon of een persoonlijk gesprek bijvoorbeeld. Er komt digitale orde.

Natuurlijk constateert ze (zoals andere wetenschappers al hebben aangetoond) dat ons reptielenbrein niet is opgewassen tegen de dopamine shots die onze techniek ons levert. En nee, nogmaals, we kunnen niet multitasken. Probeer eens tegelijkertijd tanden te poetsen en een glas water te drinken. Zo gaan de hersenen ook om met zaken. Of netjes na elkaar of het wordt een rotzooi en beiden mislukken.

Handig en snel resultaat
Een fijn boek, handig in opzet, wat mindful omgaan met jezelf en heel snel resultaat. Eerste acties (van mijn kant): geen email meer na 9 uur ’s avonds. Facebook en Pinterest en wat andere sociale media zijn van mijn telefoon. Ik maak periodes van twee uur per dag om te werken waar mijn telefoon uitstaat (een ‘in-the-officebericht’ wordt dan afgegeven). En voor een vergadering worden de telefoons ingeleverd. Misschien kies ik ook nog wel voor een mini digitale sabbat van een dag.

En zo krijg ik weer grip op mijn tijd, mijn reptielenbrein een stuk rust en ruimte voor creativiteit én een goed boek.