Het moge bekend zijn, Nele Neuhaus (Deu, 1967) brak internationaal door met haar 4e thriller Sneeuwwitje moet sterven. Hoe anders was dat voor haar eerste twee thrillers toen het maar niet lukte om een uitgever te vinden en ze haar eerste boeken in eigen beheer, met een oplage van 500 exemplaren vanuit haar garage moest verkopen.
de Nederlandse uitgever heeft besloten deze 2 boeken nu alsnog uit te brengen in een Nederlandse vertaling.

Een onbeminde vrouw gaat in op de kennismaking en eerste zaak van Pia Kirchhoff , en haar chef hoofdinspecteur Oliver von Bodenstein bij de K11.
Het duo wordt opgeroepen om de dood te onderzoeken van de officier van Justitie Joachim Hardenbach al snel gevolgd door Isabel Kerstner, de vrouw van Dr. Kerstner. Al snel trekt het duo de conclusie dat de twee doden met elkaar verbonden zijn.

Neuhaus heeft met haar eerste boek een één dimensionaal werk afgeleverd, waarin een grote brei aan personages worden opgevoerd, die er niet toe doen en/of niet verder worden uitgewerkt. In een wisselende schrijfstijl die dan weer heel behoorlijk en dan weer bijna kinderlijk en flodderroman-achtig is volgt een behoorlijk snel verhaal die van toevallig en onwaarschijnlijk heden aan elkaar hangt. Uiteraard mag dit in een fictie boek maar hier wekt dit irritatie op. Hoe logisch is het dat een hoofdinspecteur van politie zijn vrouw en/of de dochter van een vriendin meeneemt naar een plaats delict en/of een lijkschouwing. De dialogen zijn spaarzaam en soms ook gekunsteld en de factor tijd komt niet voor. Uitslagen van onderzoek en informatieverzoeken komen bij toverslag tevoorschijn.
Het lijkt of het boek geschreven is na 4 weken onafgebroken naar een massa afleveringen van Tatort of Derrick te hebben gekeken en dat die inspiratie gebruikt is om een boek te schijven. Misschien niet helemaal verkeerd want ook die series trokken een miljoenenpubliek.

Na het lezen van dit boek is mij helemaal duidelijk waarom Neuhaus veel moeite had om een uitgever te vinden voor dit boek en het uiteindelijk in eigen beheer heeft uitgebracht. het is gewoon niet goed genoeg. Ik heb de overige 5 vertaalde werken al een poosje in huis, maar heb gewacht tot de eerste delen beschikbaar zouden zijn om het in volgorde te lezen. Ik hoop dat de berichten en recensies van die latere werken waar zijn en Nele Neuhaus een flinke groei heeft doorgemaakt.

Totaal oordeel **

Spanning: 2**
Plot: 3***
Leesplezier: 2 **
Schrijfstijl: 2 **
Originaliteit: 2 **
Psychologie: 1*