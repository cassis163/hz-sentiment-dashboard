Zoals vaak was het een interview (bij Kunststof) dat mij enthousiast maakte voor een boek. Bart Chabot vertelde zo geestdriftig over Triggerhappy en het verhaal leek me een fijn 'tussendoor'verhaal, dat ik besloot om het boek aan te schaffen. Het stond al een tijdje op de plank, maar vandaag leek mij een prima dag voor een spannend, lekker weglezend boek om in één dag uit te lezen. Dus ik trok Triggerhappy van de plank; het duistere verlangen van Frank Versteegh, de succesvolle chirurg, om alles kapot te maken, leek mij een prima verhaal om deze zonnige zondag in mei mee door te brengen.

Het begin is veelbelovend: de jonge Frank is een eng jongetje met een paar nare hobby's waar dierenlijkjes en poppen - liefst van zijn zusje - voor nodig zijn. Franks jeugd en diverse gebeurtenissen tijdens zijn eerste huwelijk, worden via flash backs verteld, terwijl hij op vakantie is met zijn tweede vrouw Nicole in zijn geliefde Frankrijk. Het is de eerste keer dat zij met zijn tweeën zijn, de kinderen zijn thuis gebleven. Ze gaan vaak en veel op pad, Nicole shopt wat af in diverse stadjes terwijl Frank de tijd dan mensen-observerend doorbrengt op een terrasje.
Aan het eind van de vakantie besluit hij, zoals zo vaak in voorgaande jaren, nog een paar dagen langer te blijven. Zonder vrouw, zonder kinderen, kortom, zonder pottenkijkers, hoewel Frank wel steeds het idee heeft dat hij in de gaten wordt gehouden...

Ik heb Triggerhappy in twee rukken van een paar uur uitgelezen, maar kreeg tijdens de tweede 'ruk' moeite om erbij te blijven en niet in slaap te vallen. Het boek zou een prima, spannende novelle van iets meer dan 100 pagina's zijn geweest, maar omdat het twee keer zo dik is uitgevallen en de tweede helft vrijwel niets toevoegt aan de eerste helft, valt het boek in zijn geheel tegen. Gelukkig bleef de zon schijnen en was het daardoor toch een prima zondag. Misschien was het zelfs wel te mooi weer om over zo'n naargeestige man te lezen....