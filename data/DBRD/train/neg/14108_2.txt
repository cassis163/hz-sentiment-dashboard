Gisa Klonne was een voor mij onbekende schrijfster, maar als je 5 sterren krijgt van de VN Thrillergids moet je toch wel een goed boek hebben geschreven dacht ik. Helaas viel het verhaal mij erg tegen. Het is ingewikkeld, langdradig en het hele mysterie is aan het einde van het boek ineens opgelost.

Het verhaal begint erg spannend als Wolfgang Berger, een S-Bahnbestuurder, dood aangetroffen wordt langs het spoor. Achteraf blijkt dat hij van achter is aangevallen en door een groot aantal messteken om het leven is gebracht. Korte tijd later brandt een nabijgelegen pizzeria tot op de bodem af. Het levenloze lichaam van de eigenaar wordt naderhand helemaal verkoold en vastgebonden aan zijn bed aangetroffen. De russische Svetlana wordt echter, weliswaar in zeer slechte staat verkerend, in een afgesloten kamer wel levend aangetroffen. Wie is deze Svetlana en bestaat er een verband tussen deze twee zaken? Is er een seriemoordenaar actief of is een van de twee op het verkeerde moment op de verkeerde plek geweest?

Uiteraard ook in dit verhaal weer een echte De Cock in de gedaante van Manni Korzilius met zijn directe collega's Judith Krieger en Ekaterina Petrowa die zich in dit vraagstuk vast zullen bijten. Is dit trio in staat de dader en zijn of haar motief uiteindelijk te ontmaskeren? Het verhaal houdt je wat dit betreft tot het einde in de spanning.

Na het lezen van dit enigszins teleurstellende boek zal ik niet snel een ander boek lezen van deze schrijfster alhoewel als je 5 sterren krijgt...wellicht zijn de andere boeken beter. Dit verhaal ging voor mij al snel uit als een nachtkaars. Hij flikkerde nog wel een paar keer waarbij ik de hoop had dat hij weer zou ontvlammen maar helaas hij doofde al snel helemaal. Geen aanrader en daarom een teleurstellende 2 sterren