Met enige teleurstelling heb ik het boek Rood waas van Patricia Cornwell gelezen. Dit boek is een nieuwe editie in de serie rondom lijkschouwer Kay Scarpetta en ook bijfiguren als haar nichtje Lucy en politieman Marino worden weer ten tonele gevoerd.
In het voorgaande boek is Kays' collega Jack Fielding vermoord en in Rood waas krijgt zij te maken met figuren uit zijn en haar verleden die bij de moord betrokken zouden kunnen zijn. Wat te denken bijvoorbeeld van Dawn Kincaid, die hem als twaalfjarig jongetje heeft verleid en een kind van hem kreeg? Zij gaat gevangenis uit, gevangenis in en heeft sinds kort weer contact met hun beider dochter. En wat heeft Jaime Berger ermee te maken, de ex-vriendin van Lucy, die Kay probeert te betrekken bij haar poging om een ter dood veroordeelde vrouw vrij te krijgen?
Langzaam maar zeker wordt duidelijk dat er een vies spelletje gespeeld wordt, maar door wie - dat is de vraag die Kay fanatiek probeert te beantwoorden voor er wellicht nog meer doden vallen.

Het boek was voor mij, zoals gezegd, een teleurstelling. Het ontbrak aan een opbouw van spanning en de personages bleven vaag. De verhaallijnen zijn op zich goed maar de uitwerking is verwarrend, met veel omhaal van woorden en uitleg en gebruik van niet ter zake doende uitweidingen zoals bijvoorbeeld over allerlei planten.

Al met al is het voor mij duidelijk dat er voorlopig geen Cornwell meer op mijn leesmenu komt. En dat is jammer, want zij kan zeker schrijven, dat getuigen haar vroegere boeken!