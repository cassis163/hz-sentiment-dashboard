maar van een echte plot is geen sprake.,De naam Andy McNab vraagt weinig toelichting. Als voormalig soldaat bij de SAS (Special Air Service) kan hij putten uit een rijke ervaring. De prijs die hij voor deze ervaring moet betalen is dat hij niet herkenbaar in beeld gebracht wil worden. Het is van levensbelang voor zijn collega-soldaten die met hem betrokken waren bij undercover acties in o.a. Noord Ierland, dat zijn identiteit onbekend blijft. McNab maakte deel uit van een SAS-missie, genaamd Bravo Two Zero tijdens de eerste Golfoorlog. Hierbij is hij ook gevangengenomen geweest.
Die handicap belet hem echter niet om boeken te schrijven en lezingen te houden. Bij deze laatste activiteit is het verboden hem te fotograferen, de reden moge duidelijk zijn. Het lijkt erop dat hij niet alleen vrienden heeft gemaakt met zijn acties uit het verleden. Inmiddels heeft hij zijn 13e boek in de serie rond Nick Stone op de markt gebracht: Nul uur (Zero Hour).
Nick Stone heeft van de specialist te horen gekregen dat hij een hersentumor heeft die niet te verwijderen is. Medicijnen moeten het restant van zijn leven nog enigszins veraangenamen. Onder die omstandigheden benadert het hoofd van de MI5, MI6 en GCHQ hem met het verzoek de verdwenen Lilian Edinet op te sporen. Haar vader is een rijke industrieel uit Moldavië die zijn kapitaal vergaart met het produceren van wapenonderdelen. Na enig speurwerk blijkt dat Lilian in Moldavië op een vliegtuig naar Kopenhagen is gestapt. Waarschijnlijk is ze - vrijwillig of gedwongen - in de prostitutie beland. De sporen leiden Nick zelfs naar Amsterdam.
Inhoudelijk verschillen de verhalen van McNab niet zo heel veel. De opdrachten zijn anders maar de inzet van zijn held Nick Stone is dezelfde. Veel geweld, veel slachtoffers en talloze explosies en ander wapengekletter zouden spanningverhogend moeten werken. Helaas ligt het tegendeel dichter bij de waarheid. Zelfs met het verdwijnen van een aantal jonge meisjes lukt het hem niet om de nodige emotie op te roepen. Onbegrepen blijft ook zijn zeer uitgebreide uitleg over hoe je uit medicijnen gevaarlijke explosieven kunt maken. Het is maar om een idee op te doen!
Natuurlijk gaat alles naar een climax waar de vonken van afspatten, maar van een echte plot is geen sprake. Of er enige progressie zit in Nicks ziekte blijft ook ongewis. Maar misschien heeft McNab hier wel een bedoeling mee, en creëert hij zo een opening naar het einde van zijn serie rond Nick Stone.