Morgan Sheppard, een bekende televisiepresentator wordt wakker in een hotelkamer met vijf anderen en een lijk in de badkamer. De moordenaar is één van de mensen in de kamer. Sheppard krijgt drie uur om de moord op te lossen, anders sterven er vele mensen.

Het gegeven is spannend, maar de uitwerking niet. Doordat er weinig tot geen introductie is over de personages leef je als lezer niet mee. Ook ligt het er dik bovenop wie in de kamer verantwoordelijk is voor de moord.

Doordat in het begin van het boek de allereerste, door Sheppard opgeloste, moordzaak wordt gepresenteerd, heb je als thrillerlezer snel door welk motief de moordenaar zal hebben. Halverwege het boek had ik door hoe de zaak in elkaar stak. Jammer genoeg bleek dit waar te zijn.