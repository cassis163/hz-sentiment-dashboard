Deze Splinter is een deel van de Maalstroom-cyclus. Dat is jammer, want ik vond het verhaal daarom moeilijk te volgen (ik ken de andere boeken niet). Ook lijkt het, samen met de eerste Splinter voor volwassenen, een beetje een reclameboekje voor de bijbehorende serie. Terwijl je gewoonlijk boekjes van dit formaat als reclamemateriaal voor de serie gratis krijgt in de boekhandel (ik heb bijvoorbeeld zo'n boekje van de eerste hoofdstukken van het Rad van fortuin van Robert Jordan).

Het oog van de krokodil begint met een achtervolging in een stad, waarbij de naam Koningsplein (u weet wel, waar ooit boekhandel Scheltema was gevestigd) viel en het over kanalen gaat. Ik dacht dat het een soort vreemde parallelversie van Amsterdam was, maar de andere toponiemen herkende ik niet, waardoor ik in de stad verdwaalde en ik mijn aandacht niet echt bij de achtervolging kon houden.
Ik maak kennis met een vrouw met de naam Edison. Zij blijkt afkomstig te zijn uit een meer geciviliseerde parallelle wereld. Waarom ze naar "deze" wereld is gekomen is onduidelijk (om een dubbelaar te halen? Wat is dat? Waarom moet zij dat halen en waarom worden die mensen gezocht? - deze vragen maken nieuwsgierig maar worden in dit verhaal niet beantwoord) en hinderlijker: het is niet duidelijk wat haar krachten en zwakheden zijn. Dat maakt zowel haar duikavontuur als haar gevangenneming ongeloofwaardig.
Ik weet dus niet wat een dubbelaar is en wat de zin van het einde is, waarbij ik me juist voor kan stellen dat een soort tweeling waarvan er één een duidelijk andere huidskleur heeft een boeiend verhaal zou kunnen opleveren.
Wat ik ook miste, was spanningsopbouw. Er wordt vooraf niets verteld over wat er mogelijk zou kunnen gaan gebeuren, dat lees je pas als het gebeurt, waardoor alles een beetje uit de lucht komt vallen.

Gelukkig is het taalgebruik in deze Splinter heel veel beter dan in de vorige twee die ik las, waardoor ik niet over allerlei kromme zinnen hoefde te hink-stap-springen.
Op zich is het verhaalidee wel interessant, maar de context van de Maalstroom had net zo goed weggelaten kunnen worden, het voegt niets toe.