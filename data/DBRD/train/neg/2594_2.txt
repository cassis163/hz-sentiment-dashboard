Jeffery Deaver is een schrijver die zijn sporen in zijn vaderland Amerika al ruim heeft verdiend. De hangende man is, als ik het goed geteld heb, de twaalfde roman die van hem in het Nederlandse taalgebied verschijnt. Voor mij is dit boek echter een kennismaking met zijn werk. In zijn nieuwste thriller maakt de lezer kennis met Geneva Settle, een tienermeisje uit de New Yorkse wijk Harlem. Terwijl zij in een bibliotheek een microfiche aan het bekijken is, doet huurmoordenaar Thompson Boyd een poging haar te vermoorden. Dat mislukt, waarna de politie aan de slag gaat om de dader op te sporen.

Persoonlijk houd ik niet zo van boeken waarbij de dader al vanaf het begin bekend is. Het gaat er dan alleen nog om, om vast te stellen wat het motief is en hoe de politie hem weet op te sporen. Als lezer word ik niet actief in het verhaal betrokken. Alles wat de recherche ontdekt, weet ik immers al. Ik hoef niet, op basis van aanwijzingen die de auteur aanbiedt, na te denken over de identiteit van de dader. Alleen het motief is nog relevant, maar dat lijkt aanvankelijk ook min of meer helder te zijn.

Wat betreft de spanning moet De hangende man het vooral hebben van de hernieuwde pogingen om Geneva om het leven te brengen. Telkens ontsnapt zij op het nippertje aan de dood. Hoewel zij flink bewaakt wordt, weet de dader elke keer te ontkomen. Ook op het nippertje... Na twee keer begint me dat wel de keel uit te hangen. Het uiteindelijke motief komt op mij ook gekunsteld over, evenals het overdreven plichtsbesef van de scholiere Geneva, zodat het boek mij weinig voldoening kan geven.

Wat het dan nog enigszins goedmaakt, zijn de gedetailleerde beschrijvingen van de verschillende opsporingstechnieken die toegepast worden om de identiteit van de huurmoordenaar te achterhalen. Daarom ben ik er ook van overtuigd dat Deaver tot meer in staat moet zijn. Dit boek is niet aan mij besteed.