Ate de Jong is regisseur en producer van vele Nederlandse en internationale films, o.a. ‘De ontdekking van de hemel’ en ‘Highway to hell’. Zijn ervaringen in Hollywood zouden de inspiratie geweest zijn voor zijn thrillerdebuut ‘De stalen Madonna’.

‘De stalen Madonna’ begint met de moord op filmproducent Bloom. Hij is één van zeven mensen voor wie een verzekeringspolis afgesloten werd. Er is de verzekeringsmaatschappij dus veel aan gelegen om te bewijzen dat iemand uit de filmcrew achter de moord zit, want in dat geval hoeven ze niet te betalen. En dus wordt Leo ter plaatse gestuurd om één en ander te onderzoeken.

Alle ingrediënten voor een spannend boek zijn aanwezig : moord, maffia, bedrog, gokspelen en noem maar op. En toch is het verhaal allesbehalve spannend, een kleine opflakkering naar het einde toe daargelaten. Er valt wel meer op het boek aan te merken : een rommelige hoop vlakke personages, waarbij je je na een tijdje afvraagt wie in ’s hemelsnaam nu weer wie is, gebeurtenissen waarvan de samenhang niet altijd even duidelijk is, een schrijfstijl die op velerlei moment niet bij een snelle thriller past, heel vrolijk word je daar als lezer niet van. Tientallen bladzijden tekst over hoe het er op de filmset aan toe gaat, het lijkt allemaal belangrijker dan het onderzoek naar de moord.

Een filmset met al zijn speciale typetjes als locatie voor het verhaal is gelukkig wel origineel. Hoofdpersonage Leo heeft één en ander in zijn mars, al komt dat onvoldoende uit de verf. Zijn verleden, met de onopgehelderde moord op zijn toenmalige vriendin, is raar genoeg veel interessanter en aangenamer om te lezen dan het eigenlijke verhaal. Het zou de rode draad van een serie kunnen worden, moest de Jong beslissen met Leo verder te gaan.

Leesplezier 1, Spanning 1-2 , Originaliteit 4, Schrijfstijl 3, Plot 2