Fiona Mountain heet de schrijfster en het boek heeft de titel Gezicht uit het verleden. De hoofdpersoon is Natasha Blake, van beroep genealoge die opdrachten aanneemt om familiegeschiedenissen in kaart te brengen. Dat gebeurt ook als Bethany, een jonge vrouw, verdwijnt. Gelukkig is er een oud dagboek waardoor Natasha kan gaan speuren.

Genealogie schijnt erg populair te zijn, veel mensen onderzoeken stambomen, afkomst en oude familieverbanden. Dan is het niet verwonderlijk dat er een thriller verschijnt die het stamboomonderzoek als thema heeft.

Gezicht uit het verleden kon mij helaas niet bekoren. Allereerst vond ik de verhaallijn dun en de voortdurende verwijzigen naar pre-rafaëlitische kunst en de dood beginnen op den duur te vervelen. Ook vond ik het boek niet spannend. Sommige personages komen in beperkte mate uit de verf. En er blijven vragen onbeantwoord. Dat hoeft geen probleem te zijn, soms kan een boek uitdagen om zelf verder te denken, maar die behoefte had ik deze keer volstrekt niet. Misschien dat dit een prima boek is voor de echte liefhebber van de genealogie. Maar, zoals ik al zei, het is niet mijn genre.