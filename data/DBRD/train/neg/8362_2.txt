Strandwacht is het eerste jeugdboek en tevens eerste boek uit een serie jeugdthrillers van Mariëtte Middelbeek. Middelbeek schreef hiervoor succesvolle boeken voor volwassenen. In Strandwacht zijn de tweeling Emma en Anne samen met hun ouders op vakantie in Frankrijk. Omdat ze zich in het begin nogal vervelen besluiten ze om zich in te schrijven bij het animatieteam. Emma maakt sneller vrienden dan Anne en heeft binnen no time een vriendje. Anne is een beetje jaloers, maar ze durft geen jongen aan te spreken. Bij het animatieteam werkt de Nederlandse Simone. Anne en Emma raken met haar bevriend en komen erachter dat Simone net voor de vakantie door haar vriend is gedumpt. Om haar op te vrolijken besluiten Anne en Emma dat ze een blind date voor Simone regelen. Simone ziet dat wel zitten en besluit naar de date te gaan. Maar… daar komt ze nooit aan. Simone is verdwenen…  

Mariëtte Middelbeek heeft van Strandwacht een vlotlezend verhaal gemaakt. Het onderwerp past bij de 11 tot 14-jarige meisjes die haar doelgroep vormen. Emma heeft ruzie met haar beste vriendin, omdat zij een jongen inpikt terwijl Emma daar verliefd op is. Anne maakt zich heel druk over haar uiterlijk en hoe ze overkomt op anderen. En het thema jongens en verliefdheid is een belangrijke drijfveer van het boek. Van die jongens word je als lezer soms wel een beetje moe. Het verliefd moeten worden op vakantie, het krijgen van een vriendje en de aandacht van jongens trekken is een beetje te ver doorgevoerd. Het boek gaat bovendien ook over vriendschap, maar dat vergeet je na het lezen van het boek veel sneller dan al de jongensperikelen.  

Het boek wordt omschreven als jeugdthriller. Tijdens het lezen van het boek zit je echt te wachten op de spanning. Het boek telt 167 bladzijden, maar het wordt pas spannend na honderd pagina’s. Alhoewel, spannend? Het verhaal is wel vrij voorspelbaar. Vooral als de lezer meer thrillers heeft gelezen zal de spanning en de clou een beetje tegenvallen.  

De hoofdstukken worden afwisselend door Anne en Emma verteld. Zoals op de achterflap te lezen is, lijken Emma en Anne qua uiterlijk wel op elkaar, maar zijn ze verder totaal verschillend. Dat ze een ander innerlijk hebben is in dit boek heel goed uitgewerkt. Door het afwisselende vertelperspectief krijg je een kijkje in het hoofd van de tweeling en merk je dat Anne heel onzeker en introvert is, terwijl Emma extraverter en zelfverzekerder is.  

Anne en Emma zijn goed uitgewerkte personages. De rest van de personages vallen echter een beetje tegen en zijn meer types dan karakters. Dit is jammer, want ook daardoor verliest het boek zijn kracht. Strandwacht is dus de titel jeugdthriller niet helemaal waardig en is een boek dat je waarschijnlijk snel vergeet.