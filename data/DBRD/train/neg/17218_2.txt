Joy Fielding is een grote naam op het gebied van de psychologische thrillers. Met haar boek De huurster maakte ze dat predikaat meer dan waar. Het spoor bijster is haar nieuwste boek dat dit jaar verscheen in de Nederlandse vertaling bij uitgeverij Unieboek.

Cindy Carver is een alleenstaande, gescheiden moeder. Ze redt zich aardig tot het moment dat haar oudste dochter Julia spoorloos verdwijnt. In eerste instantie neemt niemand haar zorgen serieus, Julia is immers een onberekenbaar type dat compleet haar eigen gang gaat. Als Julia dag na dag niet thuiskomt, breekt bij Cindy blinde paniek uit. Als niemand haar dochter kan vinden, zal ze het zelf wel doen. Grimmig begint ze te speuren en ontdekt meer dan haar lief isÂ…

Het spoor bijster is een matig boek dat alle elementen voor een goede thriller mist. Het ontbreekt aan spanning, verrassende wendingen en interessante motieven en karakters. Net als in andere boeken van Fielding is de hoofdpersoon een alleenstaande vrouw die hunkert naar aandacht en erkenning. Op het moment dat haar leven even flink wordt opgeschud, verandert ze in aantrekkelijke vrouw die haar eigen boontjes prima kan doppen. De behoefte om aandacht en erkenning speelt bij alle vrouwen in dit boek een centrale rol, die zij ieder op hun eigen manier uitdragen. Het maakt het er voor de lezer niet boeiender op.

In Het spoor bijster regeren voorspelbaarheid en voortkabbelende verhaallijnen. De uiteindelijke ontknoping voel je als lezer al ver van te voren aankomen en brengt niets nieuws onder de zon. Het enige boek waar Fielding mij echt mee wist te overtuigen was De huurster. Ze is dus wel in staat om een spannend boek met een onverwachte climax te schrijven. Ik begin echter te geloven dat het een positieve uitschieter naar boven is geweest. Ander werk van Fielding dat ik ken, bereikt wat mij betreft de middellijn niet eens. Jammer.