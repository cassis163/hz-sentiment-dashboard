Wat doet dit boek op Crimezone? Deze site gaat toch over spannende boeken. De schaduw van de wind is echter gespeend van elke vorm van spanning. Het is geen thriller maar een roman. Een zoektocht in de geschiedenis van Barcelona naar een vergeten mysterieuze schrijver wiens boeken bijna allemaal verbrand zijn: Julian Carax. Gezien het aantal moorden zou de bijbel een betere kandidaat voor een plek op Crimezone zijn.
Het staat buiten kijf dat Zafon een echte verteller is, iemand met een grote fantasie, een genie in het verzinnen van verhalen. Maar het kan ook teveel van het goede zijn. Het eigenlijke verhaal, de zoektocht, is een flinterdun verhaaltje. Maar er worden constant bijfiguren en bijfiguren van bijfiguren bijgesleept waarbij van ieder weer de hele voorgeschiedenis wordt vermeld. Het wordt op een gegeven moment echt irritant en komt het verhaal niet ten goede. Toen de geschiedenis van de diaken van de parochie van de gouvernante van de zuster van de vriend van Carax werd beschreven, zo ergens halverwege het boek, werd het mij te gortig en zag ik het nut van verder lezen niet meer in. De verhalen gingen op een gegeven moment echt het ene oog in en het andere oog weer uit. Al die korte verhaaltjes over bijfiguren van bijfiguren beklijft allemaal niet, en lijken enkel bedoeld om het boek omvang te geven. Ik moest constant denken aan een afwasteiltje met een klein laagje water (het verhaal) en bubbels, bubbels en bubbels, waarbij iedere bubbel weer een subverhaaltje is. En dat is jammer. Goede leesbare hoofdstukken waarin wel wat gebeurt en hoofdstukken met bubbels wisselen elkaar af. Het ene moment wil je doorlezen en het andere moment wil je het boek weggooien. Dus lezers; weet waar u aan begintÂ… Meer dan 2 sterren kan ik er echt niet van maken.