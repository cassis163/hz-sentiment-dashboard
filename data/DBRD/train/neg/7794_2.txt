Steve Jobs heeft een zeer interessant leven geleid: hij was een van de oprichters van Apple, maakte Pixar groot en liet de wereld kennismaken met revolutionaire ideeën zoals pc's en smartphones. Iemand die dat allemaal in een leven voor elkaar weet te boksen, is iemand die het waard is om over te lezen. Wanneer je echter geen tijd of zin hebt om de dikke officiële biografie door te nemen, is er een alternatief: met deze grafische biografie leer je Steve Jobs en zijn prestaties binnen een uurtje kennen.

Deze grafische biografie, eigenlijk een stripverhaal over Jobs zijn leven, is volgens mij geschreven voor de jongeren onder ons. Alle aspecten van zijn leven worden helder en simpel uitgelegd, met tussendoor leuke en leerzame feiten over de stand van de technologie gedurende diverse periodes van zijn leven. In een oogopslag kun je dus zien wat de nieuwste gadgets van de jaren zeventig waren; na wat doorbladeren zie je eveneens in een oogopslag hoe anders dit was in de jaren negentig. Dit is een erg goede en welkome aanvulling op het levensverhaal.

Hoewel het hele leven van Jobs aan de beurt komt, worden de negatieve kanten erg sterk onderbelicht. Het feit dat hij zijn eerste dochter met haar moeder in de steek liet, wordt in slechts een positief plaatje behandeld. Ook het feit dat hij eigenlijk onhandelbaar was en zeer onaangenaam om mee te werken, komt slechts mondjesmaat aan bod. De ondertitel van dit boek, 'waanzinnig goed', wordt om de haverklap geroepen en belichaamt de hele toon die het boek voert. Dit is voor mij teveel van het goede en zorgt er naar mijn mening voor dat het boek onevenwichtig naar Jobs' leven kijkt. Het is alsof de auteur verliefd op hem is en al zijn negatieve kanten vanaf haar roze wolk wil wegwuiven.

De tekenstijl is druk en zeer los. Dit staat niet alleen in schril contrast met het strakke design dat Jobs met zijn producten mee wilde geven, maar leest naar mijn mening ook erg chaotisch en onrustig. Misschien dat deze tekenstijl een jongere generatie meer aanspreekt.

Al met al vind ik dit een zeer matig boek. De vertelstijl is onevenwichtig en te positief, en de tekenstijl is te chaotisch en losjes. Misschien dat jongere lezers dit wel goed weglezen en door de positiviteit over Steve Jobs geïnspireerd worden, maar voor mij was het een tegenvaller.