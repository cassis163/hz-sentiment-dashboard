‘Godin, held’ is de vierde roman van de Nederlandse schrijver, en hoofdredacteur van het literaire tijdschrift ‘De Revisor’, Gustaaf Peek. Van zijn hand verschenen gedichten en zijn debuutroman ‘Armin’ stamt uit 2006. ‘Godin, held’ werd in 2015 genomineerd voor de Libris Literatuur Prijs.

De roman gaat over de verhouding tussen Marius en Tessa, die elkaar al vanaf het allereerste moment op de middelbare school interessant vinden maar later toch hun eigen weg gaan. In de media en op de achterflap van het boek wordt gesproken over een ‘onverwoestbare liefde’ en dat is opvallend over een roman waar geen liefde in voor lijkt te komen, tenzij je gelooft dat liefde en seks dezelfde dingen zijn.

Seks komt er dan ook meer dan genoeg voor in de roman van Peek, of eigenlijk, alleen maar. Heel soms ontdek je als lezer een mooie zin of een interessante passage: “Daarna voetstappen die steeds verder van haar afdreven. Dof geklop, kwijnende geluiden, als de stemmen van kinderen die kwijtraken tussen vreemden op straat.” Maar het is moeilijk zoeken tussen de talloze pornografische scènes die het boek domineren.

Het boek, niet het verhaal, want eigenlijk is er amper een verhaal te onderscheiden. Allereerst begint het verhaal achteraan en werkt Peek zo, van achter naar voren, door de verhouding tussen Marius en Tessa. Een interessant experiment, dat niet werkt. Al moet gezegd worden dat de laatste hoofdstukken (de eerste ontmoetingen) daardoor een diepere betekenis krijgen, een onschuld die alleen met terugwerkende kracht te begrijpen is, omdat je als lezer weet wat er allemaal op zal volgen. Maar personages verschijnen op het toneel en worden later pas geïntroduceerd, de lezer leest fragmenten in de derde persoon enkelvoud zonder samenhang. De constructie lijkt te moeten verhullen dat het verhaal eigenlijk nergens over gaat.

Van liefde is in elk geval geen sprake tussen Marius en Tessa en dat is jammer. Met de juiste psychologische diepgang had de omgekeerde verhaal-constructie als een bom kunnen inslaan bij de lezer, waar die zich nu na lezing alleen nog maar afvraagt; waarom?