De Backpack-trail vertelt het verhaal van een reeks moorden die plaatsvinden onder backpackers op verschillende lokaties. Paul Wood is zon verwoed reiziger en ontdekt op de Annapurna-trail in Nepal het lijk van een Canadees. De verwondingen die zijn aangebracht op het lijk, twee Zwitserse zakmessen in beide ogen gestoken, komen Paul erg bekend voor. Zijn vriendin Laura werd twee jaar geleden op identieke wijze aangetroffen in Kameroen. Paul besluit op onderzoek uit te gaan en doet dit met behulp van Talena, de internetredactrice van een grote uitgeverij van reisgidsen, Big Earth (zeg maar de Loneley Planet...). De moordenaar lijkt berichten te posten op de site van Big Earth en Paul achterhaalt al snel de lokatie van de moordenaar. Als een dolle gaat hij de moordenaar achterna reizen en al snel blijkt dat de moordenaar geen onbekende is en dat er nog veel meer aan de hand is. Dit bizarre kat-en-muis-spel voert Paul naar Indonesië, London en weer terug naar Afrika waar alles begon.

Jonathan Evans moet zelf de nodige reiservaring hebben opgedaan als backpacker. Zijn beschrijvingen van alle lokaties zijn zeer gedetaileerd en hij geeft veel inzicht in de wereld van de eenzame trekker. Het idee is origineel: verwerk een moordverhaal in een soort van reisboek. Maar toch komt het niet overal even goed uit de verf. Ten eerste bevat het verhaal echt iets teveel toevalligheden. Heel toevallig weet Paul steeds net iets te makkelijk overal achter te komen. Vooral het deel dat in Indonesië speelt lijdt aan ongeloofwaardigheid. Paul komt wel heel snel de juiste mensen tegen, het is net of Indonesië een dorp is met 50 inwoners. Ten tweede is de schrijfstijl niet echt overtuigend. Evans schrijft een beetje drammerig en dat maakt Paul ook niet echt een sympathiek hoofdpersoon. De tempo wisselingen zijn te groot, soms gaat het verhaal heel snel en soms wordt er ellenlang stilgestaan bij saaie details. Tot slot is het jammer dat de achterflap al wel veel van het verhaal weggeeft. Het verhaal kent weinig verrassingen, op de helft van het boek weet de lezer feitelijk al teveel. Al met al een aardig boek om te lezen wanneer je meer inzicht wil krijgen in het backpackers wereldje of zelf plezier beleeft aan het rondtrekken. Het biedt ongetwijfeld veel herkenning voor de doorgewinterde reiziger. Maar als thriller schiet het boek voor mij qua stijl en opbouw nog wel iets te kort.