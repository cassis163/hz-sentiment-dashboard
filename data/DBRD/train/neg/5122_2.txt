Royals vertelt het verhaal van Daisy Winters. Haar grote zus gaat trouwen met de Schotse kroonprins Alex. Hierdoor wordt Daisy gedwongen om de zomer door te brengen aan het Schotse hof. Ze raakt verstrikt in allerlei situaties en probeert uit de problemen te blijven. Om de regels van het hof te leren wordt ze geholpen door de vriend van de jongere broer van de kroonprins Miles.
Ik vond dat Royals geen pakkende opening had, het duurde een paar hoofdstukken voordat ik in het verhaal kon komen. Ik had de meeste moeite met de plot van het verhaal. Royals bevat bekende elementen die vaak voorkomenhet leven van een dorpsmeisje verandert drastisch als ze in een grote stad terechtkomt. In dit geval krijgt Daisy te maken met een koninklijke familie. Soms vond ik het verhaal een beetje oppervlakkig.

De schrijfstijl van Rachel Hawkins is erg fijn en het verhaal leest vlot weg. Royals heb je in een paar uur uit. De karakters waren leuk beschreven, zoals de persoonlijkheid van Daisy, Miles en Seb. De humor van Daisy zorgde ervoor dat ik soms hardop moest lachen. Maar ik vond ook dat er veel bijpersonen en vrienden van de koninklijke familie waren, waardoor ik soms het overzicht verloor.

Al met al is Royals een leuk boek voor lezers die toe zijn aan een luchtig ´feelgood´ boek. Ik vond het jammer dat Royals geen vernieuwend element bevatte.