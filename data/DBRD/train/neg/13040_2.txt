In 2013 besloot bierbrouwerij Grimbergen tot een uniek project: een thriller die zich afspeelde in Grimbergen. Zo ontstond de wisselthriller met als titel Spoor van vuur. De eerste hoofdstukken werden geschreven door Luc Deflo (1958). Daarna volgden aanvullingen door Nadine Monfils, Christophe Vekeman, Barbara Abel en Bob Mendes. Na de bijdrage van elke auteur, konden lezers kiezen tussen drie plotwendingen. De winnende wending werd dan telkens uitgewerkt door de volgende auteur. In dat boek wordt een Grimbergse psychiater vermoord en worden de vier verdachten opgesloten in de wachtkamer door een verdacht snel aanwezige speurder van de politie. Wat begint als een whodunit in de stijl van Agatha Christie, gaat snel over in een afvalrace (denk aan Tien kleine negertjes) om uiteindelijk uit te monden in pure horror.

In Aan jou de keuze heeft Deflo dit boek gerecycleerd. De setting is nu een luxebordeel. Een luxehoer wordt vermoord en de vier verdachten worden opgesloten in de wachtkamer door - hoe raad je het - een verdacht snel aanwezige politie-inspecteur. Uiteraard is niet heel het boek hetzelfde maar wie Aan jou de keuze aanvangt en de Grimbergse wisselthriller gelezen heeft, zal niet aan dat déjà-vugevoel ontkomen. De meeste personages hebben dezelfde naam maar uiteraard is Deflo na enige tijd van de plot van Spoor van vuur afgeweken, kwestie van de andere auteurs die daaraan meewerkten geen oneer aan te doen. In zekere zin is dat toch gebeurd. Het boek was al eens geschreven en nergens in Aan jou de keuze is een verwijzing naar Spoor van vuur terug te vinden.

Het boek is een dunnetje. Het is natuurlijk allemaal begonnen als een promotie-actie van brouwerij Grimbergen. Van een gratis boek bij aankoop van een bak Grimbergen verwacht je niet dat het een turf of een kandidaat Nobelprijswinnaar is en denk je vooral: 'Wat een charmante actie.' Van een herwerkte versie verwacht je echter iets meer. Een beter uitgewerkte plot bijvoorbeeld, meer pagina's, meer een boek dat een echte Deflo is. Helaas wordt de lezer hier erg in teleurgesteld.

Aan het boek werd nog een actie gekoppeld die kort voor vaderdag startte, maar die nog steeds loopt. Het boek kan gepersonaliseerd worden. Je kan de namen van de personages laten aanpassen en dan wordt het boek speciaal voor jou met deze namen gedrukt. Leuk? Vast wel, het is eens wat anders dan de jaarlijks terugkerende, cliché-vaderdagcadeaus, maar de echte boekenliefhebber wil ongetwijfeld liever het origineel. Het ruikt allemaal een beetje naar commercie en snel geldgewin. Het dunne boekje is amper goedkoper dan de voorgaande Deflo's, die doorgaans wel steengoed zijn, en is er daarom een om snel te vergeten. Deflo's overstap naar uitgeverij Van Halewyck start in mineur.