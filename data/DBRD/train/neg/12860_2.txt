Adriaan Bos (1949) is 25 jaar lang advocaat geweest. Momenteel is hij raadsman / coach en begeleidt hij professionals in persoonlijke en zakelijke bewustzijnsontwikkeling. Advocaat van de waarheid is zijn debuut en is ontdekt via tenpages.com. Op deze website kan een (beginnend) auteur de eerste 10 pagina's van een manuscript plaatsen en proberen genoeg aandeelhouders te krijgen om het boek te laten uitgeven.

In Advocaat van de waarheid is Thomas van Buitenhuyzen de hoofdpersoon. Hij is advocaat en bevriend met Sam, die een chip heeft uitgevonden waarvan de technologische ontwikkelingen eindeloos lijken, maar die een gevaar dreigen te zijn voor de privacy en de vrijheid van het individu. Sam ziet de gevaren en is van plan de chip geheim te houden en Thomas heeft beloofd hem hierbij te helpen. Maar zijn de twee opgewassen tegen de hebzucht van anderen? En hoever zijn die anderen, waaronder de zonen van Sam, bereid te gaan om de chip in handen te krijgen? Alles raakt in een stroomversnelling wanneer er een dodelijk virus opduikt en de chip het enige middel lijkt te zijn waarmee de overheden de zaak onder controle kunnen krijgen, de privacy van de burgers ten spijt. Wanneer Sam aan het virus overlijdt is Thomas vast van plan de chip uit handen te houden van de mensen die zich nu opwerpen als redders van de mensheid. Hij raakt hierbij verstrikt in allerlei intriges en al gauw is niet meer duidelijk wie nog te vertrouwen is en wie niet.

Advocaat van de waarheid is een zeer actueel verhaal over de gevaren van zich steeds dieper in de privacy van de mensen nestelende digitale technologie. Orwell's 'big brother is watching you' neemt wel heel concrete vormen aan. Controle en informatie zijn daarbij sleutelwoorden, die haaks staan op innerlijke vrijheid en fysieke integriteit van het individu.
Het boek is één grote aanklacht tegen de huidige cultuur van angstzaaien tegen 'de ander' en het inperken van vrijheden van iedereen die niet aan de normen en waarden van de machthebbers voldoen. Het taalgebruik van Adriaan Bos is mooi met vloeiende volzinnen ('haar reservoir aan tranen was opgedroogd') en met veel aandacht voor de diepere zin van het leven. Hij maakt van Thomas een levensechte figuur, die zijn alter ego kon zijn: voormalig advocaat die na het overlijden van zijn vader een meer spirituele weg is ingeslagen. Thomas' grote voorbeeld is Franciscus van Assisi, in wiens voetsporen hij wil treden.
Tot ongeveer op 2/3 van het boek is het verhaal met zijn spannende ontwikkelingen en spirituele accenten volledig in balans en een plezier om te lezen. Maar net wanneer het verhaal naar een zinderend einde gaat, ontspoort het verhaal en verliest de auteur zich in spirituele en esoterische beschouwingen. Hij vergeet dat hij een thriller aan het schrijven is; de plot van het verhaal wordt genegeerd en hij laat de lezer verdwaasd achter in zijn zoektocht naar verlichting.
Ik hoop dat Adriaan Bos in een eventueel tweede boek het evenwicht tussen spanning en esoterie beter weet te bewaren, want met deze combinatie heeft hij mij in het eerste deel van zijn debuut zeker kunnen boeien. Na de laatste hoofdstukken liet hij mij ontgoocheld en teleurgesteld achter en dat gevoel blijft helaas toch overheersen.