Recensie over: De macht van Naomi Alderman

Gemiste kansen

De titel verklaart de volledige inhoud van dit boek: alles draait om Macht. Wat doet macht met een mens? Wie heeft in deze wereld macht? Hoe komt men aan macht? Wat doet machteloosheid met iemand? In dit boek krijgen vrouwen (meer) macht dankzij een plotseling ontstane kracht. Zij kunnen met een kleine vingerbeweging een ander levend wezen verschrikkelijk veel pijn doen. Dit heeft grote gevolgen voor de wereld.
De vrouwen in De macht worden neergezet als (seksueel) misbruikte en miskende tweederangs wezens die nu eindelijk ‘wraak’ kunnen nemen. Naomi vertelt haar verhaal via vier hoofdpersonen, drie vrouwen en 1 man, die zij zo weinig diepgang geeft dat deze mensen slechts stereotyperende karakters zijn die volledig in dienst van het verhaal staan. Alles wat zij doen of zeggen wordt bepaald door het verhaal dat Naomi ons wil vertellen. Daardoor komen hun handelingen zeer gekunsteld over en is het voor de lezer zeer moeilijk zich te identificeren met een van deze hoofdrolspelers. Daarnaast wil Naomi verschrikkelijk veel thema’s behandelen in 1 roman: de rol (en de macht) van het geloof, de macht (eigenlijk de onmacht) van God, de verhouding tussen mannen en vrouwen, mishandeling en misbruik, de grens tussen fictie en non-fictie. Helaas worden ook deze thema’s slechts oppervlakkig aangestipt. De macht is wel prettig geschreven. De stijl is snel en het boek heb je in een mum van tijd uit. En eenmaal gelezen biedt het boek voldoende stof en ideeën om te bespreken in een boekenclub.
Kortom De macht Van Naomi Alderman snijdt interessante thema’s aan, leest lekker weg, maar mist elke vorm van diepgang.

Door: Saskia Oomkes