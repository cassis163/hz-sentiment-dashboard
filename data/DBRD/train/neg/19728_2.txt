‘Kom hier dat ik u kus’ is een roman in drie delen, tussen 1976 en 2002. Het eerst stuk gaat over de negenjarige Mona. Deel twee gaat over haar als vierentwintigjarige en in het laatste deel is zij vijfendertig. Mona is een praatgraag kind en in vrij ouderwets taalgebruik, Vlaams doorspekt met veel ge’s en gij’s, beleef je haar jeugdjaren mee. Mona is een overbeleefd meisje die graag aan de eisen van de volwassenen wil voldoen. Een kind met een moeilijke jeugd met een zeer strenge moeder – die verongelukte -, een afwezige vader – die tandarts is –en een veeleisende en onevenwichtige stiefmoeder. Een gezin waarvan niemand bij elkaar lijkt te passen. Kwetsbare Mona laveert daar zo keurig en beleefd mogelijk doorheen.

Als twintiger werkt Mona als dramaturg (wat de auteur ook was). Ze kampt met de naweeën van haar jeugd, is onzeker en knoopt relaties aan met foute mannen. Uiteindelijk krijgt ze een relatie met de narcistische Louis, een bekende schrijver. Mona ziet haar ouders, broer en zus niet veel meer. Ze klampt zich vast aan haar lief. Het tweede deel van het boek zakte wat in. In het derde deel van de roman wordt haar vader ernstig ziek en raakt het gezin weer meer op elkaar aangewezen. Hier raakte de schrijfster weer wat meer op dreef.

‘Kom hier dat ik u kus’ wordt verteld vanuit ik-persoon Mona. Griet op de Beeck gebruikt korte zinnen om de gevoelens en gedachten van Mona te verwoorden. Ze is een scherp observator, scherp en humoristisch. Maar ze creëerde ook een roman vol ongelukkige relaties, onevenwichtige personages en aanhoudende rampspoed. Daardoor is ‘Dat ik u kus’ geen leuk boek om te lezen, meer een soap met steeds meer ellende. Wel een boek dat dwars door je ziel gaat met levensechte personages. Een roman over de zoektocht van Mona naar haar plaats in het leven.
De keus van de titel en de cover met het oudere echtpaar in witte kleding begrijp ik niet.

Het debuut van Griet op de Beeck (1973) ‘Vele hemels boven de zevende’ werd geroemd om zijn emotionele eerlijkheid en ultieme, kleinmenselijke herkenbaarheid. Er zijn meer dan 50.000 exemplaren van verkocht. Voor ‘Vele hemels’ ontving ze De Bronzen Uil Publieksprijs 2013 en het boek werd genomineerd voor de AKO Literatuurprijs 2013 en de Academica Literatuurprijs 2014. Dit debuut wordt binnenkort verfilmd.