Het heksenmasker is het eerste werk dat ik van Minette Walters heb gelezen. Normaal gezien spreken detectiveverhalen mij niet echt aan. Ik vind ze meestal saai. Toen ik de achterflap van het boek las, was er toch iets dat mij aanspoorde het boek te lezen.
Het verhaal gaat over Mathilda Gillespie. Ze wordt op een dag dood aangetroffen in haar badkuip. Haar polsen zijn opengesneden en op haar hoofd draagt ze een heksenmasker. Dit is versierd met onkruid en bloempjes. De patholoog-anatoom bevestigt dat het om zelfmoord gaat. De huisarts Sarah Blakeney is daar toch niet zo zeker van. Ze had nooit verwacht dat Mathilda dit zou doen. Samen met brigadier Cooper gaan ze op onderzoek en willen ze bewijzen dat het niet om zelfmoord gaat maar om moord. Tijdens hun onderzoek komen ze heel wat interessante informatie te weten en ook heel verrassende ontdekkingen...
Het verhaal duurde iets te lang voor mij. Pas halverwege begon het spannend te worden. Minette Walters beschrijft zeer gedetailleerd al haar personages. En dat zijn er tamelijk veel.
Mensen die graag detectiveverhalen lezen, wil ik het boek gerust aanraden. De schrijfster houdt je in spanning tot de laatste bladzijde.