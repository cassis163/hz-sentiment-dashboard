Het leukste aan dit boek is het boek-in-een-boek-verhaal. Hoofdpersoon Stella Fiberg is schrijfster van de populaire detectiveserie met Francisca Falke in de hoofdrol. Ze is bezig met het tiende en laatste deel van de populaire serie en moet daarin een aantal losse eindjes uit vorige delen vastknopen. Met een writer's block en een waterlek in huis wordt dat moeilijk.

Het boek-in-een-boek-verhaal is erg goed geschreven. De personages daarin zijn raak beschreven en de speurtocht is beeldend en goed. Daar tegenover staat het eigenlijke verhaal van Stella, haar writer's block en haar problemen in haar flat en met haar vriend. De roman is vlot geschreven maar de personages blijven vlak en overtuigen niet. Ook het romantische deel met aannemer Johnny blijft vaag. De aantrekkingskracht tussen beiden wordt niet duidelijk benoemd; er is geen spanning tussen Stella en Johnny en het verhaal kabbelt verder tot het onvermijdelijke einde.

Door de vlotte schrijfstijl en de mooie delen wanneer het over Francisca Falke gaat, verdient het boek een aanbeveling voor een paar aangename leesuren tijdens een vakantie bijvoorbeeld. Maar verwacht je een mooie roman met aansprekende karakters en een goed uitgewerkt verhaal, dan kun je dit boek beter links laten liggen.
Ik had meer verwacht van de auteur van wie ik met veel plezier het boek 'Kleine gele citroenen' heb gelezen.