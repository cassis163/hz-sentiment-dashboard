Titel : Echo
Auteur : Tamara Geraeds
Uitgeverij : Kabook
ISBN : 9789082415254

Tamara Geraeds is een bekende naam in de YA-wereld. Met ‘Echo’ neemt ze een zijspoor naar thrillers.
De donkere cover waarop een meisje in foetushouding prijkt trekt de aandacht. De tekst op de achterflap geeft reeds aan dat een zwaar onderwerp wordt behandeld.

Je volgt het verhaal van de 7-jarige Sara die opgroeit bij Moeder. Elke dag, elk uur, elke minuut is een regelrechte kwelling, want Sara’s moeder is nog erger dan de duivel. De vraag is alleen maar of Sara sterk genoeg is om aan deze dagelijkse hel te kunnen ontsnappen.

Het boek is opgedeeld in 2 delen. De eerste helft gaat over de beginjaren van Sara, beschrijvend vanuit haar oogpunt. Af en toe een hoofdstukje vanuit het standpunt van een ander persoon die kennismaakt met Moeder. Bij de tweede helft is Sara fysiek volwassener en is haar dochter Maria aan het woord.
Het boek is een constante aaneenschakeling van rauwe, misselijkmakende gruwelijkheden die ervoor zorgen dat je als lezer geen of minder binding krijgt met het personage. Het is pas als Maria ter sprake komt dat het medeleven meer tot de oppervlakte komt.
Een boek moet voor mij niet geloofwaardig zijn, maar net zoals de overload aan wreedheden, komen er toch ook vraagtekens tevoorschijn bij enkele onwaarschijnlijke gebeurtenissen. Een bad in de fik steken en achteraf slechts de ramen moeten openzetten om de rook uit het huis te verdrijven, buren die enorme oogkleppen dragen of totaal afgevlakt door het leven gaan … het lijkt me allemaal een beetje overdreven.
Eerlijk gezegd werd het boek naar het einde toe slechts globaal gelezen. Spijtig genoeg lag de nadruk teveel op gruwel, pijn en niet-maagbestendige folteringen waardoor de auteur me na een tijdje kwijt was en de luttele diepgang van het verhaal teniet deed.
‘Echo’ is niet zomaar een thriller. Het is een verhaal waarin een hevige vorm van kindermishandeling, verwaarlozing intens en over the top wordt beschreven. Zeer zeker niet voor lezers met een gevoelige maag.