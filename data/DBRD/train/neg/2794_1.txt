Met Bloedlijn treedt Felix Francis in de voetsporen van zijn, inmiddels overleden, vader. Een thriller die zich afspeelt in de Engelse paardenwereld. Als je helemaal niets weet over de paardensport, dan kan dit boek je een beetje verder helpen. Tegelijkertijd is dat wat mij betreft ook gelijk het grote probleem: ik werd enorm afgeleid van de verhaallijn door de hoeveelheid details en informatie.

Mark is reporter in de paardenwereld. Zijn tweelingzus Clare is jockey. Ze is succesvol, totdat een sprong van een hotel een eind maakt aan haar leven: zelfmoord! Mark gelooft er niet in en gaat op zoek naar de waarheid. En die blijkt nogal banaal te zijn...

Bloedlijn mist de spanning die ik van een thriller verwacht. Aan de ene kant is er de berg overbodige informatie (ik hoef echt niet te weten welk gerecht Mark bij de afhaalchinees gehaald heeft...), aan de andere kant zijn er de vooruitwijzingen die de spanning weghalen. Halverwege het boek laat Mark weten dat hij er beter aan had gedaan als hij voor het wegrijden de achterbank van zijn auto had gecontroleerd. Ik raak vervolgens niet verstijfd van spanning als hij een paar bladzijdes later, nog onder de indruk van een vrouw, achteloos instapt en bijna gewurgd wordt in zijn eigen auto. Die zag je mijlenver aankomen... Helaas is dit niet de enige foutgeplaatste vooruitwijzing. Het geheel wordt er nogal voorspelbaar door.

Mark heeft het niet gemakkelijk tijdens zijn speurwerk. Zijn geliefde maakt een eind aan hun verhouding, want ze is getrouwd en manlief vindt het niet zo'n fantastisch idee dat ze haar plezier elders zoekt. Logisch dat er tussen Mark en de echtgenoot van zijn geliefde geen hechte vriendschapsband ontstaat. Dan is er nog een journalist die niet krijgt wat hij wil. Ook hij wordt geen vriend van Mark. En als dat alles nog niet genoeg is, blijkt er ook nog een afperser actief te zijn. Alles leidt tot een tweetal moordaanslagen. Zwaargewond overleeft Mark de tweede poging ternauwernood, maar hij blijkt ijzersterk. Al binnen een paar dagen rent, springt en rolt hij weer in het rond in een poging het vege lijf te redden. En dat met gebroken ribben en een doorboorde long...

De ontknoping heeft me uiteindelijk wel verrast. Inhoudelijk niet, want wel heel primitief. Deze dader had ik echt niet verdacht en dat is misschien het sterke punt aan Bloedlijn.