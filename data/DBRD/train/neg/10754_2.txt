Met Onze dromen komt er alweer een eind aan de driedelige ‘Sweet Little Lies’- serie van Abbi Glines. In deze serie vertelt Glines het verhaal van Beulah, die eerst verliefd wordt op de rijke Jasper en dan al snel verstrikt raakt in een leven vol leugens en verdriet. Beulah lijkt steeds het slachtoffer te worden van de wereld waarin ze verblijft en het laatste deel gaat verder waar het tweede deel geëindigd is.

Het is duidelijk dat Jasper nog niet over Beulah heen is en hij laat zijn woede de overhand nemen. Zijn vriendschap met Stone wordt hierdoor verpest en al snel komen meer geheimen aan het licht. Beulah probeert haar leven weer op te pakken en verder te gaan waar het geëindigd is. Als ze eindelijk het geluk terug lijkt te hebben gevonden, ontdekt ze iets schokkends. Een geheim dat ze in ieder geval tijdelijk voor zich moet houden.

Het is opvallend dat aan het einde van deze serie Beulah, die altijd heel eerlijk en oprecht was, een geheim heeft voor Stone. Het is lastig om je te verplaatsen in Beulah, omdat Glines niet heel uitgebreid beschrijft waarom ze van mening is dat ze Stone niet vertelt wat er aan de hand is. Dat is storend, juist omdat zij, naast Geraldine, de enige eerlijke persoon in de serie was.

Het lijkt op vluchtgedrag en daar zit de ‘Sweet Little Lies’- serie vol mee. In deel 1 vlucht Beulah regelmatig, maar ook in deel 2 wil ze het liefst haar problemen ontlopen en ook in dit deel lijkt vluchten een thema te zijn. Dat maakt de personages een stuk minder sterk. Wanneer ze gewoon zouden vechten voor wat hun lief is, en niet de makkelijkste weg zouden kiezen, zou het verhaal een stuk pakkender zijn. 

Onze dromen is dan ook niet het beste deel uit de serie. Het geheim van Stone komt aan het licht en hij doet er wat mee, nadat hij gevlucht is. De reden waarom hij nu pas actie onderneemt, is niet geheel duidelijk en zet vraagtekens bij zijn persoonlijkheid. Waarom hij Beulah redelijk op afstand houdt, is geheel Stone, maar storend. Je zou zeggen dat die twee elkaar juist nu extra hard nodig hebben.

Lange tijd kabbelt Onze dromen voort. Het verhaal bevat niet de vaart van het eerdere deel en is daardoor ook gemakkelijk aan de kant te leggen. De korte hoofdstukken maken dat het verhaal gemakkelijk en snel leest, en de schrijfstijl is simpel, zonder echt moeilijke woorden. Door de ontwikkelingen voel je als lezer steeds meer afstand tot de personages.

Uiteindelijk komt alles bij elkaar en eindigt het verhaal als een echt Glines. Ook in dit boek zijn de erotische scènes niet weg te denken en in tegenstelling tot het eerdere deel voelen ze in Onze dromen niet als een overdaad. Dat komt vooral ook omdat de erotiek niet voorop staat in dit deel.

Onze dromen is geen sterk slotdeel. De personages doen zich voor als sterke jonge mensen, maar vertonen weinig ontwikkeling door steeds maar weer te vluchten. De eerlijkste persoon gaat uiteindelijk ook liegen, waardoor er onterechte aannames worden gedaan. Glines heeft met deze afsluiter het minste deel van de serie geschreven.