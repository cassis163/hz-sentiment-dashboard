Het verhaal :
Als Bambi Gottschalk in 1959 de interessante Felix Brewer ontmoet, windt hij haar om zijn vinger met allerlei extravagante beloften. Ze trouwen en dankzij zijn lucratieve handeltjes komen Bambi en hun drie dochters niets tekort. Tot de vader van het gezin in 1979 spoorloos verdwijnt. Bambi heeft geen idee waar hij – of zijn geld – is, maar ze vermoedt dat zijn minnares Julie het wel weet. Tien jaar later wordt Julies lichaam echter gevonden.
Na zesentwintig jaar wordt de moordzaak heropend. Een web van geheimen en leugens dat drie decennia omspant wordt ontrafeld. Alles wijst erop dat Felix de verbindende factor is. En Bambi en haar kinderen hebben geen idee wat er met hem is gebeurd.
Het verhaal wordt geschreven vanuit diverse personages in diverse jaartallen. Rechercheur Roberto “Sandy” Sanchez onderzoekt de moord na 26 jaar, in 2012. Aan hem de schone taak uit te zoeken wat er destijds gebeurd is. Dit valt niet mee. Hij moet iedereen weer ondervragen, wat hem niet overal geliefd maakt. Wordt het dit keer wel opgelost?
Het boek heeft heel veel flashbacks, waardoor je continu van verhaallijn en personage verandert. Dit leest niet vlot.
Ook is de schrijfstijl vrij langdradig.
Het komt allemaal langzaam op gang, naar mijn idee te langzaam. Er zit geen vaart in het onderzoek en door de flashbacks raak je steeds de draad van het verhaal kwijt.
De karakters in het boek worden vrij oppervlakkig beschreven, bij allemaal heb je wel het idee dat je je in hem of haar kan inleven maar dit is niet de hele tijd het geval. In sommige hoofdstukken is het karakter niet te doorgronden. Dit is jammer.
Pas tegen het eind van het verhaal komt er eindelijk iets thrillerachtigs in het verhaal voor en komt er vaart in. Het plot is anders dan ik had gedacht.
2.5 sterren.