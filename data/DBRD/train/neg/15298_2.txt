Misdaad in Barcelona, staat er in hoofdletters op het omslag van Hondsdagen van Alicia Giménez Bartlett, en literaire thriller. Dan verwacht je, naast een spannend verhaal, een mooi geschreven sfeerbeeld van een stad die bij velen tot de verbeelding spreekt. Helaas is dat niet het geval; Barcelona komt er bekaaid af, en erg literair wordt het ook niet in dit debuut. Wat het wel is, is een heel behoorlijke detective met een redelijk interessante hoofdpersoon.
Inspecteur Petra Delicado, vanuit wiens perspectief het verhaal verteld wordt, krijgt te maken met een lastige zaak. Op straat wordt een in elkaar geslagen man gevonden, zonder identiteitspapieren. Terwijl hij in het ziekenhuis is, proberen Petra en haar collega Garzon uit te zoeken wie hij is. Dat lukt, en dan blijkt dat in het appartement van de man een spuuglelijk hondje op zijn baasje zit te wachten.
Petra besluit het hondje, dat ze Spokie doopt, tijdelijk te adopteren. Wellicht kan het beestje zelfs iets bijdragen in het onderzoek en ze leiden naar degene die de man zo afgetuigd heeft. Dan verandert het onderzoek echter: de man overlijdt zonder bij kennis te zijn geweest, het onderzoek wordt een moordzaak, en Petra zit opgescheept met een hond.
Gaandeweg het onderzoek blijkt ook dat ze opgescheept zit met een wel heel zakkige collega: Garzon, al jaren weduwnaar na een zeer liefdeloos huwelijk, versiert nu ineens twee vrouwen met wie ze via de moordzaak in contact komen, en vraagt van Petra advies bij ongeveer alles. Petra laat dit, uit een soort medelijden en ook uit vriendschap, over zich heen komen, en probeert Garzon te helpen, maar dit leidt soms tot wel heel bizarre situaties.
Uiteindelijk blijkt dat honden in dit onderzoek niet alleen maar bijzaak zijn, en de vriendschappelijke contacten van Garzon met de betreffende dames, en ook dat van Petra met een behulpzame dierenarts, lijken erg van pas te komen bij het oplossen van de zaak.
Kortom: een onderhoudende detective, waarvan een van de belangrijkste pluspunten is dat de hoofdpersoon met een zekere zwartgallige humor over de zaak vertelt. Haar toon is bijna onderkoeld, en ze heeft een interessante kijk op de zaken, waardoor je haar wel charmant gaat vinden. Toch krijgt deze thriller maar twee sterren, omdat de verpakking je iets totaal anders belooft, en je verwachting daardoor niet uitkomt.