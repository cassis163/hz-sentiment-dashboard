Het bedrijfje Trust Works houdt zich bezig met onder andere fraudeonderzoek en beveiliging en wordt gerund door Caleb Zelic en oud-politieagente Frankie Reynolds. Een verzekeringsmaatschappij schakelt hen in bij een onderzoek rondom een overval en Caleb wendt zich op zijn beurt tot zijn vriend rechercheur Gary Marsden voor hulp.
Dat het niet volgens plan verloopt, blijkt uit het eerste hoofdstuk waarin Caleb het lijk van Gary vasthoudt.

[Gary was dood. Hij moest wel dood zijn. Ademhalen was onmogelijk met een doorgesneden keel. De ambulanceverplegers leken hetzelfde te denken.]

Wie heeft Gary Marsden vermoord? Was hij iets op het spoor met betrekking tot die overval? Caleb wacht het politieonderzoek niet af en gaat zelf op onderzoek uit. Al snel blijkt dat Gary iets op het spoor was, maar Caleb en Frankie komen er ook achter dat er mensen zijn die niet willen dat de waarheid boven tafel komt. Caleb en Frankie zijn hun levens niet zeker maar ook dat van Caleb’s ex-vrouw Kat staat op het spel. Zijn zorgen om Kat brengen Caleb terug naar Resurrection Bay en daar komen meer geheimen naar boven dan Caleb had verwacht…

Een en ander wordt bemoeilijkt doordat Caleb doof is. Hij heeft gehoorapparaatjes waarmee hij wel harde geluiden en trillingen kan ‘horen’ maar verder moet hij het vooral hebben van liplezen. Maar omdat Caleb niet wil dat mensen weten dat hij doof is, zorgt dat nogal eens voor de nodige verwarring. Liplezen gaat niet altijd even makkelijk en bijvoorbeeld een telefoontje plegen is er niet zomaar bij, een extra complicatie in een wereld waar zo’n beetje iedereen met een smartphone rondloopt.

Resurrection Bay is chaotisch en rommelig, net als Caleb en de manier waarop hij op zoek is naar antwoorden. Als Viskic haar schrijfstijl heeft aangepast aan haar hoofdpersoon, dan is dat goed gelukt; als lezer voel je je net zo opgejaagd als Caleb, maar het leest gewoon niet prettig. Vanaf het eerste hoofdstuk zet je je vraagtekens bij het verloop van het verhaal en elk hoofdstuk komt er wel weer een (of twee) bij. Wat ook jammer is dat de personages amper uitgediept worden, terwijl ze er absoluut interessant genoeg voor zijn. Caleb is de enige waar de lezer wat meer over komt te weten, maar vooralsnog komt hij niet sympathiek over.
De plottwist die leidt naar de uiteindelijke ontknoping is best verrassend, maar de aanloop is gevuld met ongeloofwaardigheden en toevalligheden.

Resurrection Bay heeft alle ingredienten voor een spannende en onderhoudende thriller, alleen de uitwerking ervan is niet helemaal gelukt.