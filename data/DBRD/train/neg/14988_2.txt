Lee Weeks (Devon - 1958) is de dochter van een politieagent. Door het beroep van haar vader, moest het gezin Weeks regelmatig verhuizen. Hierdoor veranderde Lee regelmatig van school. Rond haar zestiende heeft ze er genoeg van en stopt ze met leren. Een klein jaar later, net zeventien, gaat ze alleen op reis. Het reizen bevalt haar zo goed, dat ze tot haar vierentwintigste regelmatig op pad is. Dan besluit ze een enkele reis naar Hongkong te boeken. Ze gaat werken als model, maar raakt door een vriendin verslaafd aan de heroïne. Deze vriendin heeft zware gokschulden bij een triade. Om uit haar schulden te komen, verkoopt zij Lee Weeks, als deel van de aflossing, aan deze Chinese misdaadorganisatie. Lee wordt gedrogeerd gevangen gehouden en ingezet in de prostitutie. Uiteindelijk weet ze te ontsnappen. Al deze ervaringen heeft zij gebruikt voor het schrijven van haar eerste boek Jacht.
Jacht vertelt het verhaal van Inspecteur Johnny Man. Johnny wordt geobsedeerd door een tak van de Chinese maffia. Ten koste van alles wil hij de bazen van deze triade te pakken nemen. Door deze obsessie verliest hij zijn vriendin en raakt hij professioneel op een zijspoor. Als Hongkong geteisterd wordt door een seriemoordenaar krijgt hij de zaak toegewezen. Johnny ziet hierin de kans om zich te rehabiliteren en gaat op geheel eigen wijze op jacht naar de moordenaar.
Lee Weeks heeft geen autobiografisch boek geschreven, maar een verhaal met daarin verwerkt, haar eigen gruwelijke ervaringen. De hoofdpersonen die ze hiervoor heeft gecreëerd, zijn echter haar grote manco. Ze zijn doods, nietszeggend en zien geen kans om empathie op te wekken. Het verhaal op zich leest lekker vlot, maar kan niet echt boeien. De weinige plotwendingen zijn daarvoor te voorspelbaar en het slotakkoord te simpel.
Soms is het waar gebeurde verhaal gewoon beter dan fictie!