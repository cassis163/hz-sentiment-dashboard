Waarom heeft dit boek zoveel ophef veroorzaakt? Waarom is het miljoenen keren over de toonbank gegaan? Waarom staan er zelfs hier op Crimezone heel wat lovende kritieken?
Voor mij zal dit wel altijd een raadsel blijven. Dit is met stip het slechtste boek dat ik in mijn hele leven heb uitgelezen! Steeds maar wachtend op dat ene moment dat ik zou kunnen begrijpen wat die andere lezers ooit heeft bezield.
Een flinterdun verhaallijntje, een quasie mysterieuze new age nonsense achtergrond, verteld in de meest gruwelijke stijl die mij ooit onder ogen kwam. Niet te verteren en van een literair niveau.... brrr. Het voert te ver om hier nog veel woorden aan vuil te maken, de platheid van de karakters, de miserabele sfeer- en gevoelstekening, de onlogische wendingen, de belachelijke beweringen (al eens een pindanootje gemalen??), en de ronduit idiote beweringen die als achtergrond dienen en waar blijkbaar ook nog mensen waarde aan hechten. De cliffhanger die vrijwel elk hoofdstuk afsluit (en dat zijn me er wat) is het enige dat nog in de verte iets van spanning oproept.
Wat een hype, hier blijkt maar weer eens: verkoop heeft niets maar dan ook helemaal niets met kwaliteit te maken.
Wat een opluchting toen er eindelijk een (steeds maar weer door de schrijver uitgesteld) einde kwam aan deze ware Tantalus-kwelling. Dit was mijn eerste en tegelijk ook laatste boek van Dan Brown. Hoed U voor deze charlatan en -om met Wim T. Schipper te spreken- lees liever een boek!