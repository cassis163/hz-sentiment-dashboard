Een vermiste au pair, dode kraaien en een inbraak, is dit nu de nieuwe start die Caroline graag wilde?

Deze elementen komen voor in het boek “De Au Pair”, de eerste literaire thriller van Maartje Fleur. Maartje schreef eerder de columns “Floor Faber” voor het tijdschrift Viva. Deze columns zijn in boekvorm uitgebracht en er is tevens een televisieserie van gemaakt, met onder andere Georgina Verbaan.

Het boek “De Au Pair” sprak mij aan vanwege het genre en de cover. Het genre literaire thriller is mijn favoriete genre en de cover van het boek straalt zon, zwembad en vakantie uit. Ik kon bijna niet wachten om te beginnen met lezen.

Helaas kon het boek me niet blijven boeien en ik heb het boek regelmatig weggelegd. Maartje Fleur beschrijft teveel details, waardoor het boek wat langdradig wordt en het nodigt niet uit om verder te lezen. Daarnaast bestaat het boek uit maar liefst 53 hoofdstukken, waardoor het verhaal iedere keer onderbroken wordt.

Richting de ontknoping wordt het verhaal wel iets spannender.
 
Wat ik jammer vond was dat het boek niet op het hoogtepunt stopte. Na de ontknoping volgden nog een aantal hoofdstukken waarvan ik vond dat de inhoud hiervan afbreuk deed aan het verhaal.

Ik vind het eerder een chicklit met een aantal spannende momenten dan een literaire thriller.
Het boek leest wel makkelijk weg, maar ik vind het boek geen aanrader.