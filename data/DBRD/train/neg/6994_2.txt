Rebel in de Woestijn wordt aangekondigd als een boek voor liefhebbers van onder andere De Selectie en De Hongerspelen. Dit maakte mij enorm nieuwsgierig naar dit stoere en romantische verhaal dat zich afspeelt in de woestijn. Helaas was dit boek niet wat ik ervan verwachtte..


In Rebel in de Woestijn maken we kennis met de stoere Amina, die verkleed als jongen meedoet aan een schietwedstrijd. Op deze manier hoopt ze genoeg geld te winnen om DORP X voorgoed achter zich te laten. Helaas loopt het niet helemaal volgens plan en moet Amina halsoverkop op de vlucht slaan. Gelukkig schiet een knappe, mysterieuze jongen haar maar al te graag te hulp. Samen slaan ze op de vlucht voor djinns en gewelddadige bandieten.

Rebel in de Woestijn is spannend vanaf de eerste pagina. Hetzelfde geld voor de rest van het plot; ondanks het feit dat Amina voornamelijk op de vlucht is, wordt het verhaal nergens saai. Toch wist Alwyn Hamilton mij persoonlijk niet mee te nemen in haar verhaal. Hoewel de schrijfstijl enerzijds enorm meeslepend is, kon ik de wereld met al haar bijzondere wezens maar moeilijk voor me zien. Ook het Oosterse tintje had op mij geen sprookjesachtig effect, maar schepte eerder vooral een gevoel van afstand. Rebel in de Woestijn speelt zich af in een wereld waar ik niets van af weet en de schrijfstijl is voor mij niet beeldend genoeg om mee te gaan in het verhaal. Of ik heb gewoon niet genoeg fantasie om deze wereld voor me te zien..


Het hoofdpersonage Amina verdient mijn respect door haar handigheid met wapens en de manier waarop ze streeft naar een beter leven, maar tegelijkertijd vind ik haar echt enorm egoïstisch. Op weg naar een betere toekomst is ze bereid om over lijken te gaan.. Rebel in de Woestijn kent naast Amina een veelheid aan personages, waarvan sommige slechts één of twee regels tekst hebben. Hierdoor was het soms moeilijk om alle namen te onthouden en te bedenken in welke relatie de personages tot elkaar staan. Door het grote aantal aan personages blijven deze ook allemaal zeer op de vlakte. Iets minder personages, maar meer diepgang had dit boek voor mij naar een hoger niveau kunnen tillen.

Ik denk dat het uiteindelijk gewoon een kwestie van persoonlijke smaak is - ik zie overal lovende recensies verschijnen - maar Rebel in de Woestijn was echt geen boek voor mij. Als science fiction fan besloot ik dit boek een kans te geven; overtuigd door marketingpraatjes als 'voor fans van De Selectie en De Hongerspelen', maar het fantasy gehalte was me te veel. Ik kon de wereld met geen mogelijkheid voor me zien, waardoor ik me algauw begon te ergeren aan al de verschillende wezens. Wie weet dat ik dit boek fantastisch had gevonden als het zich bijvoorbeeld had afgespeeld in een post-apocalyptische wereld, maar dat is helaas niet het geval. Punten voor originaliteit, maar desondanks een tegenvaller voor mij.