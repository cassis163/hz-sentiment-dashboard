Ik kan niet verhelen dat ik door dit boek lichtelijk ontgoocheld ben. Källen heeft ongetwijfeld een vlotte pen en weet als de beste een sfeer te scheppen. Hij geeft prachtige beschrijvingen van landschappen en stemmingen. Maar daarmee alleen maak je geen spannend moordverhaal. De plot viel naar mijn smaak mager uit en kwam nooit helemaal geloofwaardig over. De medisch-technische uitrafelingen mogen dan al leerrijk en voor sommigen zelfs interessant zijn, ze dragen niet bij tot de o zo nodige vaart in het verhaal. Als je dan ook nog eens een schriftelijke golf- en zeilcursus door moet om de ontknoping te vinden, dan wordt van de lezer echt wel een grote investering gevraagd.

Op de cover van deze uitgave staat: David Lagerquist thriller. Per Källen heeft dus de smaak te pakken en is vastbesloten om dit debuut te laten volgen door nog meer mysteries die door zijn hoofdpersonage moeten opgelost worden. Benieuwd of hij naast de smaak ook het recept voor een goede serie heeft kunnen bemachtigen.