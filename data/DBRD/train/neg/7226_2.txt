Voor Jack Molenaar zijn fotograferen, schilderen en schrijven belangrijke middelen om uiting te geven aan de wereld in zijn hoofd. Want in zijn binnenste huist een wezentje dat scheppende prestaties wil verrichten. Educatie is daarbij het toverwoord. Met die geestelijke bagage kwam de in Schagen geboren Jack Molenaar, via wat omzwervingen uiteindelijk in het Friese Akkrum terecht. Daar werd hij freelance redacteur en vond daarin de ideale mix met het schrijven. Complot Sebastiaan is zijn debuut, het verhaal haakt in op een actueel thema; de handel in namaakmedicijnen.
De 40 jarige Ton Veldman is voor de burgerlijke stand van de gemeente Doorwerth de echtgenoot van Nicole de Boer en vader van Sebastiaan. Nicole gedraagt zich na de zwangerschap uiterst merkwaardig en Ton weet nauwelijks nog hoe te reageren. Hij werkt als directeur Research & Development bij First Life Medicals. Op een ochtend wordt hij in zijn stoel gewekt door zijn buurman Luc Franken die hem meedeelt dat Nicole en Sebastiaan spoorloos zijn verdwenen.
Na een actie van Luc, bezoekt rechercheur Jessica Block de woonboerderij van Ton en neemt de verdwijningszaak serieus op. Jessica werkt bij de NMB (Netwerk Misdaad Bestrijding) en met haar baas, Cor Hettema, zetten ze het onderzoek in. Ton krijgt visioenen en in die beelden ziet hij Nicole die hem een bericht overbrengt. Samen met Jessica probeert Ton een spoor te vinden van zijn zo onverwacht verdwenen huisgenoten.
Complot Sebastiaan is doorspekt met diverse thema's. Molenaar legt in enkele scènes uit wat de drijfveer is die iemand ertoe aanzet om, koste wat kost, groot financieel gewin te willen maken in de farmaceutische industrie. Dat daarbij het succes op de commerciële markt zwaarder weegt dan een mensenleven moge duidelijk zijn. Daar heeft Molenaar een persoonlijk thema toegevoegd voor enkele van zijn karakters. Dit geeft het totaal een extra dimensie maar knabbelt op hetzelfde moment wel aan de geloofwaardigheid. Het aantal toevalstreffers wordt soms in een korte tijd iets te groot om nog realistisch over te komen.
De opbouw van Complot Sebastiaan kenmerkt zich in het begin door wat ongestructureerde en rommelig gebrachte scènes. Achteraf blijkt de auteur alles wel nodig te hebben voor de latere ontwikkelingen in de plot maar door het ontbreken van structuur lijken het voor de lezer losse verhaaltjes. Hiermee verzuimt Molenaar de sfeerbeschrijvingen over het geheel de nodige aandacht te geven en laat hij zijn lezers op die momenten even zweven.
Om die specifieke verhaaltjes te koppelen aan en te integreren in de verhaallijn, gebruikt de auteur soms de verkeerde aanleiding, bijvoorbeeld de paranormale begaafdheid van Nicole die precies op het juiste moment relevante informatie weet over te brengen. Het lijkt er op dat de corrigerende hand van de auteur af en toe noodzakelijk was om het verloop van het verhaal een duw te geven.
Maar eenmaal alles op het goede moment in de juiste positie gebracht, leest Complot Sebastiaan wel goed door en word je nieuwsgierigheid gewekt over hoe alles met elkaar verweven zal zijn. Beetje teleurstellend is dan wel dat niet alles meer verrassing is. Een aantal ontknopingen en oplossingen worden gaandeweg het verhaal al duidelijk. Daar mag Jack Molenaar bij een eventuele opvolger wel meer zorg aan besteden, evenals aan de structuur, de sfeerbeschrijvingen en de vloeiende overgangen in het begin.