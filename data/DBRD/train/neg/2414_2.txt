Een biografische roman klinkt enigzins tegenstrijdig en in dit geval is het dat ook. De auteur heeft geprobeerd alle feiten die ze kennelijk had verzameld over Anna Magdalena Bach in het boek te verwerken. Maar omdat zij (en wij) zo weinig weten over de persoon of het persoonlijke leven van deze dame is het niet veel meer geworden dan een beetje een droge opsomming van feiten, en dan met name van de vele geboorten en sterfgevallen van de 13 (!) kinderen die de Bachs met zijn tweetjes kregen.
Als er één ding wel duidelijk wordt uit dit boek is het hoe slecht vrouwen het ook nog in de 18e eeuw hadden in Europa. Bijna geen kans om zelfstandig geld te kunnen verdienen, als je man sterft geen recht op wat voor vergoeding dan ook behalve liefdadigheid, geen waardering. En vrijwel continue zwanger of de borst gevend. Een bijzonder zwaar leven, dat misschien iets meer fantasie en minder feiten had verdiend om beter binnen te komen.