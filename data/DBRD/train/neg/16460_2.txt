Mijn nacht ontkend  is het tweede deel van de trilogie 'Mijn nacht' van Jodi Ellen Malpas. Het eerste deel eindigde met een behoorlijke cliffhanger. Slim, want dit zorgt ervoor dat de lezer nieuwsgierig is naar het vervolg.

In Mijn nacht ontkend  gaat het verhaal verder en zien we hoe Livy zichzelf probeert op te pakken na alle gebeurtenissen met Miller. Ze is weer alleen en doet haar uiterste best hem te ontwijken. Dat is echter makkelijker gezegd dan gedaan. Op de een of andere manier komt ze hem telkens tegen en hij wil haar ook niet zo makkelijk laten gaan. Kan Livy wel omgaan met de vele geheimen van Miller?

Net als het eerste deel in deze trilogie, zit het boek vol met erotische scènes. Jammer is dat deze scènes erg doen denken aan het eerste deel en dat er weinig origineels in zit. Hierdoor lijkt de passie enigszins verdwenen te zijn en heb je als lezer al snel het gevoel dat je een kopie leest van het voorgaande deel.

Anders dan in het eerste deel, heeft Jodi Ellen Malpas nu geprobeerd om wat spanning toe te voegen. Er zit daadwerkelijk een verhaal in en het is niet meer puur de erotiek waar het verhaal om draait. Dat zou positief moeten zijn, maar helaas is de auteur er niet zo goed in geslaagd. Zo is er bijvoorbeeld een scène waarin Livy achtervolgd wordt. In het begin heeft de lezer echter niet in de gaten dat er iemand achter haar aan zit en is er vooral verwarring in plaats van wat spanning. Spannende scènes worden ook vaak wat snel geschreven, waardoor er geen tijd is om iets op te bouwen. Voor je het weet is het weer voorbij.

De auteur had daarnaast op bepaalde punten best wat meer research mogen doen. Sommige situaties zijn zo onwaarschijnlijk, dat het voor een frons zorgt tijdens het lezen. Ook maakt de auteur zich er soms erg makkelijk vanaf. Toeval mag best eens voorkomen in een boek, maar het moet niet de overhand krijgen. De cliffhanger aan het einde zou onverwachts moeten zijn, maar door de vele hints die de auteur gedurende het boek geeft, is het wel vrij duidelijk.

Livy komt in Mijn nacht ontkend  nog naïever over dan in deel één. Ze krijgt van Miller de kans om alles te vragen wat ze maar wil. Met zijn verleden en zijn beroep, zijn er duizenden dingen die ze had kunnen bedenken. In plaats daarvan kiest ze ervoor om te vragen waarom hij zo netjes is en alles zo mooi opgeruimd houdt. Dit is totaal niet logisch en de lezer voelt zich hierdoor wel wat bedrogen. Livy lijkt alles maar oké te vinden en er wordt maar weinig toegelicht. Het personage Miller creëert vooral onduidelijkheden. Hij gaat alle kanten op waardoor zijn persoonlijkheid moeilijk te pijlen is.

Mijn nacht ontvlamd  – het eerste deel – was een leuk boek en nodigde uit om het vervolg te lezen. Helaas is Jodi Ellen Malpas er niet in geslaagd om de verwachtingen waar te maken. Het is te hopen dat het derde en laatste deel van deze serie veelbelovender is.