Auteur Emily Barr heeft al diverse boeken op haar naam staan. Haar nieuwste boek Back on Track speelt zich, net zoals haar overige boeken, in een ver land af. Om eerlijk te zijn ken ik Barr als een auteur van chicklit/reisromans. Back on Track wordt echter als een literaire thriller gepresenteerd. Helaas blijkt dit boek niet aan de kwaliteiten van een literaire thriller te voldoen, omdat zowel het literaire gehalte als de spanning die nodig is voor een thriller, ontbreken.
Tansy Harris is getrouwd met Max met wie zij twee zoontjes heeft. Tansy houdt van haar gezin, maar ze is haar huidige leven zat. Ze voelt zich een verschrikkelijke slechte moeder. Om aan de sleur van haar saaie leven te ontsnappen begint ze steeds meer te drinken. Diep van binnen weet Tansy dat ze een probleem heeft, maar dat wil ze in eerste instantie niet toegeven. Haar man Max merkt dat Tansy diep in de problemen begint te raken. Samen besluiten ze dat het zo niet langer door kan gaan. Er moet iets gebeuren anders stort Tansy volledig in.
Wanneer Tansy een e-mailtje krijgt van haar oude vriendin Ellie, met de vraag of ze naar India kan komen om te helpen in een kindertehuis, ziet Tansy dit als een mooie kans om aan haar problemen te werken en de nodige rust te nemen. Ze besluit vier weken naar de woongemeenschap in India te gaan. Tansy is dolblij om haar oude vriendin na al die jaren weer terug te zien. En hoewel ze in het begin moeite heeft met de aparte regels van de woongemeenschap past ze zich snel aan. Maar hoe langer Tansy in de woongemeenschap verblijft hoe meer vreemde zaken haar opvallen. Er is iets wat Ellie voor haar verzwijgt. Helaas komt Tansy er te laat achter dat haar vriendin zich met illegale zaken bezighoud. Niet alleen heeft Ellie tegen Tansy gelogen maar door haar toe doen moet Tansy ook nog eens op de vlucht voor de politie in India.
De achterflap van dit boek belooft een spannend verhaal vol angstaanjagende zaken maar als lezer wordt je daarin toch een beetje teleurgesteld. Het verhaal kent nauwelijks spanning en veel vreemde gebeurtenissen vinden er ook niet plaats. Het verhaal wordt pas aan het eind even spannend wanneer de ware bedoelingen van Tansys vriendin worden onthuld. Maar vanaf het begin tot aan dit punt is Back on Track vooral een verhaal over een alcoholistische vrouw met een midlifecrises. Haar reis door India is ook niet bijzonder boeiend te noemen. Ze ontmoet een stel dat aan het backpacken is, een excentrieke jonge Franse vrouw (ook een backpacker) en ze sluit vriendschap met een dakloze drugsverslaafde man. Voor de rest doen zich niet veel bijzonderheden voor.
Back on Track is vooral een geschikt boek voor lezers die graag over verre landen lezen. Het is ook meer een reisverhaal dan een thriller. Over het algemeen is Back on Track een aardige roman en als vakantieboek zou ik het wel aanraden. Voor fans van Emily Barr zal dit nieuwe verhaal waarschijnlijk ook wel boeiend zijn. Maar voor wie op zoek is naar spannende thriller is dit niet het juiste boek.