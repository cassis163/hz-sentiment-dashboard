Jodi Picoult snijdt in haar romans op indringende wijze hedendaagse, veelal Amerikaanse, problemen aan die al snel tot maatschappelijke vraagstukken worden verheven. De fictie die ze schrijft wordt door de in New York verschijnende Daily News omschreven als intelligent, vaak ontroerend en altijd rijp voor een discussie. In De bekering mengt Picoult op knappe wijze het intellectuele met het spirituele, om zo diep in te kunnen gaan op vragen over betekenis van verlossing en bij wie de macht ligt om over iemands lot te beslissen.
June Nealon is hertrouwd met de politieagent Kurt, nadat haar eerste man Jack is overleden bij een auto-ongeluk. Met haar dochtertje Elizabeth, probeert ze haar leven weer op de rails te krijgen wanneer Shay Bourne in haar leven verschijnt en in dienst wordt genomen als klusjesman. Kort daarna blijkt Shay gearresteerd te worden voor de moord op Kurt en Elizabeth. June is op dat moment in verwachting van haar dochter Claire, die op latere leeftijd blijkt te lijden aan een dodelijke hartziekte.
Er is maar één optie en dat is een harttransplantatie, waar de inmiddels ter dood veroordeelde Shay zijn hart voor beschikbaar wil stellen. De executie zal echter door middel van een injectie plaatsvinden waardoor het hart niet meer bruikbaar is voor transplantatie. De jonge advocaat Maggie Bloom stelt zich ten doel te pleiten voor een andere executiemethode waardoor het hart wel geschikt blijft voor transplantatie. Claires moeder zit met een dilemma als zij hoort dat de donor tevens de moordenaar van haar echtgenoot en dochter blijkt te zijn. Er dreigt een uitzichtloze situatie te ontstaan als de gezondheidstoestand van Claire snel achteruit gaat en de executiedatum voor Shay Bourne met de zelfde snelheid naderbij komt.
Jodi Picoult heeft voor een kenmerkende stijl van schrijven gekozen die lezers aan haar verhalen kan binden. In De bekering wordt, vanuit hun eigen gezichtspunten, het verhaal verteld door een aan aids lijdende gevangene, een jonge priester die als student nog jurylid is geweest bij de veroordeling van Shay Bourne, Claires moeder en de jonge advocate Maggie Bloom.
Voortdurend wordt het geloof als geweten gebruikt waardoor het voor de besluitvormers steeds moeilijker gaat worden om een juiste beslissing te nemen. Een nadeel hierbij is het gebruik van geloofsovertuigingen dat in Amerika meer herkenbaar is dan in Europa. Dat zal waarschijnlijk de reden zijn dat Jodi Picoult in Amerika een bestsellerauteur is en in Nederland en Vlaanderen minder bekend is. Toch zit De bekering als verhaal heel goed in elkaar. Met veel inhoudelijke kennis schrijft Picoult over de diverse geloofsovertuigingen in haar land, informeert ze de lezer over het leven van gevangenen, stelt ze aids en homos aan de orde en weet ze op indringende wijze het Amerikaanse rechtssysteem te beschrijven.
Maar naast dit groot vertoon van kennis en research is dat voor de niet-Amerikaanse markt tevens het breekpunt.
De bekering is aangrijpend en mooi maar tegelijk ook té Amerikaans om in Europa een diepe indruk achter te laten en ook hier een bestseller te worden.