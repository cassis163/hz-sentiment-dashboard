Het is mij in mijn hele leven nog maar een paar keer overkomen, en ik haat het als het gebeurt, maar met dit boek was het toch van dat: ik heb het niet uitgelezen! Op de achterflap van het boek lees ik dat Amos Oz wereldwijd beschouwd wordt als een van de grootste hedendaagse schrijvers...

Wel, dat talent heb ik dan niet herkend. Ik was er drie jaar terug al eens in begonnen, en toen heb ik het na goed 150 bladzijden moeten wegleggen: ik kon gewoon niet verder. Vorige maand heb ik het boek opnieuw bovengehaald, maar weer niks. Ik krijg absoluut geen voeling met het verhaal of met de personages, en deze keer heb ik de 150 zelfs niet gehaald... Ik kan dus geen samenvatting schrijven, of dit boek quoteren (die ene ster staat er omdat er nu eenmaal een quotering móét worden gegeven). Toch moet het een categorie van mensen erg aanspreken, want met de regelmaat van mijn oma's klok verschijnen er herdrukken.

Conclusie: Een Verhaal van Liefde en Duisternis helemaal uitlezen blijkt voor mij al even onmogelijk als... als... als niezen met de ogen open.