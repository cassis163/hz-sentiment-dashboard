Jasmijn Vink is anders, anders dan andere kinderen. Jasmijn wil niet naar de kleuterschool, Ze wil geen hoop drukke kinderen om haar heen en de kakofonie van geuren, kleuren en geluiden rondom haar maakt haar helemaal gek. Het komt allemaal heel erg hard binnen bij Jasmijn, dus vlucht ze ervan weg.

Naarmate ze ouder wordt en haar wereld aldus groter wordt, leert Jasmijn hier niet echt veel beter mee omgaan, maar volhardt ze in haar oude gewoonte: ze vlucht: weg van de drukte van haar omgeving naar haar hond, Senta en de zanger, Elvis, die haar haar broodnodige rust geven en die naar haar luisteren.

Het boek vertelt het leven van Jasmijn van kleuter tot jongvolwassene vanuit haar eigen oogpunt. Ze gunt ons een blik op het leven van een kind dat schoolgaat en opgroeit in het laatste kwart van de vorige eeuw toen autisme nog lang niet zo bekend was als nu, laat staan dat er rekening mee gehouden werd.

Zondagskind is een autobiografische roman van Judith Visser, geschreven nadat ze pas vier jaar daarvoor met Asperger gediagnostiseerd werd. De ervaringen van Jasmijn Visser sluiten dus zeer nauw aan bij de ervaringen van de schrijfster.

Omdat Jasmijn zich niet gemakkelijk aanpast en vaak wegloopt voor moeilijke situaties vervalt het boek in herhaling. Het was wel interessant te lezen hoe een kind met Asperger de wereld ervaart, maar naar mijn aanvoelen had het boek toch ook enkele andere aspecten van Asperger kunnen aanhalen, waardoor het geheel lichter was geworden en vooral aangenamer om te lezen. Nu blijf ik als lezer toch met een aantal vragen zitten.

Dit heeft er echter wel toe geleid dat ik in mijn omgeving vaak over het boek en omgaan met ASS gesproken heb. In mijn leven heeft het dus toch wel een discussie op gang gebracht, waarmee de schrijfster misschien toch wel blij gaat zijn. Vooral de houding van de moeder ‘Zo is ze nu eenmaal’ blijft me bij. Hopelijk kunnen meerdere mensen na het lezen van dit boek deze houding overnemen en draagt het boek op deze manier bij aan een mooiere, begripsvollere en respectvollere wereld.