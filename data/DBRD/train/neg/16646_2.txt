Wie heeft ze nog nooit gezien? Goochelaar Hans Kazàn of zijn kinderen die als Magic Unlimited met hun wervelende show over de wereld reizen? Een verhaal over zo’n familie moet wel verrassend zijn, met veel onverwachte wendingen en natuurlijk veel magie.  

Magie zit er volop in het verhaal. Het gezin Kazàn raakt verwikkelt in een strijd om de sterren. Hun tegenstander is niemand minder dan Draco, ofwel het sterrenbeeld de Draak. Je kunt hem in heldere nachten zien, verstopt tussen de Kleine en de Grote Beer. Op een avond kijkt de familie Kazàn naar de hemel en het kan niet op: de ene vallende ster na de andere. Als al hun wensen op zijn, beseffen ze dat er iets niet klopt. Ze gaan naar de Sterrenteller, die al op ze zit te wachten: zij zijn de personen die de sterren terug moeten halen uit de Spiegelkamer. Achter iedere spiegel in die kamer zijn een of meer sterren verstopt en zij moeten ze daar vinden. Ieder spiegel verbergt een wereld vol bekende sprookjesfiguren en monsters. Met groot gevaar voor hun eigen leven gaan ze op zoek, want als ze de Sterrensteler Draco niet uitschakelen en de sterren weer terug brengen wordt het ’s nachts erg donker op aarde. Nooit meer romantisch in het maanlicht zitten, geen kompas meer voor de schepen op zee.  

Het idee achter het verhaal is erg leuk, het is luchtig geschreven. Er zitten veel extra’s bij, allerlei weetjes over sprookjes, sterren en goochelaars bijvoorbeeld. Plus een heleboel trucs die je zelf thuis kunt doen. Maar als verhaal is het erg oppervlakkig en cliché, weinig verrassend. Sprookjes van de gebroeders Grimm en Hans Andersen, de regenboog als glijbaan, het is heel leuk en origineel, maar het is ook wel voor de hand liggend als je een verhaal vertelt over goochelaars en Marij Sloothaak voegt er niet iets verrassends aan toe.  

De spanning die er zou moeten zijn voel je als lezer niet erg mee. Spannende elementen zijn er genoeg: water in een grot waar je doorheen moet om een ster te vinden, een draak die ze moeten verslaan. Maar het lukt ze allemaal zonder dat je meevoelt met de moeite die ze moeten doen. Het lijkt alsof het zo hoort bij goochelaars: even toveren en alles is weer opgelost, maar voor de lezer is dat erg jammer.  

Als je van goochelen houdt en je wilt eens wat andere trucs leren dan die uit een doos dan is dit boek een aanrader. En als je van een huis-tuin-en-keuken-verhaaltje houdt ook.  

Marij Sloothaak (1957) is van oorsprong leraar Nederlands en Frans, maar ze heeft nooit voor de klas gestaan. In plaats daarvan is ze iets gaan doen met de opmerkingen vroeger in haar schoolrapport dat ze veel fantasie heeft en een mooie schrijfstijl. Nu is ze freelance copywriter, onder andere voor de Efteling. Je vindt het allemaal terug in het verhaal.  

Op goochelavontuur met de familie Kazàn is het tweede boek in de serie ‘Op avontuur!’ na Op kookavontuur met Jonnie en Thérèse Boer. Het boek is geschikt voor kinderen vanaf 8 jaar.