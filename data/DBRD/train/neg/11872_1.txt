R.J. Hillhouse verdiende in haar studententijd in Europa wat bij met illegale praktijken. Ze smokkelde o.a. Cubaanse rum en juwelen en was betrokken bij het witwassen van geld uit de Oostbloklanden. Naar eigen zeggen heeft men in die periode tevergeefs getracht haar te rekruteren voor de geheime diensten van Oost-Duitsland en LibiÃ«. Andere bronnen beweren dat zij in dienst was van de CIA. Feit is dat zij een spannende tijd heeft beleefd en daardoor als schrijfster kan terugvallen op enkele unieke ervaringen. Haar Amerikaanse debuut in 2004, de roman Rift Zone, is dan ook een spionage thriller met in de hoofdrol een smokkelaarster. In haar tweede roman staan de oorlog in Irak en de CIA centraal. Dit boek verschijnt nu in Nederland met als titel Huurlingen.
Huurlingen vertelt het verhaal van Stella Hawkins. Stella heeft onder haar schuilnaam Camille Black een succesvol bedrijf opgericht. Met haar ervaring als voormalig CIA spion geeft zij nu leiding aan een leger van huursoldaten. Zij aan zij met het Amerikaanse leger vechten haar mensen tegen de terroristen in Irak. Haar ex-verloofde Hunter Stone is, als lid van een supergeheime spionage dienst, eveneens gestationeerd in Irak. Als Hunter door de CIA wordt beschuldigd van landverraad, komen beide voormalige geliefden elkaar weer tegen. Camille, overtuigd van zijn onschuld, gaat samen haar geliefde, de strijd aan met de CIA, het Pentagon en met de Irakese verzetstrijders.
Huurlingen is een fictief verhaal, aangevuld met feiten, heel veel feiten. Bijna alle hoofdstukken beginnen met een quote van een verslaggever, de datum van verschijning en bronvermelding. Dit is niet alleen heel informatief, maar ook heel irritant. Het eigenlijke verhaal, toch al fragmentarisch geschreven, wordt hierdoor moeilijker te volgen. Buiten deze opmerkingen is het boek ook niet spannend. De karakters worden zo vlak beschreven, dat het je niet veel uitmaakt wat hen overkomt. De haat-liefdeverhouding van de hoofdpersonen maakt het ook niet echt geloofwaardig. De snelheid waarmee hun haat in liefde en omgekeerd omslaat, is ongekend. Gelukkig is er toch nog een pluspunt te vermelden: het verrassende plot.
Huurlingen is een boek, waarbij de non-fictie meer indrukt heeft gemaakt dan de fictie en waarbij het plot een beter verhaal verdiend zou hebben.