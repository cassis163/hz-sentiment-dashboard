Terug naar de kust van Saskia Noort wordt nogal wisselend beoordeeld op deze pagina. Ik vond het een heel aardig boek, waar ik een aantal genoeglijke uurtjes mee heb doorgebracht. Saskia Noort schrijft vlot en de typisch Nederlandse omgeving is op een aantal plaatsen een feest der herkenning. Toch viel het boek, bij het opmaken van de balans, tegen. Dat zit hem in het plot. Al heel lang had ik het vermoeden wie de dader zou zijn en dit vermoeden bleek juist. In een goede thrillers word je op het verkeerde been gezet, je puzzelt, je denkt het te weten, maar het klopt niet enz. enz. Bij Terug naar de kust is dit niet het geval. Jammer.

Dit boek is geen Nicci French en ook geen Karin Fossum, zoals op de achterflap wordt gesuggereerd. Ik begrijp ook niet waarom Saskia Noort de concurrentie aan moet gaan met dergelijke grote namen. Het argument zal wel liggen in promotiedoeleinden, maar het werkt niet en uiteindelijk pakt het uit als anti-promotie. Een lezer begint met bepaalde verwachtingen en komt bedrogen uit. De uitgever heeft te hoge verwachtingen gewekt en de schrijver valt tegen. Ik begrijp dan ook werkelijk niet waarom je tegenwoordig voortdurend dergelijke vergelijkingen tegenkomt. Het stoort mij wel vaker.

Tot slot. Saskia Noort heeft een heel aardige misdaadroman geschreven die een breed publiek, (waarschijnlijk veel vrouwen) leesplezier zal bezorgen. Dat kan ook heel goed zonder de vergelijking met Nicci French en Karin Fossum.