Vergeet de meisjes van Alma Mathijsen is een boek wat je inderdaad maar zo snel mogelijk kan vergeten. Het verhaal over schrijfster Iris Kouwenaar, haar vriendin Kay en de journalist Fields is erg onwaarschijnlijk en warrig.
De Amerikaanse journalist Fields krijgt de opdracht een artikel te schrijven over de Nederlandse schrijfster Iris Kouwenaar, waar al langere tijd geen boek van is verschenen. Zij heeft ooit twintig jaar geleden een succesroman geschreven, maar de boeken die daarna van haar verschenen zijn minder succesvol. Fields heeft nog nooit een boek van haar willen lezen en is niet blij met de opdracht. Hij reist af naar Nederland en vindt in een klein dorp het huis waar Iris en haar vriendin Kay wonen. Hij dringt binnen en verstopt zich in de kledingkast, van waaruit hij de vrouwen observeert. De relatie tussen de vrouwen is bevreemdend en bedreigend. Fields kan niet anders dan ingrijpen.
De gebeurtenissen zijn zeer onwaarschijnlijk en kloppen ook niet altijd. De acties en reacties van de diverse hoofdpersonen zijn vaak moeilijk voorstelbaar. In sommige boeken is dat niet erg en wordt je toch het verhaal ingezogen, maar in dit boek schept het een afstand en is het niet invoelbaar. Het boek leest best prettig weg en er zaten ook wel mooie stukjes in, maar het geheel was toch onvoldoende. Dit boek werd aangeraden door het DWDD Boekenpanel, maar was voor mij een tegenvaller.