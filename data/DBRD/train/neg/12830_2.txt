Het verhaal speelt in de jaren 20 en 30 van de vorige eeuw. Charles Latimer is een econoom die zich ontplooit tot detectiveschrijver. Zo komt hij in Istanboel in aanraking met kolonel Haki. Haki houdt van lezen en van het werk van Latimer. Via Haki hoort Charles Latimer het verhaal van de dood van Dimitrios en zijn geschiedenis. Zijn interesse is gewekt en hij gaat op onderzoek uit. Een zoektocht die eindigt in Parijs.
Als absolute fan van (psychologische) thrillers waren mijn verwachtingen zeer hoog. Vooral omdat op de achterflap vermeld staat dat Eric Ambler, waarvan ik nog nooit had gehoord, de beste thrillerschrijver aller tijden is. Vanaf het begin had ik moeite met de lange, langdradige zinnen en het verhaal kon mij niet boeien. Tot ongeveer de helft van het boek, toen wilde ik verder lezen en weten hoe het zou aflopen. Het verhaal werd iets boeiender, maar niet zo boeiend dat ik ademloos verder wilde lezen, helaas.
Het masker van Dimitrios van Eric Ambler is te vergelijken met boeken van Agatha Christie. Een misdaadroman, maar geen thriller, zoals we die vandaag de dag kennen.
Houd je van politieromans en/of misdaadromans met een klassiek tintje, en met ouderwetse lange zinnen, dan zal dit boek zeker interessant en boeiend voor je zijn. Ook is het handig dat je enige kennis van de Franse taal hebt!

Ik geef het boek 2,5 sterren