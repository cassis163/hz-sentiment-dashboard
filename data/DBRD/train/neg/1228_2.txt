Drie zussen zijn op jonge leeftijd van elkaar gescheiden om elk over hun eigen rijk te regeren. Ze bezitten niet alleen koninklijk bloed, maar ook unieke gaven. Mirabella beheerst de natuurelementen, Katherine is bestand tegen alle soorten gif en Arsinoe deelt een unieke band met het planten- en dierenrijk. Hun leven staat in het teken van hun zestiende verjaardag. Die zal het begin inluiden van een wreed gevecht om de troon dat slechts één van hen zal overleven.
Uit liefde voor hun rijk zijn alle drie de jonge vrouwen vastbesloten om als winnaar uit de strijd te komen. Tijdens hun meedogenloze queeste krijgen ze hulp van trouwe aanhangers die hen met raad en daad bijstaan. Hun gave is een belangrijk wapen, maar de strijd wordt ook psychologisch gespeeld. Daarbovenop staat hun wederzijdse haat in schril contrast met de bloedband die ze delen. Hoe ver zijn ze bereid om te gaan om de macht in handen te krijgen? En wat met de liefde in hun leven?
Koninginnen is de vertaling van Three Dark Crowns en wordt uitgegeven door HarperCollins. Sandra Hessels nam de vertaling voor haar rekening.
Auteur Kendare Blake vertelt haar verhaal door elk hoofdstuk van perspectief te wisselen. Het eerste deel is dan ook één grote kennismaking met een van de drie koninginnen, haar belangrijkste vertrouwelingen en haar rijk. Deze introducerende hoofdstukken zijn taai en afstandelijk geschreven. Wel fijn dat met elk nieuw perspectief de sympathie van de lezer verschuift totdat het voortdurend tussen de drie vrouwen zweeft. Je verafschuwt en support tegelijkertijd iedereen. Toch blijft het een hele opdracht om de tientallen (overwegend vlakke) personages uit elkaar te houden.
Het uitgangspunt belooft spannende en rauwe materie, maar slaat algauw een totaal andere weg in. De drie jonge vrouwen bekommeren zich meer om hun liefdesleven dan om hun gruwelijke lotsbestemming. De gedurfde kantjes aan het verhaal zinken weg in een clichématig patroon van aantrekken en afstoten dat haast op geen enkel moment beroert. Actie is ver te zoeken en platte conversaties zuigen de spanning uit een verhaal dat veel te uitgebreid beschreven is.
Koninginnen heeft een sterk en boeiend uitgangspunt, maar auteur Kendare Blake laat deze links liggen voor romantische dramatiek die weinig om het lijf heeft. De laatste hoofdstukken betekenen een omslag en zorgen voor de verwachte actie en verrassingen, maar dan is het al te laat. Hopelijk doet Blake in het tweede deel het lef dat in haar uitgangspunt schuilt, wél alle eer aan.