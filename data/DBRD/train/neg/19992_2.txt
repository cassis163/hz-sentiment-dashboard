EEN BOEIEND PARANORMAAL IDEE DAT ONTGOOCHELT DOOR CHAOS.

Abby's leven verandert totaal wanneer ze op aanraden van haar vriendin Laura deel gaat uitmaken van een speciale groep. Deze mensen hebben net als zij herinneringen uit een vorig leven en al snel wordt er jacht gemaakt op hen allemaal. Wanneer iemand ontvoerd wordt door Het Atria Project begint de zoektocht. Wie zijn het Atria Project, waarom willen ze hen en nog veel belangrijker wie kan Abby vertrouwen? De raadsels stapelen zich op en het onderzoek gaat verder dan de Aarde.

Deze paranormale thriller bevat interessante sciencefiction elementen en het lijkt alsof je getrakteerd wordt op een spannend, apart verhaal. Jammer genoeg wil de schrijfster te veel en loopt het verhaal vast in oeverloze beschrijvingen en onlogische, chaotische plotwendingen. De taalfouten kunnen gecorrigeerd worden en de auteur heeft interessante ideeën. Als liefhebber van paranormale boeken kan ik de fantasie en de verwarring die gecreëerd worden zeker waarderen. Toch denk ik dat dit boek meer indruk had gemaakt met minder verhaallijnen. Misschien de ballast overboord gooien en tot de essentie komen? Het zou het boek alleszins boeiender maken. Nu mist het actie en een vlotte schrijfstijl.

Bedankt De Perfecte Buren en Ursula Visser dat ik mocht deelnemen aan deze leesclub.
Hoewel mijn mening nu niet zo positief is, mag de auteur zich niet laten ontmoedigen. Een restyling van het verhaal met de originele insteek zal veel verschil maken. Paranormale thrillers in het Nederlands zijn er naar mijn bescheiden mening te weinig. De stem van Ursula kan gehoord worden wanneer het boek minder complex is. Dit betekent niet dat alles eenvoudig moet zijn maar nu is er chaos.
**