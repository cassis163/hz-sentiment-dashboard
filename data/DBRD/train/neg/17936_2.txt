Restore me gaat verder waar Ignite me eindigde. Juliette heeft Sector 45 overgenomen en is nu dus de leider van deze sector. Het leiderschap is echter niet wat ze ervan verwacht had. Ze weet eigenlijk te weinig van de gang van zaken en het valt haar daardoor erg zwaar om haar leiderschap goed vorm te geven. Warner heeft wel de juiste kennis in huis, maar heeft er bewust voor gekozen om die verantwoordelijkheid niet aan te gaan. Terwijl hun prille relatie ernstig op de proef gesteld wordt door deze omstandigheden, komen tot overmaat van ramp ook nog de kinderen van de andere leiders op bezoek.

Na een sterk einde in Ignite me komen we in Restore me in rustiger vaarwater terecht. De focus ligt in dit deel vooral op de gevoelsbeleving van Juliette en Warner bij de gebeurtenissen die volgen op de overname van Sector 45. Wie hier plezier aan beleeft, kan zijn hart ophalen bij dit verhaal. Er gebeurt echter vrij weinig in het verhaal, de actie is ver te zoeken, hierdoor wordt het verhaal helaas snel saai. Een aantal onthullingen weet de aandacht van de lezer toch weer te pakken te krijgen, maar dan ben je wel al ver over de helft van het boek heen.

Van de krachtige Juliette uit het vorige deel is niet veel meer over. Juist als daadkrachtige heldin met superkrachten sprak ze tot de verbeelding. Ze is nu echter erg onzeker over haar leiderschap, wat al snel op de zenuwen werkt. Geliefde personages uit voorgaande delen, zoals Adam, Kenji en James, komen in dit deel nauwelijks aan bod. Wel maken we kennis met nieuwe personages. De kinderen van de overige leiders komen namelijk bij Juliette op bezoek, maar de motivatie daarachter wordt niet geheel duidelijk: Zijn ze spionnen, een bedreiging of mogelijke bondgenoten? Deze kinderen worden ge√Øntroduceerd, maar niet voldoende uitgewerkt. Ze gaan hierdoor niet echt leven en hun rol in het verhaal blijft wat vaag.

De onthullingen over Juliette wekken de interesse weer en ook het einde van het boek is verrassend. Dit maakt dan toch weer nieuwsgierig naar het volgende deel. Hopelijk zit daar weer wat meer actie in en worden de verschillende personages weer wat beter uitgewerkt.