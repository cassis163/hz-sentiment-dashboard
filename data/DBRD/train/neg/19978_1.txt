Het geheim van Leonard Pelkey, geschreven door James Lecesne, is het eerste deel in een nieuwe serie van uitgeverij Pimento. In deze serie, Black Pimento genaamd, geeft de uitgeverij zogenaamde cross-overthrillers uit: spannende boeken die zowel voor kinderen als voor volwassenen geschikt zijn (zie ook het artikel Thrillers voor jong en oud in het nieuwsarchief van Crimezone.nl). Schrijver James Lecesne maakt met dit boek zijn (jeugd)thrillerdebuut. Hij is een bekroond filmmaker en schrijver van diverse onemanshows.
De 15-jarige Phoebe heeft het er maar moeilijk mee: haar vader is er vandoor gegaan met een andere vrouw, ze moet haar moeder helpen in de kapsalon, haar zus is een chagrijn en nu komt haar 13-jarig neef Leonard ook nog eens bij hun in huis wonen. De excentrieke Leonard trekt zich van niemand wat aan en doet waar hij zelf zin in heeft: hij loopt in bizarre, kleurrijke kleren, helpt haar moeder graag in de kapsalon, geeft iedereen stijladviezen en is overduidelijk homo.
Phoebe vindt haar neef vreselijk maar is tegelijk bang dat ze hem op school in elkaar zullen slaan als hij zich niet aanpast.
Op een dag verdwijnt Leonard zomaar en iedereen is geschokt als zijn lichaam enkele dagen later uit het meer wordt gevist. Hij is vermoord. Maar door wie? En waarom? Phoebe gaat op onderzoek uit en komt al snel achter dingen die ze liever niet had geweten
Het boek begint al als een soort chicklit voor jonge meiden en het wordt er later in het verhaal niet beter op. Het duurt bovendien minstens honderd bladzijden voor er eens iets gebeurt, en zelfs dat is niet echt spannend.
Lecesne heeft wel een vlotte schrijfstijl, het boek is zo uit, maar of dat in dit geval goed is?!
Knap is wel dat de personages enorm beeldend beschreven worden. Het is niet moeilijk om een voorstelling te maken van Leonard, Phoebe, Phoebes zus Deidre of haar moeder.
Voor volwassenen is dit boek zeker niet interessant, daarvoor neigt het te veel naar een kinderboek. Ook de jeugdige lezer vindt er waarschijnlijk niets aan. Het boek is geen moment echt spannend, geen moment echt grappig, geen moment ontroerend of intrigerend, kortom, het is het allemaal net niet.
Bovendien is het einde zeer onduidelijk: heeft de verdachte het nou gedaan of niet? En waarom? Wat is nou eigenlijk het geheim van Leonard Pelkey? De lezer krijgt jammer genoeg geen antwoorden.