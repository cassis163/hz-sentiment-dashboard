Michael Jecks is inmiddels verantwoordelijk voor een flinke reeks Middeleeuwse detectives over sir Baldwin, een voormalige tempelridder. In zijn nieuwste komt de ridder in actie als er een non onder verdachte omstandigheden in een afgelegen klooster overlijdt. Veel kan hij niet doen, omdat hij zelf het slachtoffer van een aanslag wordt en in de ziekenboeg eindigt. Evenals in eerdere boeken, wordt Baldwin bijgestaan door baljuw Simon Puttock, die dit keer de klus moet klaren. Maar dit gebeurt niet voordat er nog meer doden vallen.

Al voordat het verhaal begint, probeert Jecks verantwoording af te leggen voor de historische facetten van het boek. In het klooster dat hij beschrijft, gebeurt zo'n beetje alles wat God verboden heeft. Jecks doet een poging dit aannemelijk te maken. Hoewel het misschien waar is dat klooster niet altijd even vrome conventies waren als vaak wordt gedacht, maakt Jecks er in het boek wel een erg losbandige boel van. Werkelijk geen enkele non blijkt een kuis leven te leiden.

Wat de boeken van Jecks interessant maakt, is de historische setting. Ondanks dat hij er enigszins een potje van maakt in Moord In Het Klooster, is dat facet ook in dit boek boeiend. Als whodunit is hij minder sterk. Er zijn genoeg verdachten, en door de vele nachtelijke escapades kunnen die verdachten nooit met alibi's komen. Maar de ontknoping is uiteindelijk wat slap. De dader wordt niet ontmaskerd, die doet dat zelf wanneer niemand het verwacht. Ten slotte knoopt Jecks aan het eind de touwtjes aan elkaar.

Moord In Het Klooster is een redelijk verhaal. Soms is het wat wijdlopig qua beschrijvingen en uitleg maar de historische context komt daardoor mooier uit de verf. Geen topper.