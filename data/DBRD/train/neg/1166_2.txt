Emily Coleman besluit haar oude leven achter zich te laten en ver van huis onder een andere naam een geheel nieuw leven op te bouwen. Slechts in het bezit van een weekendtas reist ze af naar London. In Londen aangekomen gaat Emily, die zichzelf nu Cat Brown noemt, op zoek naar een kamer waar ze de eerste tijd kan doorbrengen. Na eerst tevergeefs op verschillende advertenties te hebben gereageerd, vindt ze onderdak in Finsbury Park Palace. Het is een oud vervallen huis in een nogal ruige buurt en heel wat anders dan ze gewend is. Cat sluit vriendschap met Angel, één van de bewoners. Mede dankzij Angel vindt Cat haar draai in haar nieuwe leven.
Ze vindt een baan bij een reclamebureau en werkt zich binnen een jaar omhoog zodat ze samen met Angel een andere, betere woning kan betrekken.
Cat heeft elk spoor naar haar verleden grondig uitgewist opdat niemand haar kan vinden. Het verleden laat haar echter niet los. Heeft Cat de juiste keuze gemaakt en wat heeft haar tot die keuze gebracht?

‘Een stap te ver’ is het debuut van Tina Seskis. Ze studeerde bedrijfskunde in Bath en werkte ruim 20 jaar in diverse functies binnen de marketing- en reclamewereld. Tina Seskis besloot ‘Een stap te ver’ in eigen beheer uit te geven en verkocht binnen een jaar 100.000 e-books en 10.000 papieren exemplaren. Hierna kreeg ze een contract bij een grote uitgeverij en werd haar boek wereldwijd aan 18 landen verkocht.


Als we de cover mogen geloven is ‘Een stap te ver’ een literaire thriller. Ondanks dat het verhaal spannend begint, is dit geen thriller. Er zit te weinig (aanhoudende) spanning in het boek en het verhaal wordt al gauw langdradig. Indien de opbouw van de plot met de vele wendingen en flashbacks het boek literair maakt, dan wordt daar te veel nadruk opgelegd. Het ontbreken van een duidelijke tijdsindicatie bij de flashbacks maakt het lezen er niet gemakkelijker op en haalt de spanning en het tempo uit het verhaal. De karakters van de diverse personages zijn te oppervlakkig en vaak emotieloos.

Het boek bestaat uit vier delen en heeft korte hoofdstukken. De schrijfstijl is goed. Tina Seskis gebruikt vlotte zinnen waardoor het boek in die zin gemakkelijk leest. De plot is op zich interessant maar wordt ondergesneeuwd doordat het verhaal te lang wordt gerekt. De weg naar de ontknoping is te lang en te bochtig. De thriller lijdt in die zin onder de poging de plot een literair (betekent hier ingewikkeld) tintje te geven.