'Smilla's gevoel voor sneeuw' is een bekend boek binnen de noordse literatuur. Auteur Peter Høeg schreef het in 1992, de Nederlandse vertaling dateert van 1995 (net voor de spellingshervorming van 1996, zo blijkt hier en daar tijdens het lezen).

Het jongetje Esaja valt van een dak, maar de eigenzinnige Smilla kan niet geloven dat dit een ongeluk was en gaat op onderzoek uit. Ze komt op het spoor van een aantal expedities naar Groenland, en hoopt het mysterie rond Esaja's dood op te helderen.

Het boek wist me helemaal niet mee te slepen, vooral in het begin is de aantrekkingskracht bijzonder klein. Een heel aantal personages, maar hun specifieke rol in het verhaal en hun relatie tot elkaar zijn niet altijd duidelijk. In het begin van het boek lopen verleden en heden dan ook nog eens door elkaar heen, zonder tijdsaanduidingen, en dat binnen één en hetzelfde hoofdstuk. Allemaal niet bepaald bevorderlijk voor het leesplezier.

Het verhaal op zich is goed, of had goed kunnen zijn, maar de ontwikkelingen gebeuren aanvankelijk verschrikkelijk traag. Te veel beschrijvingen, te veel uitweidingen, in die mate dat het verhaal zelf ondergesneeuwd raakt. Er wordt te veel aan de verbeelding van de lezer overgelaten, de overgangen zijn niet expliciet genoeg. De personages zijn niet echt uitgewerkt, enkel over hoofdpersonage Smilla komen we iets meer te weten.

Interessant is wel om iets meer over de toenmalige verhouding tussen Groenland en Denemarken te lezen, net zoals een aantal wetenschappelijke weetjes die de revue passeren.

Spanning 1-2, Plot 2, Leesplezier 1-2, Schrijfstijl 3, Originaliteit 4, Psychologie 2.