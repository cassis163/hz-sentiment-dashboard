Een slecht geweten is de eerste thriller van de hand van Brundage. De oorspronkelijke titel van dit boek is The doctors wife, refererend naar hoofdpersoon Annie, maar ook naar Elizabeth Brundage zelf.

Lydia is jong, mooi, knettergek en godsdienstfanaat. Simon, haar man, is extravagant en beroemd. Deze binnenvetter stort zijn hart uit bij de vrouw van de dokter, Annie. Zij voelt zich emotioneel verwaarloosd en vlucht in de armen van Simon. Manlief Michael heeft geen weet van deze relatie, de succesvolle dokter is zo druk met het zorgen voor al zijn patiënten dat hij zijn gezin volledig uit het oog is verloren.
Deze vier karakters vormen de spil van een slecht geweten. De hoofdpersonen komen bewust of onbewust, gewild of ongewild met elkaar in aanraking en maken (en breken) het plot.

Tijdens het lezen van Een slecht geweten was ik in de ban van het boek. Het tempo van het verhaal, de onverwachte wendingen, de ethische kwesties, de dreigingen en de gruweldaden, dit alles werkte spanningsverhogend en droeg bij aan het verlangen om het boek zo snel mogelijk uit te lezen. Nadat de laatste bladzijde was omgeslagen sloeg mijn oorspronkelijke positieve mening echter als een blad aan de boom om.

Geen van de vier hoofdpersonen reageert in dit boek zoals mensen in het dagelijks leven op situaties reageren. Simon verdenkt zijn knotsgekke vrouw Lydia van levensgevaarlijke praktijken, maar verzuimt om hierover iets tegen vriendin Annie te zeggen. Zij op haar beurt onderneemt geen enkele actie om haar gezin te beschermen tegen de vreselijke bedreigingen die aan hun adres worden geuit, vanwege de abortussen die worden uitgevoerd door Michael. Na alle gruwelen die zijn gezin overkomen, kiest hij nog steeds voor zijn werk. Lekkere vader!

Het verhaal komt voort uit de karakters en niet andersom. Het lijkt of Brundage zich tijdens het schrijven heeft laten overrompelen door de daden van haar karakters en bij de start van het boek nog geen idee had waar alles toe zou leiden. Het anti-abortus thema vond ik aanvankelijk goed gekozen. Het gaf het boek extra cachet, vanwege de gevoelige ethische kwestie die Brundage mooi van twee kanten belicht. Totdat prolife activisten een aanslag plegen op de aanwezigen in de abortuskliniek. Prolife activisten zijn er meestal niet op uit om onschuldige levens te ´nemen´. Het boek bevat meer van dit soort scènes, ze tasten helaas de geloofwaardigheid van het verhaal aan.
Kortom, een prima boek om lekker weg te lezen, zolang je er maar niet teveel bij nadenkt.