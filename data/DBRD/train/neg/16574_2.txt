Het verhaal Exit is neergezet als het verdergaan waar de film Bella Bettien stopt. Zij het dat de naam Bettien is veranderd in Cecilia. Bettien Martens is een Nederlandse vrouw die voor haar rol in de internationale drugshandel op het Piazza Navona in Rome is gearresteerd.
Haar straf wordt omgezet in een identiteitsverandering als zij als kroongetuige gaat optreden en zo een belangrijke bijdrage levert om de kopmannen van de drugshandel achter de tralies te krijgen.
Zijzelf komt in een getuigebeschermingsprogramma terecht en krijgt niet alleen een ander uiterlijk maar ook een nieuwe identiteit. Wanneer haar voormalige baas, Ricardo Garcia Morales weet te ontsnappen, staat hem maar één doel voor ogen. Iedereen die een bijdrage heeft geleverd aan zijn arrestatie zal hij eigenhandig vermoorden.
De jacht op Cecilia is geopend!

Met een teveel aan flash backs probeert de auteur op de lezer een deel van de film te projecteren, zij het dat hier dezelfde namen zijn gebruikt voor dezelfde personages. Alleen voor Bettien maakt hij een uitzondering.
Vanuit verschillende perspectieven trekt het verleden aan de geest van de lezer voorbij. Dit maakt de rol die uiteindelijk voor Cecilia overblijft wel erg klein. Ruw geschat gaat ongeveer de helft van het verhaal over het verleden en blijft er dus maar een klein deel over voor het fictieve nieuwe leesverhaal.
Zou je het omdraaien en Exit tot filmscript ombouwen en verfilmen dan gaat dit niet lukken. Bella Bettien vertelt deze volledige geschiedenis al en het beetje wat Exit daaraan toevoegt is te verwaarlozen. Is daarmee de veroordeling voor Exit compleet? Gelukkig niet want wanneer je Exit als een op zichzelf staand verhaal beschouwt is het niet eens slecht. De schrijfstijl is voor de lezer prettig, het verhaal steekt goed in elkaar en de personages zijn beeldend neergezet. Alleen moet Hans Pos zich bij een eventueel tweede boek niet opnieuw laten verleiden om een bestaand en al eerder verteld verhaal nogmaals te gebruiken.
Blijkt er tenslotte al jaren een boek Bella Bettien van Frank Bovenkerk in het True Crime genre op de markt te zijn! Dat is dan weer basis geweest voor de gelijknamige film. Alles bij elkaar opgeteld een zeer merkwaardig belopen traject waarbij het boek Exit het minst in dit rijtje past!
Overigens, waar de film voor spanning zit laat het boek Exit het op dat punt volledig afweten.