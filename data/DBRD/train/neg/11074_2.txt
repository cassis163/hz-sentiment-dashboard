Twintig jaar na De verdwenen prinses van Geografie is Vrouw Holle het kattenkwaad van de jonge Felix zo zat, dat ze hem in de Gelaarsde Kat verandert. Het enige dat hij kan, is schapenwol veranderen in goud. Vrouw Holle hoopt dat hij op deze manier zijn lesje leert. Echter, het is de droom van prins Hamlet om koning te worden. Echter is hij niet de eerstelijns troonopvolger. Hij bedenkt een plan om toch de troon te bestijgen, maar daarvoor heeft hij een flinke som geld nodig om zijn huurling Malle Fidus te betalen. Maar wat blijkt: zowel prins Hamlet als Malle Fidus hebben allebei snel veel geld nodig. En de enige manier om vlug aan een hoop geld te komen, is door de Gelaarsde Kat in handen te krijgen. Maar Vrouw Holle heeft spijt dat ze Felix heeft betovert en strijdt ervoor hem terug te krijgen
Voor Qreative Minds is het voorafgaande deel op Het goud van de gelaarsde kat, namelijk De verdwenen prinses van Geografie gerecenseerd. Echter is dit gedaan door Inge. Rosanne, daarentegen, heeft Het goud van de gelaarsde kat gelezen, zonder het eerste deel te lezen. Gelukkig kan dit tweede deel op zichzelf gelezen worden, omdat het een nieuw plot bevat. Er zijn voldoende terugverwijzingen en personages die rechtstreeks uit deel één komen, maar hier is makkelijk mee om te gaan. Bovendien is er, voorafgaande de proloog, een korte samenvatting over de gebeurtenissen uit De verdwenen prinses van Geografie. Op deze manier hoef je als nieuwe lezer de hoogtepunten niet te missen. Toch zal het zeker een pluspunt zijn om het eerste deel wel te lezen, omdat dit veel meer handvatten geeft over het verleden van het land Topografie.

De personages in Het goud van de gelaarsde kat mochten beter uitgewerkt worden. Er zijn hoofdstukken vanuit het perspectief van prins Hamlet, Malle Fidus, de Gelaarsde Kat en Vrouw Holle. Echter worden alle personages evenveel in hun waarde gelaten, waardoor er niet één bepaalde hoofdpersoon aangewezen kan worden. Bovendien wordt er niet één personage dieper uitgewerkt, zodat je als lezer iets meer in het binnenste van de persoon – of kat – kunt kijken. Je leert ze als het ware niet kennen, waardoor de plot niet dieper dan de oppervlakte gaat.
Daarnaast is de plot nogal binnen de lijntjes. Het is leuk dat Jochemsen verschillende sprookjesverhalen aan elkaar koppelt en het is knap dat deze sprookjes zo knap in elkaar passen. Toch lijkt het een beetje te veel toeval. Zo zijn Repelsteeltje en Vrouw Holle familie, maar de onderbouwing door Jochemsen over de familieband lijkt erg fragiel. Als lezer voel je de band tussen Vrouw Holle en Repelsteeltje nauwelijks. Maar de plot zelf is binnen de lijntjes. De puzzelstukken zijn netjes op elkaar gelegd, waardoor er wat een origineel plot betreft ver te zoeken is.

Wel is Jochemsen zelf de koningin der spreekwoorden en andere uitdrukkingen. Er wordt veelvuldig gebruik gemaakt van gezegden die perfect bij de plot en de passages passen. Een tweetal voorbeelden: Felix is aan het zingen en Vrouw Holle noemt het kattengejank. Of, ook in de situatie met de zingende Felix: ‘Het lijkt, bij alle duivenkaters, dat hij het erom doet.’ En dit geldt niet enkel voor uitdrukkingen die met katten te maken hebben. De lezer krijgt het idee dat Jochemsen hier en daar zelfs een zelfverzonnen vergelijkingen verwerkt, zoals: ‘Trillend als een vogeltje in een net.’ Een andere leuke bijkomstigheid is het liedje dat de Gelaarsde Kat telkens in zijn hoofd krijgt als hij wol aan het spinnen is – een lied dat uiteraard over een kat gaat en dat bijna iedere lezer bekend in de oren klinkt!

De afsluiting van Het goud van de gelaarsde kat bevat een fantastisch open einde, oftewel een perfect begin voor een volgens sprookjesachtig verhaal. Er wordt weer een mysterieus personage in beeld gebracht waarboven een groot vraagteken blijft hangen, omdat na deze introductie het verhaal uit is. Echter is er een overeenkomst tussen dit einde en de plot van De verdwenen prinses van Geografie¸ waarbij de rol van prinses Dorarosa belangrijk is. Betekent de overeenkomst tussen deel 1 en de laatste bladzijde van deel 2 toeval, of is hierbij het kringetje rond? Jochemsen laat de lezer in nieuwsgierigheid achter met Het goud van de gelaarsde kat.