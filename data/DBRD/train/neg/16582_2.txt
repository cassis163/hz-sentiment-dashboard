Het begin van dit boek vond ik erg moeilijk om door te komen, vooral door de grenzeloze haat die eruit spreekt, maar ook door het saaie en soms zelfs debiliserende taalgebruik.

Ik kan me niet goed focussen op het verhaal, omdat het een "nu" heeft en "herinneringen", maar het is niet altijd duidelijk waar het een ophoudt en het ander begint. Daar komt bij dat de aanwijzingen voor de tijd waarin het speelt onduidelijk zijn, maar ook nog eens vertroebelt worden door het milieu waarin de hoofdpersoon leeft. Dat laatste herken ik wel, maar bij *ons* in de streek was er toch enige progressie en moderniteit. In dit boek lijkt het meestal of het zich begin jaren '50 afspeelt. Tot Rubicks Kubus wordt genoemd: is het dan toch begin jaren '80? Daar past het rekje met cd's niet bij (begin '00?) en uiteindelijk is er Sunny Boy waaruit midden jaren '90 zou moeten volgen. Maar steeds wordt er teruggevallen op situaties die eerder vooroorlogs aanvoelen.
Het verhaal is wel chronologisch, maar hoeveel tijd er verstrijkt is onduidelijk, dingen gebeuren heel plotseling, waardoor het me onduidelijk is hoe de hoofdpersoon zich ontwikkelt (hoe snel, met welke logica). Het zijn eerder anekdotes per hoofdstuk met losse verwijzingen naar elkaar.
Het laatste hoofdstuk heeft dezelfde titel als het boek. Hier wordt tamelijk geforceerd Het Woord nog eens op literair niveau in het boek geperst. Het is geen conclusie van de voorgaande gebeurtenissen of afronding van het verhaal, eerder een soort laatste aflevering van het seizoen.

Irritant vond ik dat veel woorden werden uitgelegd (bijvoorbeeld pestbosje) die vanzelfsprekend zijn of toch redelijk bekend, terwijl allerlei Zeeuwse woorden en zwaar dialect dat min of meer fonetisch is weergegeven niet worden uitgelegd, waardoor het niet altijd duidelijk is waar het verhaal over gaat. Die Zeeuwse woorden zijn niet online te vinden, dus een korte uitleg (bijvoorbeeld achterin het boek) was wel prettig geweest. Misschien handig om daar gelijk alle Bijbelse- en boerenbegrippen in uit te leggen, voor degenen die daar niet zo in thuis zijn.
Hier en daar lijkt het boek een sleutelroman te zijn, met hints naar waar het zich echt afspeelt of naar echte personen, maar als buitenstaander worden de hints eerder onbegrijpelijk.
Meer een boek voor een "incrowd" dus.