Soms komen er boeken voorbij waarbij de combinatie van de cover en de beschrijving op de achterflap gewoon onweerstaanbaar zijn. Voor mij is Doodgewoon van Carla Scheepstra er zo één, het tiende boek uit de Boek 10 2018 van Godijn Publishing. Alles aan de cover vind ik aantrekkelijk, tot aan het lettertype van de titel toe. Als fan van Young Adult Fantasy sprak de beschrijving van het verhaal me ook erg aan.

Het idee van de auteur om zombies eens in een ander, menselijker jasje te steken is leuk gevonden. Helaas houdt het bij Doodgewoon op bij een goed idee, de uitwerking hiervan laat nogal wat te wensen over. Het verhaal zelf lijkt gehaast geschreven en doet daardoor heel rommelig aan. Te vaak moest ik terugbladeren omdat ik dacht dingen gemist te hebben om dan tot de conclusie te komen dat bepaalde verbanden gewoon niet worden vermeld. De plot van het verhaal is mager en de personages zijn opvallend vaak op de juiste plek aanwezig omdat dit nodig is voor het verhaal, niet omdat het logisch is. De personages zelf blijven vlak en inwisselbaar en bezitten weinig emotionele diepgang. De wereld die de auteur probeert te scheppen in Doodgewoon barst van de potentie, maar blijft oppervlakkig en roept veel vragen op die niet beantwoord worden.

Een ander punt waar ik niet mee uit de voeten kan is de schrijfstijl. De beschrijvingen, maar vooral ook de dialogen doen denken aan een opstel zoals we die allemaal hebben moeten schrijven op de lagere school. Nog afgezien van de enorme hoeveelheid taal, spel en grammaticale fouten, is de stijl van schrijven te eenvoudig, te weinig gevarieerd en te fantasieloos. De zinnen zijn over het algemeen heel kort, met veel herhalingen en soms bijna kinderlijk taalgebruik. Ik denk dat de auteur en haar boek enorm geholpen zouden zijn geweest met extra redactierondes en een betere taal- en spellingscontrole.

Voor mij is het boek is gebaseerd op een origineel idee en laat het zien dat het de auteur niet aan fantasie ontbreekt. Helaas heeft de combinatie van de manier van schrijven en de zwakke eindredactie het voor mij tot een moeilijk leesbaar boek gemaakt.