Hyeonseo Lee is opgegroeid in Noord Korea en denkt dat ze een heel normaal leven leidt. Zolang je nergens anders komt en met geen mensen uit andere culturen in aanraking komt is dat natuurlijk ook zo.
De wereld waarin ze leeft is voor ons Westerlingen echter wel een hele vreemde, gecontroleerde samenleving. Je moet aan allerlei regels voldoen, er wordt van alles voor je bepaald; je mag zelfs de inrichting van je eigen huis niet geheel zelf bepalen. Dan zijn er overal spionnen, die aardige buurvrouw zou zo maar een verraadster kunnen zijn.....
Als ze bijna 18 jaar is besluit ze op bezoek te gaan bij familie aan de overkant van de rivier, via deze weg worden ook veel goederen het land in gesmokkeld. De overkant van de rivier is China.
Ze blijft daar een poosje maar ze blijkt niet meer terug te kunnen keren, te gevaarlijk voor haar maar ook voor haar familie. Dan begint haar vlucht waarin ze regelmatig een andere naam moet aannemen om te kunnen overleven.

Het is een bijzonder verhaal waarvan je je gewooon niet kunt voorstellen dat het gebeurt. Sommige passages zijn echt nog wel redelijk recent.
Het is ook een schokkend verhaal maar het is heel feitelijk beschreven waardoor het wel emotie mist, maar dat maakt het niet minder interessant.