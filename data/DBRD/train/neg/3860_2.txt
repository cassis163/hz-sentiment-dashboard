Dit boek kreeg ik aangeboden door de schrijver Ronald-Henk Ritsma als recensie-exemplaar. De achterflaptekst beloofd behoorlijk wat en ik was vooral geïnteresseerd geraakt door het rechercheurskoppel in Schotland en het kasteel dat benoemd wordt. Ik hou van de detectiveachtige sfeer, het mystieke en het land Schotland. Aangezien die elementen terug lijken te komen in het daadwerkelijke verhaal ging ik vol enthousiasme aan het boek beginnen.

Helaas viel ‘Voodookind’ tegen. Het gaat in de eerste instantie goed van start met een mysterieus voorval en in Schotland. Toch begin ik mij al gauw aan de schrijfstijl en verloop van het verhaal te storen. Er komen behoorlijk wat herhalingen van dezelfde soort gebeurtenissen voor en de bewoording die karakters bezigen herhaalt zich regelmatig. Hierdoor werd het geheel voor mij voorspelbaar en genoot ik minder van plottwisten of ander soort wendingen in het verhaal. De personages zijn ieder bijzondere karakers op zich, toch bleef ik het gevoel houden dat zij niet ontwikkelde, geen stappen vooruit maakten en enigszins aan de oppervlakte bleven. Vooral de relatie tussen Floris en Gwyneth blijft vragen oproepen en komt op mij vaak onlogisch over.

Ik heb het gevoel dat het manuscript nauwelijks door proeflezers onderhanden is genomen en geen eind redactie heeft gehad. Dit vind ik zonde want in de kern draait het zeker om een origineel verhaal wat sterker over had kunnen komen. Er gebeurt nu teveel en het voelt voor mij over de top. Het is een jongensachtig avonturen boek, inclusief space, voodoo, racen, vrouwen, geweld, speuren, landen, liefde en nog veel meer. Soms is minder gewoon beter om een overdosering bij de lezer te voorkomen.

Toch hoop ik van harte dat de schrijver zich door mijn mening niet laat ontmoedigen om een volgend verhaal te schrijven. Want zoveel fantasie verdient het om geuit te worden. Wat ik echter mee wil geven is; schrik niet terug voor het gebruik maken van proeflezers en een eindredacteur, want uiteindelijk kom je dan met een sterker manuscript op de markt.