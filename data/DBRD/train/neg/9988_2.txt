‘Blijven jullie lang?’ vraag ik.
‘We moeten dinsdag terug in Edinburgh zijn,’ zegt Ellie, ‘maar we wilden eerst met jullie praten.’ Ze glimlacht en bedekt Alexanders hand met de hare. En dan zie ik voor het eerst de ring met smaragd en diamant aan haar hand.
Mama hapt naar adem, maar papa’s reactie vat mijn gedachten goed samen.
‘Krijg nou wat. Ellie wordt een prinses.’
Eleanor Winters, de zus van Daisy, staat op het punt zich te verloven met de Schotse kroonprins Alexander. Trouwen met de toekomstige koning betekent een leven vol paparazzi. Dat Ellie hier zelf voor heeft gekozen, accepteert Daisy, maar ze wil er niet zelf in meegesleurd worden. Ze is tevreden met haar bijbaantje bij de plaatselijke supermarkt, ondanks dat haar baas vaak tegen haar schreeuwt. Ze is dol op sciencefiction en gaat samen met haar vriendin naar elk event dat je kunt bedenken. Maar buiten de spotlights blijven blijkt lastig. Door een roddel van haar ex-vriendje moet Daisy haar zomer doorbrengen in Schotland, waarvoor ze het vetste scifi-evenement moet afzeggen. In Schotland ontmoet ze Alex’ broertje Seb, de meest begeerde vrijgezel. Door Seb raakt Daisy in het ene na het andere schandaal verwikkeld. Haar vroegere leventje lijkt verder dan ooit van haar verwijderd te zijn.
Royals van Rachel Hawkins lijkt op het eerste gezicht een koninklijk romantisch verhaal vol clichés. Helaas is het ook niet meer dan dat. De hoofdpersoon is in dit geval niet degene die verloofd is met een prins, wat een verfrissende en vernieuwende invalshoek is. Maar de plot daarentegen is erg teleurstellend. Het ene cliché na het andere dient zich aan. Een beetje doorgewinterde lezer kan precies voorspellen hoe situaties eindigen. Daarnaast gebeuren er weinig interessante zaken in de eerste helft van het boek. Hierdoor ben je gauw afgeleid en leg je het boek alweer snel aan de kant. Pas halverwege het boek komt het verhaal op gang, wat erg jammer is.
De schrijfstijl daarentegen is erg vlot en op sommige momenten zelfs grappig. Volledig nutteloze opmerkingen van de vader van Daisy zorgen voor geestige situaties. Daarbij heeft de schrijfster, in tegenstelling tot haar plot, haar personage Daisy goed vormgegeven. Daisy weet wat ze wel en niet wil en maakt een algehele grote ontwikkeling door in het verhaal. Daarnaast zijn de bijpersonages ook goed weergegeven. In soms een enkele zin schetst Hawkins een prachtig beeld van een bijfiguur, waardoor je precies weet met wat voor persoon je te maken hebt. Toch grijpt de schrijfster ook hierbij soms naar standaard personages.
Royals is een boek waarvan er dertien in een dozijn zijn, er zijn weinig vernieuwende elementen in het boek te vinden. Daarnaast zijn veel gebeurtenissen clichématig opgebouwd. Voor de lezer die opzoek is naar een boek dat doordrenkt is van de romantiek en de prinsen, is dit echt een aanrader. Andere lezers kunnen dit boek toch maar beter overslaan.