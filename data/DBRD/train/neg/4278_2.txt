Een vreemd gezicht is het eerste boek dat ik lees van Åke Edwardson. Hij is Zweed en deze roman speelt zich af in Götenborg. Edwardson heeft meer boeken geschreven met Erik Winter in de hoofrol. Deze Erik Winter overdenkt kort voor de aanvang van het nieuwe millennium zijn leven waarin belangrijke veranderingen voor de deur staan. Dan vindt er een dubbele moord plaats en moet hij zijn medewerkers aansturen bij de zoektocht naar de moordenaar.

Zoals we inmiddels van veel Scandinavische misdaadschrijvers gewend zijn, is het een boek waarin een zekere melancholie voortdurend op de achtergrond aanwezig is. Er zitten mooie passages in het boek zoals: de gedachtewereld van Erik Winter, zijn reis naar zijn ouders en de lotgevallen van Patrik. Een ander pluspunt vond ik dat het boek een bepaalde sfeer ademt die mij aanspreekt. Ook is de Zweedse samenleving aan de vooravond van het jaar 2000 voortdurend zichtbaar.
Het verhaal wordt vanuit verschillende invalshoeken verteld. Bij mij riep dit soms verwarring op. Een ander minpunt vond ik dat de dubbele moord pas vrij laat in het boek aan de orde komt. Tot die tijd vraag je je af wat er gaat gebeuren. Het einde van het boek vond ik niet overtuigend. Er blijven vragen onbeantwoord en de dader wordt door een plotselinge zwenking onthuld. Dit doet een beetje aan als een truc.

Samengevat vind ik dit een aardige thriller die het meer moet hebben van sfeer dan van spanning of van een heldere opbouw van het verhaal.