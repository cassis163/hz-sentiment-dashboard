De laatste decennia worden de liefhebbers van thrillers enorm verwend door een groot aanbod van uitstekende thrillers. Er zijn te veel goede schrijvers (schrijfsters) om hier even op te noemen. Ook Sophie Hannah heeft een flink aantal goede thrillers geschreven die beloond werden met goede recensies. Het boek "Alles op het spel" is echter naar mijn idee een misser.
Het verhaal gaat over gezin bestaande uit moeder, vader en dochter die het drukke Londen ontvluchten om op het platteland een nieuw leven te beginnen. Ongeveer 1 maand na de verhuizing trekt de dochter zich terug uit het familieleven en verandert van een levenslustige puber in in een stil, zich vreemd gedragend kind.

Hierna weet de schrijfster de spanning nog even vast te houden maar al gauw word je als lezer geconfronteerd met een aantal ongerijmdheden die niet zijn te verklaren. Het boek gaat uit als een kaars.
Ik heb het gevoel dat zij zelf niet heeft nagedacht wat zij schreef, maar een boek wilde, of moest, afleveren. Persoonlijk denk ik graag na over hetgeen ik gelezen heb en vele andere lezers met mij. Als jong meisje las ik graag iets uit de serie van de Bouquetreeks, daarin kwamen ook veel ongerijmdheden voor, maar ik heb ervan genoten. Die tijd heb ik achter mij gelaten en wil door een gerenommeerde schrijfster als Sophie Hannah serieus genomen worden.