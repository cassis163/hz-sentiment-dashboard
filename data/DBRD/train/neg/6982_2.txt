Het boek Grand Hotel Europa heeft meerdere verhaallijnen die in elkaar zijn verweven. Zo komt onder andere massatoerisme en migratie aan bod, net als kunstgechiedenis en het liefdesverhaal van de hoofdpersoon. Het ene onderwerp leest makkelijker weg dan het andere, omdat ook de schrijfstijl per onderwerp wisselt. De stukken over toeristen die niet op toeristen willen lijken waren erg vermakelijk en mijn persoonlijke favoriet.

In het boek strijkt Ilja neer in het Grand Hotel Europa, om daar het verhaal op te schrijven van zijn misgelopen relatie met Clio. Vanaf de avond van hun kennismaking tot de dag van hun afscheid. De zoektocht naar een laatste schilderij van Carravaggio is een rode draad in hun relatie, waardoor je als lezer uitvoerig wordt meegenomen in de geschiedenis en het leven van deze schilder. Tijdens zijn periode in het hotel spreekt Ilja met de verschillende personen die daar op zijn pad komen. Vooral van deze dagelijkse beslommeringen heb ik genoten.

Dit boek was mijn eerste kennismaking met Ilja Leonard Pfeijffer. Hij laat in dit boek een zeer unieke schrijfstijl zien, met lange bombastische zinnen, die soms uitdagend zijn, en soms ironisch of enorm gedetailleerd.
Ik vond het niet fijn weglezen, mede door de schrijfstijl, maar ook omdat de hoofdpersoon vooral irritatie opwekte met zijn onsympathiekheid en arrogantie. Het boek krijgt van mij 2 sterren.