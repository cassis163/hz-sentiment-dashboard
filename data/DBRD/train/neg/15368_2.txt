De Florentijnse vloek is een verhaal dat past in de huidige trend met aandacht voor legenden, oude genootschappen en terrorisme. Het boek beschrijft verschillende locaties in Wenen, Zwitserland en Marokko die de belangstellende lezer kan bezoeken. Ackerman kiest niet voor de heilige Graal of Atlantis. Zijn invalshoek is het mysterie dat door de eeuwen heen rond edelstenen en hun herkomst geweven is. Wie bekend is met het oeuvre van Arthur Conan Doyle, weet dat deze honderd jaar geleden hetzelfde deed met een paar van zijn Sherlock Holmes verhalen.
Ackerman beschrijft twee gewelddadige diamantroven. Hierbij worden de legendarische Grote en Kleine Sancy buitgemaakt. Deze twee diamanten zouden ooit bij een derde steen gehoord hebben, de Florentijn. Deze diamant is al decennia lang spoorloos. Marie-Claire de Vries (geen Nederlandse...) is deskundige bij veilinghuis Christie's en krijgt de opdracht onderzoek te doen naar de Florentijn. Zij is niet de enige die belangstelling heeft voor de steen.
Hoewel het boek spannend begint met de beschrijvingen van de diefstallen, wekt het verhaal naar het einde toe meer irritatie dan leesplezier op. Dit hangt voor een deel samen met hoofdpersoon Marie-Claire. Ze vindt elke man die ze tegenkomt charmant of galant. Ze is meer bezig met de vraag wanneer ze met hen het bed in duikt (want daar is ze wel weer eens aan toe), dan dat ze zich op het onderzoek richt. Heeft ze de ene man nog niet gehad, dan gaat ze naar de andere. Zelfs als ze in de gaten heeft dat er misbruik van haar gemaakt wordt, gaat ze door. Haar zus is zo mogelijk een nog grotere nymfomane, evenals haar beste vriendin. Het is een bedroevende poging van Ackerman om het boek een romantisch tintje te geven. Maar een echte erotische thriller is De Florentijnse vloek ook weer niet.
De intrige stelt hoe dan ook teleur. Het lijkt er op dat iedereen de ander oplicht, met als uitzondering de bijzonder naïeve Marie-Claire. En op het eind van het boek blijkt dat belangrijke informatie over de Florentijn zich de hele tijd in een kluis van Christie's te vinden is, waar mevrouw De Vries toegang toe heeft. Dan denk ik: begin daar dan je onderzoek! Helaas, geen vakmanschap à la Arthur Conan Doyle.