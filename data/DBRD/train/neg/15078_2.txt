Wetenschapper, kunstenaar en uitvinder Leonardo da Vinci (geboren in Italië in 1452, gestorven in Frankrijk in 1519) inspireert veel verhalenvertellers en gamebouwers. In Secret Scouts en de Verloren Leonardo willen Dennis en Wendel Kind aan kinderen van deze tijd laten zien wie die Leonardo was. Dat doen ze heel slim door gebruik te maken van een van zijn uitvindingen, een tijdreismachine. Een van de uitvindingen die in latere tijd nog niet echt in gebruik zijn genomen.
Twee zussen, Lisa en Sophie en de twee bevriende broers Tom en Jack krijgen op een dag een oud schilderij in handen. Nieuwsgierig gaan ze uitzoeken waar het vandaan komt, wie weet is het wel veel geld waard! De vader van de zussen is kunsthistoricus, zijn werkkamer is een ware schatkamer met informatie. Terwijl de meiden daarnaar zoeken, dollen de jongens en per ongeluk openen ze daarbij een geheime kamer. Daarin vinden de kinderen een boek vol schetsen en er staat een groot apparaat dat lijkt op een planetarium, een orrery (tijdreismachine). Het boek is in het oud-Italiaans geschreven, maar Sophie, de slimste van het stel weet het te ontcijferen. Aan de hand van die vertaling ontdekken de kinderen hoe de tijdreismachine werkt. Met behulp van de machine willen de kinderen achterhalen wat hun schilderij precies is en wat er op een schilderij van Leonardo staat dat niemand in eeuwen ooit heeft gezien, omdat er een muur voor is gemetseld. Zo belanden ze in een middeleeuwse werkkamer, waar ze Leonardo aan het werk zien. Ze kijken hun ogen uit, maar hoe kunnen zou bewijzen dat ze écht in de tijd hebben gereisd?
Voor wie alles wil weten van Leonardo da Vinci en de tijd waarin hij leefde bevat Secret Scouts en de Verloren Leonardo een schat aan informatie. De lezer leert bijvoorbeeld niet alleen dat Leonardo lijken ontleedde om meer te leren over het menselijk lichaam en dat zijn beroemdste schilderij de Mona Lisa is, maar ontdekt ook details - zoals dat het in de steden in die tijd erg stonk. Dat is de kracht, maar tegelijkertijd ook de zwakte van het verhaal, want het beeld van stinkende straten draagt niet bij aan de spanning in het verhaal. Bovendien leidt de gedrevenheid om de middeleeuwen zo realistisch mogelijk neer te zetten tot scènes die er voor de verhaallijn niet toe doen. Zoals die waarin Jack meedoet met het levensgevaarlijke spel Calcio, waarbij vroeger kennelijk echt doden vielen. Daar krijg je als lezer het gevoel dat de scène erbij is gehaald om de spanning, maar geloofwaardig is het niet dat iemand uit de 21ste eeuw in een spel dat hij niet beheerst de winnende treffer zou maken. En wat het nou helemaal met het vinden van een schilderij te maken heeft?
Lastig is ook dat Secret Scouts en de Verloren Leonardo vier hoofdpersonen heeft, die op Sophie na nogal inwisselbaar zijn. Het perspectief wisselt ook regelmatig tussen de vier. Daardoor is de verhaallijn soms lastig te volgen en wat de kinderen nou uiteindelijk oplossen is ook niet helemaal duidelijk. De fascinatie van de schrijvers voor de persoon Leonardo da Vinci en het delen van hun kennis lijkt voorrang te krijgen op het vinden van een verloren schilderij. Inspiratie voor jonge wetenschappers zal het boek zeker kunnen geven, maar een spannend strak verhaal is het niet.
Dennis en Wendel Kind vormen een schrijversechtpaar dat in 2001 een internetbedrijfje oprichtte. Daarna ging ieder zijn eigen weg, Dennis als directeur bij een uitgeverij, Wendel had een eigen marketingbureau. Hun boeken geven ze via hun eigen uitgeverij uit. De boeken schrijven ze samen.
Leeftijd: 10+