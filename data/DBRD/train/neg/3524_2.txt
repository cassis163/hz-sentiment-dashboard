Werken met lijstjes is fijn. Je vergeet minder en dat scheelt stress, tijd en soms geld. De Amerikaanse Paula Rizzo kan zich geen leven voorstellen zonder lijstjes. In 2011 richtte ze daarom een website op over ‘listful thinking’ en nu is het tijd voor een boek: Alles op een rijtje. Hoewel er zeker nuttige tips in staan, blijft Alles op een rijtje nogal aan de oppervlakte en wordt het niet duidelijk voor wie dit boek nou echt bedoeld is.

Paula Rizzo leidt aan ‘glazomania’. Oftewel, ze is dol op werken met lijsten. In Alles op een rijtje schijnt ze vanuit verschillende invalshoeken licht op de praktische kant van werken met lijsten. Wat is het nut van lijsten? Hoe pak je dat nou echt slim en succesvol aan? Welke soorten lijsten zijn er eigenlijk? Welke handige apps zijn er voor de digitale glazomaniak?

In het eerste deel van haar boek refereert Paula Rizzo aan diverse onderzoeken die het nut van lijsten bevestigen. Zo staat vast dat het hebben van concrete doelen succesvol bijdraagt aan het behalen van resultaten. Het opschrijven van deze doelen leidt tot focus en het je kunnen herinneren van je doelen; een geheugensteuntje én een schop onder je kont. Maar niet elke lijst heeft zo’n functie. In sommige gevallen is werken met een lijst gewoonweg veiliger, zoals een checklist voor piloten.

Paula Rizzo pleit voor ‘listful thinking’, niet toevallig de originele titel van dit oorspronkelijk Engelstalige boek (en overigens ook voor de Nederlandse markt een veel beter klinkende titel). Ze bespreekt verschillende soorten lijsten en hun nut. Iedereen kent de to-do-lijst en de checklist, maar ook heel handig is de voor- en tegenlijst. En gewoon heel fijn is de dankbaarheidslijst, speciaal om even naar te kijken op chagrijnige dagen. Ze komt niet alleen met voorbeelden van praktische lijsten per gelegenheid (huwelijk, vakantie, et cetera), maar bespreekt ook het belang van ordenen, prioriteiten en deadlines stellen, én natuurlijk jezelf belonen als je iets mag afstrepen.

Leuk, maar voor wie is dit boek nu eigenlijk? Ik sta zelf bekend om mijn glazomaniakale inborst en voor mij leest Alles op een rijtje als een lijst (ik kon het niet laten) met open deuren. De quote op de achterflap 'Fervente lijstjesmakers wachten al jaren op een geweldig boek als Alles op een rijtje.' is dan ook klinkklare onzin. Is het boek dan bedoeld voor de lijstloze mensen die hoognodig gered moeten worden van hun tot nu toe zo stressvolle en ongefocuste bestaan? Ik ken zulke mensen en voor hen gaat Alles op een rijtje dan juist weer veel te ver. De doelgroep voor dit boek is dus beperkt: zij die het licht al zagen, maar nog een beetje bij de hand genomen moeten worden. 

Bovendien leest het boek qua stijl niet echt prettig, hoewel dat ook aan de vertaling kan liggen. Het leest meer als een blog dan als een boek en heeft een lichtvoetige stijl zonder dat het lekker sappig en grappig wordt. Dan sijpelt toch dat ‘zie mij eens, de selfmade Amerikaan met mijn coole how-to boek’ te veel door. Inclusief het gevoel dat dit boek mogelijk vooral bedoeld is als promotiemiddel voor Paula Rizzo’s website www.ListProducer.com.
Toch bevat Alles op een rijtje ook voor de doorgewinterde lijstdenker nog nieuwe tips; dingen die je simpelweg nog niet zelf had bedacht. Een lijst met dingen die 10 minuten duren die je kunt doen tijdens een pauze of wachtmoment bijvoorbeeld, zodat je niet steeds spijt hebt van zinloos scrollen op social media. Of een lijst met gespreksonderwerpen voor tijdens afspraken met vrienden of familie. Dat klinkt misschien wat sneu en sociaal onbeholpen, maar zou zeker kunnen zorgen voor gesprekken met meer inhoud en betekenis dan 'Hoe gaat het?' 'Goed, druk, jij?'. Toch maar eens proberen dan...