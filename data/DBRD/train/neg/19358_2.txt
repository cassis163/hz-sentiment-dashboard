Een nogal megalomane Saoudische prins en een nogal gestoorde Duitse architecte zijn er samen voor verantwoordelijk dat er een gigantisch half-afgebouwd huis in een duur stuk van LA staat. Op een dag worden daar echter door een bewaker twee dode mensen gevonden. Zo te zien hebben ze een priv√©feestje gevierd en daarna een beetje rondgedold. De man blijkt een collega te zijn van de eigenaardige Duitse architecte. Hij heet Desmond Backer en is al vrij beroemd. Wat deed Backer daar en vooral: waarom zijn hij en het meisje juist daar vermoord?

Dit Alex Delaware-verhaal lijkt helaas een beetje op de automatische piloot te zijn geschreven. Alex en Milo rijden eindeloos van hot naar haar, delen biertjes en eten en Alex ziet af en toe kans Robin mee uit te nemen. De speurtocht naar de moordenaar vond ik in dit geval niet erg opschieten en de aanwijzingen waren erg geforceerd. Het hele verhaal kon eigenlijk halverwege mijn aandacht niet meer goed vasthouden. Is de magie er een beetje af of drijft Kellerman inderdaad meer op zijn bekende naam dan op zijn vermogen om spannende plots te verzinnen? Ik weet het niet maar ik vond het jammer om te moeten merken dat het aan de hand van dit verhaal wel zo lijkt. (Door: Jannelies Smit)