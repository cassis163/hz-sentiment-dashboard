In 2019 staan er al minimaal drie boeken van Abbi Glines (1977) op de publicatieteller. Deze Amerikaanse New Adult auteur schrijft verhaal na verhaal en bestaande series worden steeds weer aangevuld. Soms voor altijd neemt ons meer terug naar Sea Breeze en we komen weer terug bij twee bekende personages, Cage en Eva. Houdt hun liefde nog steeds stand?  

Het gaat goed tussen Cage en Eva. Ze wonen inmiddels samen en zijn van plan om naar Tennessee te verhuizen, waar Cage een studiebeurs aangeboden heeft gekregen. Alles is al in kannen en kruiken wanneer Eva ontdekt dat haar vader ongeneeslijk ziek is. Eva kan hem nu niet alleen laten en wil elk moment dat ze samen kunnen zijn nog goed doorbrengen. Cage gaat echter wel naar Tennessee en laat Eva met pijn in zijn hart achter op de boerderij. En dat is niet onterecht, want ondanks dat Eva Cage weet te overtuigen, is het eigenlijk een moeilijk besluit. Eva heeft Cage hard nodig om het aanstaande verlies te verwerken, maar Cage is er niet. Zeker omdat Cage in een heel andere wereld terecht is gekomen, met huisgenoten die niet altijd hetzelfde willen als Cage. Zo belandt Cage op een feestje vol naakte vrouwen, iets wat hij verschrikkelijk vindt, maar waar hij maar aan moet wennen volgens zijn kamergenoot. 

De halfnaakte vrouwen op het feestje zijn niet het enige erotische in Soms voor altijd. Het lijkt wel alsof de relatie tussen Eva en Cage vooral uit seks bestaat. Als zij bij elkaar zijn, kunnen ze geen moment van elkaar afblijven en de erotische scènes vliegen je om de oren. Dat hoeft niet zozeer storend te zijn, als ze maar iets toevoegen aan het verhaal. Dat is in Soms voor altijd niet altijd het geval en daarom gaat het veelvuldige gevrij ook al snel vervelen. 

Soms voor altijd beschrijft een heftig onderwerp, dat veel diepgang zou kunnen krijgen. Toch krijgt het dat niet. Vader is wel ziek, maar de echt heftige gevoelens die los horen te komen bij deze ziekte worden niet door de auteur besproken. Wel dat Eva het moeilijk heeft met het aankomende verlies van haar vader, maar dit wordt voornamelijk opgehangen aan de liefde. Cage ‘laat haar in de steek’ en een ander staat voor haar klaar. Het is jammer dat Glines het verhaal deze wending heeft gegeven.

Eva’s manier van omgaan met Cage gaat op een gegeven moment dan ook ergeren. Ze heeft hem zelf weggestuurd vanwege hun toekomst, maar kan niet anders dan klagen en in de proloog lijkt Cage zelfs de ‘slechterik’ te zijn. Personage Eva scoort met haar gedrag geen punten en daardoor wordt het gedurende het verhaal vervelend om vanuit haar perspectief te lezen. Voor Cage, die echt zijn best doet, is dan weer wel veel begrip op te brengen, omdat het veel makkelijker is om je in hem in te leven.

Wat een gezellige terugkomst in Sea Breeze moest zijn, eindigt in een afknapper. Soms voor altijd is onnodig erotisch en personages waar je eerder een zwak voor had, onder andere Eva, worden nu een beetje vijanden. Met dit boek slaat Glines de plank helaas mis. Meer diepgang over het verwerkingsproces en minder gezeur over de mannen in Eva’s leven zouden dit tot een mooi vervolgdeel hebben gemaakt. Helaas laat Glines ons hier in de steek.