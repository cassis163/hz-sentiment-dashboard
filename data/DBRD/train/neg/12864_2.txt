verweer en verlakkerij,Ook in dit deel met opnieuw de hoofdpersoon Salai - de pleegzoon van Leonardo Da Vinci - probeert het schrijversechtpaar Rita Monaldi & Francesco Sorti een historisch thema van allerlei soorten ruis te ontdoen. De ontdekking van Amerika door Columbus heeft nogal wat bizarre theorieën opgeleverd. De auteurs proberen een aantal mythen en complotten via de avonturen van deze Giangiacomo Caprotti (Salai) in deze schelmenroman tegen het licht te houden.
De vrouwenveroveraar, oplichter, leugenaar en dief Salai gaat in opdracht van zijn meester en pleegvader in 1508 van Florence naar Rome, om daar een origineel boek over Kosmografie te kopen, waarin een zeldzame kaart van het pas ontdekte Amerika staat afgebeeld. Volgens onze schelm wil Leonardo een nieuwe wereldkaart tekenen en ermee opscheppen. Salai heeft de intentie om zoveel mogelijk winst aan deze reis over te houden. Hij stuit op een complot en probeert ook regelmatig aan zijn seksuele gerief te komen. Wegens o.a. een moord word hij gearresteerd en in de kerker geworpen. De onderzoeksrechter verlangt van hem, dat hij zich schriftelijk tegen de aanklachten verweert en deze eis wordt zo nu en dan door enige foltering versterkt. De sympathieke schelm probeert zijn rol in de gebeurtenissen steeds zo positief mogelijk te schilderen, maar hij wordt uiteindelijk toch gedwongen om bij zijn vierde versie het hele verhaal uit de doeken te doen.
Het hele boek bestaat uit deze 4 zogenaamde memories, en aangezien de schrijver ervan door zijn pleegvader naar eigen zeggen niet als een geletterd mens is opgeleid, zijn ook de schrijffouten expres zichtbaar en wordt alles in luchtige spreektaal weergegeven.
Omdat de auteurs deze keer  terecht - weinig vertrouwen hebben in de vorm, waarin ze hun ontmythologisering gieten, gebruiken ze regelmatig voetnoten. Aan het einde van deze literaire thriller (daar gaan we weer) volgen zelfs zes bladzijden, waarin ze hun hele onderbouwde betoog  maar nu in normale taal  aan de lezer openbaren.
De vier verweerschriften (memories) van Salai betekenen voor de argeloze lezer ook nog, dat men eigenlijk vier keer achter elkaar min of meer dezelfde gebeurtenissen moet doorworstelen. Erg boeiend werkt deze weergave van zijn avonturen dan niet meer. Binnen deze verhaalstructuur mag men ook nog eens genieten van de voorspelbare seksuele belevenissen van deze ongeveer dertigjarige puber en gemankeerde vader. Tip voor het auteursechtpaar: dump deze sluwe schelm in een volgende uitgave en zorg voor een echt spannend plot.