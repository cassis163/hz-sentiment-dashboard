Ik mocht dit boek lezen via het Selfpub-café en was benieuwd naar deze Nederlandse schrijver die zijn boeken in eigen beheer uitgeeft.

Het boek gaat over een Nederlandse professor die een anonieme vraag krijgt om naar Israël af te reizen om daar op zoek te gaan naar, nog niet gevonden, Dode-Zeerollen.
Dit is het begin van een verhaal vol ontvoeringen, ontsnappingen en mislukte moordpogingen met rollen voor de drie grote godsdiensten van de wereld.
Het verhaal klonk aardig, ik hou wel van een goede speurtocht naar teksten die het gezicht op de wereld zullen veranderen. Helaas was de uitwerking niet zo goed.
Ten eerste viel op dat er in het boek nog erg veel redigeer fouten staan. Woorden op de verkeerde plaats, een te veel of juist een gebrek aan komma's of andere leestekens.
Daarnaast leek het wel alsof de schrijver af en toe zelf vergeten was wat hij al verteld had. Zo is een pakje dat eerst al uitgepakt is opeens weer ingepakt of worden de hoofdpersonen opeens door iemand anders op pad gestuurd.
Het kostte me erg veel moeite om hierdoorheen nog het verhaal te zien.

Zoals hierboven al gezegd hou ik wel van een lekker spannend verhaal met achtervolgingen en ontvoeringen, maar het moet wel geloofwaardig opgeschreven zijn. Ook hieraan schortte het af en toe. Een van de tegenstanders had wel een heel dom arsenaal aan werknemers onder zich. Wel fijn voor de hoofdpersonen, want daardoor konden ze steeds erg gemakkelijk ontsnappen.
En dan het einde.... Ik vraag me af of de mededeling in de geschriften nou echt zo wereldschokkend is dat alle religies op hun grondvesten zullen schudden.

Al met al een leuk idee, maar aan de uitwerking moet nog veel geschaafd worden.