Docteur Noel Zone is een van de beste gevarologen aller tijden. Je leest het goed 'docteur' en geen doctor. Om doctor te worden moet je namelijk jaren studeren en dat vond Noel Zone zonde van zijn tijd. Gevaroloog word je namelijk door oplettend te leven en op je hoede te zijn. Studeer je: dan heb je geen tijd om op je hoede te zijn. Met alle gevolgen van dien.  

De slimme gevaroloog heeft aan zijn naam een voornaam toegevoegd: docteur. Want, zo zegt hij, mensen weten toch niet hoe je doctor schrijft en denken dan dat je het bent. Docteur Noel Zone is dus een ervaringsdeskundige. Zijn ervaringen vormen de basis van het boek. Het gevaar wordt benoemd en in veel gevallen wordt ook aangegeven hoe je het gevaar kunt voorkomen. Zo kun je altijd aangevallen worden door piraten. Tip van de docteur: zorg dat je een schatkaart bij je hebt. Piraten zijn hebberig en zijn met een schatkaart af te leiden. Wil je je veilig kleden, kies dan nooit voor een bruine overall met groene helm. Dieren met slechte ogen denken dan dat je een boom bent. Met alle gevolgen van dien. Een gevarenoverall is altijd fel van kleur, zo weet de docteur. De docteur zelf draagt altijd een helm overigens. Want je weet maar nooit. Waak je voor verjaardagsfeestjes. Er is namelijk bijna niets zo gevaarlijk als een partijtje. Belangrijke stelregels: Hoe meer mensen er zijn, des te meer krijgen er pijn en Hoe langer het duurt, des te meer kan er fout zijn. Vijf minuten max!  

Een oplettende lezer, die echt wil leren van de docteur, mag aan het eind van het boek examen doen. Het zogenaamde GEVVAG (Gevarologie Examen Voor Vestiging Als Gevaroloog) Heb je alle tien de vragen goed dan mag je je handtekening zetten op het GD (Gevarologie Diploma). Geslaagd? Dan mag je jezelf Gevaroloog (niveau 1) noemen. De docteur blijft de beste hoor – want hij heeft inmiddels niveau 5 bereikt.  

David O’Doherty (tekst) en Chris Judge (illustraties) hebben 249 bladzijden volgeschreven en getekend met originele en flauwe gevaren. Hetzelfde kan gezegd worden over de preventie van het gevaar: soms hilarisch, soms flauw. De taal is niet echt eenvoudig, maar de kolderieke, cartoonachtige potloodtekeningen verduidelijken situaties. Bovendien vullen de illustraties regelmatig woordgrappen goed aan. Kinderen vanaf een jaar of 9 kunnen een paar uurtjes lol beleven aan het boek. Niet meer en niet minder, want je steekt er verder niets zinnigs van op. Wonderwel is een tweede deel al in de maak.