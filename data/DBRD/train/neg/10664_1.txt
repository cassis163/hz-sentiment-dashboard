Met gemengde gevoelens begon ik aan deze overhypede must-read. Brown heeft mijns inziens na Het Bernini mysterie en De Da Vinci code niet echt lekkere thrillers meer geschreven en ik ken auteurs die beter schrijven en meer publiek verdienen, (Jacob Vis, Dennis Lehane, George Pelecanos, om er maar een paar te noemen...) maar soit er over.
Maar toch heeft Brown de kunst van de moderne literaire cliffhanger tot een eenzame hoogte weten te tillen. Hij sleurt je in een meedogenloos tempo door de bladzijden heen en dat zorgt er voor dat de irritatie over het versleten trucje van 'hard door een grote stad hollen en raadsels ontcijferen' niet de kans krijgt om de overhand te krijgen. Brown weet er zelfs nog een aardige plotwending uit te persen, die ik eigenlijk had moeten zien aankomen. Tss!
Al met al is deze titel, hoewel duidelijk op zuivere routine geschreven, een hele aardige en soms redelijk spannende manier om de verloren uurtjes op het toilet mee te garneren, maar laat dat de nieuwsgierige lezer er niet van weerhouden om ook eens wat minder voor de hand liggende leeswegen in te slaan!