Lola heeft een zwak voor excentrieke kledij en ziet er geen dag hetzelfde uit. Ze is al een paar maanden samen met Max, een stoere rocker die niet op goedkeuring kan rekenen van haar ouders. Lola's leven wordt op haar kop gezet wanneer haar voormalige buren Calliope en Cricket terug opduiken en onaangename herinneringen doen opborrelen.   Van bij hun eerste ontmoeting is het duidelijk dat Lola nog steeds gevoelens voor Cricket heeft en ze probeert deze uit alle macht te onderdrukken. Ze heeft al een vriendje Ã©n het verleden doet nog te veel pijn. Toch lukt het niet om bij elkaar weg te blijven, waardoor er heel wat problemen ontstaan.  

Lola & de Boy Next Door is het tweede boek van auteur Stephanie Perkins. Net zoals in haar debuut Anna & de French Kiss focust ze op het liefdesrelaas van twee jongeren. Hoewel de boeken inhoudelijk los van elkaar staan, maken een paar vertrouwde gezichten hun opwachting.  

Het algemene verloop kent een realistischere inslag en de personages zijn meer psychologisch gelaagd dan in Anna & de French Kiss. Ook hier staat de liefde garant voor heel wat strubbelingen en ellende, waarvan de grootste portie veroorzaakt wordt door de houding en de beslissingen van de geliefden zelf, maar alle wendingen zijn gegrond. Perkins gaat zelfs lichtelijk de psychoanalytische toer op door het gedrag en gedachten van Lola te linken aan gebeurtenissen uit het verleden en dan vooral aan de mentale druk die uitgaat van de superieure tweelingzus Calliope. Het maakt Nola en Cricket tot twee geloofwaardige en aimabele personages die qua persoonlijkheid duidelijk verschillen van hun voorgangers Anna en St. Clair.  

Meer dan in haar eerste boek focust Perkins op de twee hoofdpersonages, waardoor ze heel wat nevenpersonages verwaarloost. Perkins laat de stereotypes van haar eerste boek terugkeren in een andere verpakking, met als uitschieters het kreng dat voor een onduidelijke reden het leven van het hoofdpersonage verzuurt en een bestaande relatie die de liefde van het hoofdpersonage in de weg staat, maar gedoemd is om te mislukken. Perkins haalt heel wat minder vanzelfsprekende thema's aan (zoals een alcoholverslaafde moeder), maar laat ze niet op de voorgrond treden en reduceert ze tot illustraties bij het liefdesverhaal.  

Het grootste pijnpunt is het gebrek aan verhaalstof. Ver voor het einde al stuikt de spanningsopbouw ineen en al wat volgt voelt slechts als overbodig tijdrekken. Fans van romantiek hebben met Lola & de Boy Next Door een licht verteerbare zomersnack gevonden, maar andere lezers blijven op hun honger zitten.