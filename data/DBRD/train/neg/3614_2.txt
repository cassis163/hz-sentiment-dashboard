Gezond en gelukkig oud worden. Dat is waar Richard de Leth en Jolanda Dorenbos zich sterk voor maken. Of gezond en gelukkig per definitie met elkaar verbonden zijn laten we even in het midden. Richard de Leth studeerde geneeskunde en specialiseerde zich in de orthomoleculaire geneeskunde. Jolanda Dorenbos is diëtiste en ook zij is voorstander van de orthomoleculaire wijze van genezen. Richard de Leth ontwikkelde het OERsterk concept, een uniek totaalconcept met betrekking tot psyche, voeding, beweging, ontspanning en de wijsheid van de natuur. Jolanda Dorenbos geef Oervitaal cursussen, kookworkshops en lezingen. Samen schreven zij het boek OERsterk eten.
Terug naar de basis want in de handen van de natuur zijn we veilig. Vroeger (in de oertijd dus) was alles biologisch, lokaal en seizoensgebonden en die manier van eten zijn we kwijtgeraakt. In dit boek staan recepten zonder granen, peulvruchten, melkproducten en geraffineerde suiker. Geen E-nummers, gluten en lactose maar een nieuwe manier van duurzaam eten met zeegroente, eetbare planten en insecten. De recepten bevatten soms wel vlees of vis maar dat kun je naar believen weglaten.  
Het boek is een vervolg op het boek OERsterk koken en een aanvulling op de boeken OERsterk en OERsterk leven. Het zit logisch in elkaar en begint met tekst en uitleg en Oersterke weetjes. Mensen die niet zo sterk in hun schoenen staan en een beetje angstig door het leven gaan zullen na het lezen van dit boek bij iedere hap eten waarschijnlijk denken dat ze dood gaan. Een beetje overdreven misschien maar niet helemaal. Eten zoals de meesten van ons doen is spelen met je leven en alleen terug naar de oertijd kan ons nog redden. Dat we op dit moment met 17 miljoen mensen moeten leven op een stuk grond waar in de oertijd nog geen 100.000 mensen leefden en dat we die 17 miljoen ook allemaal moeten voeden is iets waar we even aan voorbijgaan. Het gaat om gezond en gelukkig zijn en de auteurs van dit boek denken dat met OERsterk iedereen te kunnen bieden. Overigens begint het boek met de disclaimer dat dit uitsluitend voor gezonde mensen is en dat noch auteurs noch de uitgever verantwoordelijk zijn voor klachten en/of bijwerkingen.
Het boek adviseert zelfs om af en toe een maaltijd over te slaan omdat onze oervoorvaderen ook niet drie keer op een dag eten hadden en we op die manier het natuurlijke ritme van schaarste en overvloed nabootsen.  

Salade met kip en mangodressing  
600 g kipfilet, in reepjes
1 el kokosolie
2 grote wortels
1 komkommer
200 g spinazie
20 g verse koriander
1 mango
60 ml olijfolie
Sap van 1 citroen
Peper en zout
8 el rauwe cashewnoten  

Verhit de kokosolie in een koekenpan en bak hierin de kip in 5-6 minuten op een middel-laag vuur rondom goudbruin en gaar. Was de wortels en komkommer en snijd deze met behulp van een (julienne) dunschiller of spiraalsnijder in lange, dunne linten. Combineer de wortel- en komkommerlinten met de spinazie, verse koriander en gebakken kip in een grote kom. Schil de mango en snijd het vruchtvlees in blokjes, pureer het vruchtvlees met olijfolie, citroensap, peper en zout in een blender of foodprocessor. Schenk de dressing over de salade in de kom en garneer met cashewnoten.  

Het boek bevat ook recepten van o.a. Ellemieke Vermolen, Ralph Moorman en Vivian Reijs en het recept hierboven is van Marinka Bil.
Nogal wat recepten bevatten ingrediënten die ik nog niet zo snel in verband kan brengen met mijn oervoorvaderen. Mango, ananas, kokosolie, avocado en nog meer van dergelijke zaken. Maar goed, ook in de wereld van OEReten heeft de vooruitgang blijkbaar voet aan de grond gekregen. We plukken van alles uit de natuur maar verwerken het wel in een keukenmachine uit onze tijd. We weten allemaal dat wildplukken helemaal HOT is maar ook nu weer vraag ik mij af wat het voor de natuur zou betekenen als 17 miljoen mensen een zondagje de natuur intrekken om te gaan wildplukken. Ik tref drie recepten met insecten aan en ik zou weleens willen weten hoeveel mensen die daadwerkelijk gaan maken. De bijbehorende foto’s ontnamen mij in ieder geval de eetlust.
Het boek bevat veel informatie en adviezen over seizoenen, eten en de gevolgen voor de gezondheid en niet te vergeten reclame voor de OERsterk diensten en shop. Ongetwijfeld is er een groep mensen die een dergelijke manier van leven en eten omarmen en die veel zullen hebben aan dit OERboek. De recepten zijn over het algemeen erg lekker en simpel om te zetten naar “gewoon” eten met peulvruchten, lactose en gluten. Doe gewoon je eigen ding en haal eruit wat voor jou belangrijk en leuk is. Of je in dat geval dit boek zou moeten aanschaffen? Ook dat mag je helemaal zelf bepalen.