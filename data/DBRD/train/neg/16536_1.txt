Dit is het tweede en laatste deel van De Demon van Felswyck. Het verhaal wordt redelijk afgerond, al laat Snoeren doorschemeren dat er veel meer is te vertellen over deze wereld. Helaas gaat de uitgever niet verder met de serie. Het einde is dus wat onbevredigend omdat het niet helemaal is afgerond. Bij sommige personages begint het juist spannend te worden...

Ik heb mij tijdens het lezen geërgerd aan de fouten die in de tekst staan. Allerhande fouten. Bij LS denk ik dan: heeft de redactie zitten slapen? Is dat überhaupt nog de grote reguliere uitgever die een naam hebben om te verdedigen? Vele kleine, minder reguliere uitgeverijen doen het inmiddels beter. Vandaar die ene ster: het deugt op dat gebied gewoon niet.
Echt heel zonde, want Snoeren heeft wel degelijk een goed verhaal te vertellen èn hij geeft er blijk van een getalenteerd schrijver te zijn, die niet terugschrikt voor lange zinnen en moeilijke woorden, met hier en daar een poëtisch mooie zin. Uit deel 1 bleek al dat het goed leesbaar kan zijn als er meer aandacht aan wordt besteed.
Dit boek (De Demon van Felswyck deel 1 en 2) had veel meer ondersteuning van de uitgever moeten hebben, zowel op redactioneel gebied als op het gebied van promotie en marketing.
Ik kijk in elk geval wel uit naar een volgend boek van Snoeren.

Over de inhoud zelf is moeilijk iets te zeggen. Om het te lezen, is het nodig eerst deel 1 te lezen. De rest zouden spoilers zijn. Het is wel een verhaal waar je van moet houden, een beetje een ouderwets verhaal waarin de nadruk meer ligt op het redden van de wereld dan op het meeleven met zich ontwikkelende personages. Voor een fantasyroman zijn de personages aan de oude kant, het zijn zeker geen tieners die hun plaats in de wereld zoeken.
De spanning zit in dit deel vooral in de gevechten, in strategie en politiek.