Een moeder pleegt zelfmoord. Kort daarna verdwijnt haar zoon Mark. De vader blijft alleen achter. Zijn broer probeert hem te helpen het mysterie op te lossen. Een geschiedenis van moord van lang geleden komt weer naar boven naar aanleiding van de recente voorvallen. Waar is zoon Mark? Wat weet zijn vriend? Spookt het in het oude huis? Wie spookt waar?

Jongen, meisje, verloren is een boek van Peter Straub, een schrijver die veel horrorverhalen heeft geschreven. Dit boek bevat ook horror-elementen. Zo is een hoofdrol weggelegd voor een spookachtig huis waarin geesten lijken rond te dwalen. Ook zijn er onverklaarbare verschijnselen. Daarnaast is er onderzoek naar een seriemoordenaar en de realiteit van alledag wordt eveneens beschreven. Het lijkt er op dat Peter Straub heeft getracht een mix te maken van verschillende genres. Dit is hem deels gelukt. Er zaten zeker interessante stukken in dit boek, maar ik ben geen liefhebber van boeken over geesten, spookhuizen of overledenen die ronddwalen. Dit genre heeft me nooit bekoord en ik merkte dan ook dat ik sommige gebeurtenissen met scepsis tegemoet trad.

En de spanning? Voor mij werd het te weinig spannend. Wellicht waarderen liefhebbers van Straub en horror dit boek een stuk hoger. Op mij heeft het weinig indruk gemaakt.