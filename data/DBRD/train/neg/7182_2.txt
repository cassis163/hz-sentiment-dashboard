Achter de auteursnaam J.D. Robb gaat Nora Roberts schuil. Je weet dus vooraf dat deze auteur, die wereldwijd al meer dan 400 miljoen boeken heeft verkocht, geen nieuwkomer is in thrillerland, integendeel. Vermoord naakt is het eerste deel uit de succesvolle serie In Death, die tot op heden bestaat uit 38 delen.

Deze serie vindt plaats in New York en speelt zich af in de toekomst. In Vermoord naakt verschijnt inspecteur moordzaken Eve Dallas ten tonele. Eve werd op haar achtste als vondelinge van de straat opgepikt. Ze neemt het in haar functie van inspecteur steeds op voor de slachtoffers en weet van geen wijken totdat wraak is geschied. Eve wordt verliefd op Roarke, een steenrijke Ier. Hij is jammer genoeg ook een verdachte in een moordzaak op een meisje van plezier. Het is nu aan Eve om te voorkomen dat er nog meer slachtoffers zullen vallen.

Het is aanvankelijk even wennen aan de gedetailleerde beschrijvingen, die weinig of geen meerwaarde aan het verhaal geven. Nadien wordt het echter lekker vlot doorlezen. Stukje bij beetje wordt het verleden van Eve Dallas blootgegeven. Dit boek is een afwisseling van romantiek (waar Robert als romanauteur voor gekend is), humor en af en toe zelfs harde taal. De aantrekkingskracht tussen Roarke en Eve is ongetwijfeld een pluspunt voor vele vrouwelijke lezers. Qua spanningsniveau kun je Vermoord naakt geen een echte thriller noemen. De ervaren thrillerlezer weet halverwege reeds hoe de vork aan de steel zit. De gekende vlotte schrijfstijl van Roberts vind je in Vermoord naakt terug. Persoonlijk beschouw ik dit boek eerder als een vlot lezende roman, die door een ruim publiek van voornamelijk lezeressen zal verslonden worden. Als roman minstens 3 sterren, als thriller hou ik het liever bij 2.