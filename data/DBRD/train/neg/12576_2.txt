De weduwen Alice, Debby en Margo hebben elkaar ontmoet tijdens een lotgenotendag. Daarna hebben ze elkaar nooit meer ontmoet en hebben ze ook geen contact met elkaar gehad. Tot Debby op een dag met het voorstel komt om er met z'n drieÃ«n een weekje door te brengen in een Limburgs chateau. Ondanks de twijfel die ze hebben, gaan ze toch. Ze hebben besloten om daar een cursus wildborduren te volgen. De cursus wordt gegeven door de nogal bijzondere Christiaan (Chris) Boon. Al snel blijkt dat een van de vrouwen Boon nog van vroeger kent. Deze hernieuwde kennismaking, maar ook hun eigen samenzijn, zorgt voor een spanning die verstrekkende gevolgen heeft. Want een van de vrouwen wordt vermoord.

Het chateau is de vijfde thriller van Jet van Vuuren, pseudoniem voor Hennie de Groot. Voordat haar eerste boek verscheen heeft ze korte verhalen geschreven. Met twee van deze verhalen heeft ze een verhalenwedstrijd voor het dagblad Trouw gewonnen. De onderwerpen in haar boeken gaan vooral om vrouwen met een bepaalde achtergrond.

De verschillende hoofdstukken worden afwisselend vanuit het perspectief van de drie vrouwen verteld. Ieder van deze vrouwen heeft haar eigen verhaal over hoe ze het overlijden van hun echtgenoot ervaren en verwerken. Aanvankelijk leer je de drie vrouwen wat beter kennen en wordt ook de oorzaak van de dood van hun man duidelijk. Als de drie vrouwen in Limburg zijn, lijkt hun ware karakter naar boven te komen drijven. Ze doen zich stuk voor stuk anders voor dan wanneer ze thuis zijn. Voor de lezer komen ze daardoor niet bijzonder sympathiek en bij vlagen zelfs irritant over.

Behalve Alice, Debby en Margo hebben Chris en later ook rechercheur Britt van Dijk een aanzienlijke rol in het verhaal. Chris is het personage dat het meest tot de verbeelding spreekt. Zijn verhaal, dat cursief in het boek is afgedrukt, is het interessantst, heeft een beetje spanning en weet de nieuwsgierigheid van de lezer wat op te roepen. Britt is een aardige rechercheur, hoogzwanger en daardoor is haar rol enigszins misplaatst. Want had ze niet allang met zwangerschapsverlof moeten zijn?

Van Vuuren doet af en toe een poging het verhaal een verrassende wending te geven, maar faalt daar hopeloos in. Mede daarom ontbreekt elke vorm van spanning en voor een groot deel is het verhaal zelfs voorspelbaar. Natuurlijk is het niet alleen maar kommer en kwel. Een groot voordeel van Het chateau is dat het erg vlot leest. En het dus ook bijzonder snel uit kan zijn.