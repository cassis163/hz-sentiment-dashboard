Een nieuwe naam in thrillerland, Robert Bryndza, waarvan ik in eerste instantie dacht dat hij een Poolse auteur was. Vraag me niet waarom..Hij is echter Brit, maar heeft wel degelijk Slowaakse roots. Dat is duidelijk te merken in het boek. Inmiddels is zijn werk vertaald in 27 landen, dus dat belooft wat.

Het lichaam van jonge en rijke Andrea Douglas-Brown wordt in het ijs gevonden door een jongeman. Wat deed zij daar in Zuid-Londen, het is voor haar de verkeerde kant van de rivier. Heeft ze een geheim waar niemand iets van weet? Inspecteur Erika Foster, getraumatiseerd door een heftige gebeurtenis in haar persoonlijke leven, wordt met het onderzoek belast en doet dit zeker niet op de geijkte manier.

Het verhaal komt maar heel langzaam op gang, weinig diepgang in het verhaal en de personages. Robert Bryndza probeert het wel, maar zelfs Erika Foster blijft lang een raadsel. In feite heeft het boek een aanloop van tweehonderdvijftig bladzijden en wordt het in de laatste honderdvijftig pas beter. Dan is er veel meer actie, misschien haast teveel, in het verhaal en daardoor neemt de spanning iets toe. Robert Bryndza had dit beter moeten verdelen.

Het plot is dun en is uiteindelijk redelijk voorspelbaar. Het dwong niet tot doorlezen en miste duidelijk vaart. Er wordt een vergelijking gemaakt met M.J. Arlidge en Karin Slaughter. M.J. Arlidge snap ik door de setting en de vrouwelijk inspecteur, maar aan Karin Slaughter kan dit boek echt niet tippen.

Erika Foster is het prototype van een inspecteur: tegendraads, persoonlijke problemen, eigengereid en kan niet omgaan met gezag. Ze is als personage niet overtuigend en interessant om meer over haar te willen lezen.

Er komen trouwens wel heel veel personages met een Slowaakse achtergrond voor in het verhaal. We zullen het maar aan Robert Bryndza`s afkomst wijten, maar echt geloofwaardig is het niet. De auteur heeft wel een boodschap in het verhaal willen stoppen, namelijk dat meisjes uit voormalige Oostblok landen vaak naar Groot-BrittanniÃ« komen voor een beter leven, maar uiteindelijk in de prostitutie belanden.

Het boek is wat mij betreft over-hyped en ik vrees dat ik niet aan het tweede boek, Stalker in de nacht, in de serie ga beginnen. Robert Bryndza heeft me niet kunnen overtuigen, het is teveel van hetzelfde en mist originaliteit. Tijdens het lezen werd ik uiteindelijk teleurgesteld door deze hype.