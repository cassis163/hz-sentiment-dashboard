De tegenwerking die de personages te verduren krijgen en hun reacties daarop, blijven steken in algemeenheden, waardoor de lezer zich niet kan inleven. De Amerikaanse schrijfster Kate Charles heeft inmiddels drie boeken geschreven met hulppriester Callie Anson in de hoofdrol. Het eerste, Boze opzet, verscheen al in 2005 maar komt nu pas in de Nederlandse vertaling op onze markt.
Als Callie Anson net begint als hulppriester in een nieuwe werkkring, krijgt ze de oude garde over zich heen. Vrouwen als priester, dat is toch niet zoals het bedoeld is? Tijdens een bijeenkomst met andere geestelijken loopt het een en ander uit de hand en krijgt Father Jonah, nadat hij wat beledigingen geuit heeft, een glas wijn over zich heen. Hij gaat zich verschonen in de sacristie en wordt pas de volgende dag ontdekt, gewurgd met de stola van de mentor van Anson, Frances Cherry. Een journaliste krijgt hier lucht van en publiceert het verhaal, waarna de politie zich genoodzaakt ziet om Cherry te arresteren. Maar heeft ze het ook gedaan?
Kate Charles raakt twee thema's aan in dit boek: de houding van de kerk ten opzichte van homoseksualiteit en van vrouwelijke geestelijken. Beide worden nogal oppervlakkig uitgewerkt en dat geldt ook voor de rest van het boek. Als detective schiet Boze opzet tekort. Er is geen sprake van een onderzoek. De gangen van de betrokken personages op die bewuste avond worden niet nagegaan. Op het eind van het boek brengt Charles plompverloren de oplossing, tezamen met enkele feiten die ze daarvoor niet heeft prijsgegeven aan de lezer, die dan ook niet heeft kunnen meespeuren.
Als het boek voornamelijk om de karaktertekening gaat, dan is het ook niet geslaagd. De tegenwerking die de personages te verduren krijgen, en hun reacties daarop, blijven steken in algemeenheden, waardoor de lezer zich niet kan inleven.

Op de achterkant van het boek wordt de Britse kwaliteitskrant 'The Times' aldus geciteerd: De moderne kerkelijke detective is een snel groeiend subgenre binnen de speurdersromans, en niemand is er beter bedreven in dan Kate Charles. Het is mij niet opgevallen als snel groeiend subgenre, maar mocht dat werkelijk zo zijn dan hoop ik dat er betere vertegenwoordigers voor zijn dan Kate Charles.