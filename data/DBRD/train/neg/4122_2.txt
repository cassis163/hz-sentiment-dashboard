Journalist Einar wordt door de krant waarvoor hij werkt uitgestuurd naar het stadje Akureyri. Eigenlijk gebeuren er twee dingen in dit boek : een vrouw valt tijdens een overlevingstocht in het water en een student verdwijnt en wordt even later vermoord aangetroffen. Journalist Einar zal uiteindelijk degene zijn die motieven en daders opspoort.

Als ik het boek zo samenvat klinkt het nog best okee. Alleen is het verre van okee, met name de eerste helft van het boek is tenenkrullend enerverend. Ware het niet dat ik een paar dagen onderweg was met enkel dit boek in de koffer, ik had het na 40 blz aan de kant gegooid.

Na 150-200 blz komt er wat vaart in het verhaal, maar affiniteit met de personages kreeg ik op geen enkel moment. Ook van de stijl van de auteur kreeg ik niet echt hoogte, soms krijg je eerder zware kost voorgeschoteld, dan weer komt er een dwaze parkiet om het hoekje kijken, om maar iets te noemen. Ik heb het boek in sneltreinvaart uitgelezen, wist bij momenten echt niet wie wie was (al die IJslandse namen, om gek van te worden). En zo eventjes 'tussen de soep en de patatten door' komt de lezer de ontknoping te weten, niet dat ik daar nog bijster nieuwsgierig naar was.

1 ster voor de eerste helft van het boek, 3 sterren voor de tweede helft. Conclusie : een teleurstellende 2 sterren.