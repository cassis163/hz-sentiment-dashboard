Linda van Rijn produceert sinds haar debuut in 2011 de ene thriller na de andere. Off piste  is nummer zes – de minithriller Vakantievrienden  niet meegeteld. De boeken van Van Rijn zijn populair, wat af te leiden is uit de frequentie waarmee ze uitgegeven worden, en staan bekend als typische vrouwenboeken. Hoofdthema’s: vakantie in combinatie met vriendschappen die niet zijn wat ze lijken. Het is dan ook geen verrassing dat Off piste  zich tijdens een vakantie afspeelt.
Vier stellen gaan naar Saalbach, Oostenrijk, om te skiën en te snowboarden. De gezamenlijke wintersportvakantie is een jaarlijks terugkerend feestje binnen de vriendengroep, waar allen zich op verheugen. De jonge volwassenen kennen elkaar al sinds hun schooltijd, alleen Frederique, de nieuwe vriendin van Peter, is nieuw in de groep. Zij herinnert zich niet meer dat ze bij de anderen op school zat, maar één meisje uit de groep staat dat nog helder voor de geest. Aanvankelijk kleine wrijvingen ontaarden in openlijke steken onder water, althans zo worden ze ervaren door de persoon die het mikpunt is. De vakantievreugde is ten einde als het misgaat tijdens een off-pisteafdaling: een van de vrouwen komt ten val en raakt in coma. Aanvankelijk lijkt het een ongeluk, maar rechercheur Rolf Bauendorf komt na bestudering van een iPhonefilmpje op andere gedachten.
De eerste vier pagina’s geven een inkijkje in de achtergrond van een van de hoofdpersonages. Deze inleiding is mooi geschreven, nieuwsgierigmakend en een goed uitgangspunt om een spannend, al dan niet origineel, verhaal op te bouwen. Dat pakt teleurstellend uit. De schrijfstijl die volgt is zo tergend eenvoudig, dat hij volwassen lezers onwaardig is. De plot is al net zo simpel: voordat er ook maar van enig misdrijf sprake is maakt de auteur overduidelijk kenbaar wat het ‘corpus delicti’ gaat worden. Daaruit kun je dan meteen de conclusie trekken wie het beoogde slachtoffer is. De op dat moment nog niet aanwezige spanning heeft geen schijn van kans alsnog toe te slaan, het enige interessante is nog de vraag wie van het handjevol daarvoor in aanmerking komende kandidaten de dader is, en wat zijn of haar beweegredenen zijn geweest.
Jammer van de zeer matige uitwerking van de basis, de inleiding; er waren legio opties geweest voor een sterker verhaal. Je zou haast denken dat bij Van Rijn de kwantiteit ten koste gaat van de kwaliteit, want er staan alweer twee boeken op stapel: in 2014 verschijnen Voetbalvrouwen  en Villa Toscane.
Ongeoefende thrillerlezers beleven wellicht plezier aan het lezen van Off piste, voor geoefende lezers is het hooguit aardig voor in de trein of op het strand. Je hebt het zó uit, het is een dun boekje met weinig tekst, en je hoeft er niet bij na te denken.