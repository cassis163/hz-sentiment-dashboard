In het televisieprogramma Today voeren uitgever Steve Peterson en schrijfster Sharon Martin een discussie over de doodstraf. Steve is voor, Sharon is tegen. De discussie is opgelaaid omdat de negentienjarige Ronald Thompson ter dood veroordeeld wordt voor de moord op Steve's vrouw. Deze moord vond twee jaar eerder plaats. Thompson heeft echter altijd beweerd onschuldig te zijn.

Vlak na de uitzending worden Sharon, die tevens de vriendin van Steve is, en Neil, Steve's zoon, ontvoerd door iemand die zich Foxy noemt. Steve schakelt meteen de FBI in, maar het onderzoek schiet aanvankelijk niet op. Om Sharon en Neil vrij te krijgen vraagt Foxy 82.000 dollar losgeld van Steve. Foxy heeft echter andere plannen met hen, want op het moment dat Thompson wordt geëxecuteerd wil hij Sharon en Neil opblazen.

Voor de ogen van een kind, in 1978 overigens verschenen onder de titel Verbinding verbroken, is een thriller vol spanning, mysterie en vaart en om in één ruk uit te lezen. Dat staat tenminste op de achterkaft vermeld. In één ruk uitlezen is inderdaad niet zo heel erg moeilijk, want het boek is niet erg dik. Dat moet dus wel lukken.

Vaart, mysterie en spanning. Drie kenmerken die een thriller goed kunnen maken. Dat geldt echter niet voor dit boek van Mary Higgins Clark. Pas op het eind van het verhaal komt er een beetje snelheid in. Bij mysterie denk je al snel aan allerlei geheimzinnigheid. Daar is in dit boek geen enkele sprake van. En dan die spanning... deze is, zij het bijzonder minimaal, pas in de laatste hoofdstukken enigszins aanwezig.

Het boek bestaat uit een langdradig verhaaltje dat nogal simpel verteld wordt. Soms zelfs bij het kinderlijke af. Jeugdige lezers die de leeftijd acht tot twaalf jaar hebben, zullen het boek misschien wel spannend vinden, maar voor een volwassen lezer is het boek een regelrechte ramp.

Valt er dan niets positiefs over het boek te vertellen? Toch wel, want het is in feite een eye-opener voor de voorstanders van de doodstraf. Want is het rechtvaardig om een onschuldige ter dood te veroordelen?

Waarom de uitgever heeft besloten Verbinding verbroken opnieuw uit te geven onder de huidige titel is wel een mysterie. Want alleen al gebaseerd op de kwaliteit was Voor de ogen van een kind het niet waard om heruitgegeven te worden.