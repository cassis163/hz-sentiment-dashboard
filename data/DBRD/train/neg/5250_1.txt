De auteur Michiel van Rijn wordt omschreven als een van de bekendste en meest omstreden kenners van de illegale kunsthandel. Na het lezen van zijn Cuba Libre is het voor mij geen auteur die ik zomaar zal blijven volgen.
In dit boek komt hij met enkele bekende historische figuren op de proppen, die door hem op een genadeloze manier grof worden weggezet.
Met dit boek borduurt hij verder op de figuur Axel de Saint Cyr, maar of dit nu de hoofdpersoon is? Dat valt moeilijk te zeggen. Het is eerder een slachtoffer van de geweldvolle verzinsels van de auteur, die hoofdstukken lang de opgevoerde figuren kwetst door zijn taalgebruik. Een paar keer heb ik overwogen het boek terzijde te leggen, omdat ik als lezer de smakeloze woordenbrij niet langer aankon. Uiteindelijk heb ik dapper doorgelezen in de hoop nog een mooi plot te vinden. Maar ook dat was mij niet gegeven.
Voor mij is Cuba Libre een complete sof geworden en ik kan en zal het anderen ook niet aanbevelen.