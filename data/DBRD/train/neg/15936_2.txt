Joni , Deb , Trina en Eden zijn sinds de middelbare school beste vriendinnen. Ze zijn allen dertigers en hebben ze een partner, een baan en kinderen. Joni wil de vriendinnengroep dolgraag bij elkaar houden en organiseert daarom elk jaar een vriendinnenweekeinde. Tijdens dit jaarlijkse uitje dagen de vrouwen elkaar in een dronken bui uit om een anonieme brief te schrijven waarin zij hun diepste geheim delen. In plaats van nauwer verbonden te raken, zorgen deze vier brieven voor verwijdering. Als een vijfde brief wordt ontdekt lijkt het erop dat één van de vrouwen in gevaar is.

‘De vijfde brief’ is het derde boek van Nicola Moriarty, het tweede boek in het Nederlands uitgegeven. Nicola is een Australische schrijfster en zus van auteurs Liane en Jaclyn Moriarty.

Het boek heeft verschillende verhaallijnen. De schrijver vertelt hoe de vrouwen vriendin zijn geworden, een lijn speelt zich af in het vakantiehuis en de biecht van Joni aan een priester is de derde lijn. De opzet van het boek is boeiend. De brieven die geheimen onthullen. We hebben allemaal onze diepste geheimen, maar wat gebeurt er als die geheimen onthuld worden.
Deze opzet maakt nieuwsgierig. Het lukt de schrijver echter niet de lezer direct mee te nemen. Het verhaal kabbelt voort en er is geen sprake van echte diepgang. De personages zijn leuk bedacht maar hun persoonlijkheden worden niet uitgewerkt waardoor ze uitwisselbaar lijken. Pas als de vijfde brief wordt ontdekt komt het verhaal in die stroomversnelling waar de lezer zich graag door laat meevoeren. Te laat om het boek echt interessant te maken.

Een onderhoudend boek, fijn voor op het strand.