De psycholoog is een vermakelijk boek dat het vooral moet hebben van psychologische spanning en de vraag 'waarom?'. Nagelbijtend spannend wordt de thriller niet.
Vraag je aan de Nederlandse schrijver Joost Heyink of een van zijn hobby's lezen is, dan zal je een ontkennend antwoord ontvangen. Hij zegt er geen geduld voor te hebben en liever zelf te schrijven. Zo pakte Heyink ook zijn pen op voor zijn vierde literaire thriller De psycholoog, voornamelijk puttend uit zijn eigen loopbaan als psycholoog in plaats van inspiratie op te doen uit het lezen van andere boeken.
Hoofdpersoon en psycholoog Joep Duvalier begint zijn eigen praktijk, waarin hij al snel zijn eerste cliënte mag ontvangen: Maja de Ridder. Maja blijkt geen standaardpatiënt te zijn. Haar verhalen over de mishandelingen door haar echtgenoot zijn warrig en ze zoekt constant toenadering tot Joep, ook buiten de werktijden. Joep is geïntrigeerd en laat haar in zijn privéleven toe, waardoor hij verwikkeld raakt in een gevaarlijk vastgoedwereldje, en heel wat dreigementen moet incasseren.
Het verhaal is geschreven vanuit de ik-persoon, Joep. De lezer zou op die manier nog sterker mee moeten kunnen leven met deze hoofdpersoon, maar Heyink slaagt er niet geheel in om hem overtuigend neer te zetten. Meerdere malen lijkt de psycholoog zelf een psycholoog nodig te hebben, al dan niet vanwege zijn ietwat ongeloofwaardige onprofessionaliteit en gebrek aan een gezond verstand. Deze ongeloofwaardigheid steekt wel vaker de kop op naarmate het verhaal zich verder ontwikkelt. Joep en Maja kennen elkaar slechts luttele weken, maar toch wordt de psycholoog voorgesteld als een man die enorm veel invloed op haar moet hebben. Vriendinnen heeft Maja blijkbaar niet.
Een ander groot onderdeel van het verhaal is de (erfelijke) paranoia van Joeps vader, waardoor Joep zich regelmatig afvraagt of hij deze aandoening ook heeft. De verhaallijn lijkt in de wereld geroepen puur met het doel om nog iets aan spanning te creëren: wat is echt en wat niet? Heyink slaagt hier maar deels in. De eerste helft van het boek verloopt vrij traag, waarbij de spanning vrijwel geheel ontbreekt en er regelmatig vragen over de gehele situatie opgeroepen worden. Pas in de tweede helft wordt het verhaal met vlagen spannend, maar echt verrassende wendingen hoeft de lezer niet te verwachten.
De psycholoog is een vermakelijk boek dat het vooral moet hebben van psychologische spanning en de vraag 'waarom?'. Nagelbijtend spannend wordt de thriller niet.