Cross Her Heart is de tweede thriller van Sarah Pinborough (1972). Haar vorige thriller, Behind Her Eyes, had een bovennatuurlijk tintje dat in dit boek ontbreekt. Pinborough schrijft ook boeken voor de YA doelgroep.
Lisa: De moeder die ten koste van alles haar dochter wil beschermen – vooral tegen haar eigen verleden.
Ava: De 16-jarige dochter die met rust gelaten wil worden door haar moeder – zodat ze achter haar moeders rug om contact kan leggen met mensen die ze online heeft ontmoet.
Marilyn: De collega en beste vriendin die haar eigen geheim heeft.
Alle drie hebben ze iets te verbergen, maar wie brengt met haar geheim zichzelf en de anderen in gevaar?
Alle ingrediënten voor een smeuïg en spannend verhaal zijn aanwezig, maar wat de lezer uiteindelijk op zijn bord krijgt is tamelijk teleurstellend. Dat begint al bij de vlakke personages. Pinborough heeft heel veel woorden nodig om ze vaag te schetsen. De relaties tussen de karakters lijden hier onder. De eerste helft van het boek munt vooral uit in clichés. Een moeder die in een staat van constante angst verkeert, voor haar dochter leeft en daardoor geen eigen identiteit heeft? Check. Een beste vriendin die joviaal is op het irritante af, maar zelf ook een duister geheim met zich meedraagt? Check. Een dochter die zichzelf aan de zorgen van moeder probeert te ontworstelen door een vreemde die ze alleen via internet kent te vertrouwen? Check. En gaap.
Geen van de drie verhaallijnen slaagt erin de aandacht van de lezer vast te houden. De situaties zijn behoorlijk standaard en de gehoopte twist, om ze het niveau van clichés te laten ontstijgen, blijft uit. Het enige dat overtuigt is het verleden van Lisa. Het is het zoveelste cliché, maar deze keer wél sterk neergezet. Ook als er eindelijk een paar verwachtingen op zijn kop worden gezet weigert het verhaal boeiend te worden. Aan het concept ligt het niet, want er is genoeg potentieel. Pinborough maakt er alleen geen gebruik van. Het lijkt alsof het haar ontbreekt aan de moed om de belangrijkste personages echt onsympathiek te maken. Hierdoor kabbelt het verhaal maar wat voort. De middelmatigheid straalt ervan af en de schokkend bedoelde ontknoping is voor de ervaren thrillerlezer juist uiterst voorspelbaar.
Er zit werkelijks niets vernieuwends in Cross Her Heart. Dat zou niet erg zijn als er met de vertrouwde ingrediënten (zeg opnieuw maar gerust clichés) iets lekkers gebrouwen wordt, maar Pinborough dient een slappe, smakeloze brei op. De personages zijn flauwtjes, de twists onbevredigend en niet verrassend genoeg en daar komt bij dat verschillende onderdelen van de ontknoping ontzettend ongeloofwaardig zijn. Na het lezen overheerst vooral een gevoel van irritatie omdat dit ongeïnspireerde boek de leestijd van een beter boek heeft ingenomen.