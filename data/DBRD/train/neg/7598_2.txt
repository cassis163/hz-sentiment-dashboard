In 'Dodelijke Stilte' leren we Jodi en Todd kennen, een koppel dat al veel jaren samen is en het financieel behoorlijk goed heeft. Jodi is psychologe, Todd is vastgoedmakelaar.
Jodi is een vrouw die koste wat het kost haar relatie in stand wil houden en daarom haar ogen sluit voor de capriolen van haar levenspartner als het op het vrouwelijke geslacht aankomt. Op een dag gaat Todd echter te ver en neemt hij een beslissing waar Jodi zich totaal niet in kan vinden. Sluit ze ook nu weer haar ogen of zal ze zich deze keer laten gelden?

Mijn verwachtingen voor 'Dodelijke Stilte' waren hooggespannen, vooral omwille van het feit dat Tess Gerritsen het boek aanprees en ik een echte thriller verwachtte zoals op de cover stond. De schrijfstijl is niet deze van een thriller, waarmee ik dan vooral bedoel: te lange en ingewikkelde zinnen, soms moeilijke woorden die vooral in de psychologie thuishoren en teveel adjectieven die de vlotheid van het lezen niet ten goede komen. Ik stoorde me ook aan de lauwe reacties van Jodi op de uitspattingen van Todd en had haar personage liever wat weerbaarder en levendiger gezien, wat ook de geloofwaardigheid van het verhaal ten goede zou gekomen zijn.

Ik kan niet zeggen dat ik het boek tegen mijn zin gelezen heb al was het zeker geen pageturner. Als ik het had moeten beoordelen als roman, had ik het waarschijnlijk 3 sterren gegeven. Spijtig dat de uitgever het als thriller heeft geadverteerd, want net daarom kom ik echt niet verder dan 2.