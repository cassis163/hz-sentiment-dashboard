In navolging op Surf! Komt Chris Vick met een nieuw YA-surfverhaal: Door de storm.
Jake is een echte surfer en altijd op het strand of in het water te vinden. Op een strandfeestje ontmoet hij dé perfecte Hannah Lancaster. Hij wordt meteen stapelverliefd op haar en zij op hem. Aan de liefde lijkt een eind te komen als Hannah stage gaat lopen op Hawaï. Jake wil heel graag mee, want waar kun je nu beter surfen dan op Hawaï!? Er is alleen één klein probleempje. Jake heeft niet genoeg geld voor een vliegticket. Dat probleem lijkt zichzelf op te lossen als Jake een ontdekking op het strand doet. Niet wetende dat deze vondst zijn leven compleet overhoophaalt.
In het dankwoord benadrukt Chris Vick dat Door de storm geen vervolg is op Surf!. Hij heeft er echter wel voor gekozen omDoor de storm op dezelfde locatie als Surf! te laten afspelen en er komen ook een aantal personages uit Surf! in voor. De keuze om Door de storm geen vervolg te laten zijn op zijn eerdere boek valt te respecteren, maar Vick had de verhalen meer door elkaar heen kunnen laten lopen dan dat nu het geval is. Uit het dankwoord blijkt namelijk dat hij zijn lezers na dit boek nieuwsgierig had willen maken naar Surf!. Dankzij de constructie die hij nu hanteert is dat zeker niet van toepassing. Sterker nog, door de verhalen niet te koppelen is Door de storm een slap aftreksel van Surf! geworden. Eenzelfde soort liefdesverhaal op hetzelfde strand dat een déjà vu gevoel veroorzaakt.
Het thema van Door de storm is volwassen worden. Echter, verder dan de loze kreten uit de monden van de personages komt het niet. In tegenstelling wat elkaar wordt aangeraden, maken de personages weinig ontwikkeling door. Chris Vick probeert het boek voor jongvolwassenen interessant te maken door een aantal onderwerpen als drugs, geldproblemen en seks in zijn verhaal te verwerken. Helaas zijn deze onderwerpen niet goed in het verhaal verwerkt, blijven ze losstaande elementen en waardoor het verhaal weinig diepgang krijgt. In zijn pogingen om het verhaal aantrekkelijk te maken voor jongeren is de keuze voor de naam van een gestrande orka opvallend. Zij krijgt de kinderachtige naam Kleintje. Dit kan overigens ook een mindere succesvolle vertaling zijn van vertaalster Linda Broeder.
Chris Vick laat Jake en Hannah om en om delen uit het verhaal vertellen. Behalve dat dit een onorigineel vertelperspectief in YA is, is het ook niet prettig om te lezen. In de stukken van Jake en Hannah komt veel herhaling voor. Bovendien is de kans groot dat je je gaat irriteren aan de personages. Jake en Hannah zijn er beiden goed in om anderen te veroordelen, maar houden zichzelf geen spiegel voor.
Door de storm is een voorspelbaar en onrealistisch liefdesverhaal. De tijd waarin Jake en Hannah een voor hen diepgaande liefdesrelatie opbouwen is ongeloofwaardig. Daarnaast ontbreekt de chemie tussen de twee volkomen, waardoor de relatie niet aannemelijk is.