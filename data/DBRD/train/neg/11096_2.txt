De in 1945 geboren Canadese schrijfster Joy Fielding schrijft al vanaf haar kinderjaren, maar tijdens haar universitaire studie besloot ze om actrice te worden. Nadat ze in 1966 afstudeerde in Engelse literatuur, trok ze naar Los Angeles om zich voluit aan haar acteercarrière te wijden. Na enkele jaren keerde ze definitief terug naar Toronto, waar ze zich, naast het figureren in reclamespots, weer begon te concentreren op het schrijven. Haar eerste publicatie dateert al van 1972, maar dit werk en de twee volgende vindt de schrijfster zelf niet goed genoeg meer om nog aan te bevelen. Dodelijke ambitie is ondertussen al haar twintigste boek.
In Dodelijke ambitie volgen we de alleenstaande moeder Charlotte Charley Webb die in haar wekelijkse krantencolumn haar dagelijkse beslommeringen beschrijft. Hierdoor leeft ze op voet van oorlog met zowel haar buren als haar naaste familie, die met de regelmaat van de klok lijdend voorwerp zijn in haar journalistieke stukjes. Op een dag vraagt Jill Rohmer, een voor drievoudige moord ter dood veroordeelde jonge vrouw of Charley haar verhaal in boekvorm wil gieten. De journaliste gaat gretig akkoord. Op quasi hetzelfde moment begin Charlotte ook haatmail te ontvangen waarin haar kinderen bedreigd worden.
Dodelijke ambitie is een zeer onderhoudend verhaal over de dagelijkse beslommeringen van een alleenstaande werkende moeder. In een zeer vlotte stijl gidst de auteur de lezer langs zowat alle mogelijke perikelen die een eenoudergezin kunnen overkomen. Maar jammer genoeg zit de doorsnee thrillerlezer hier niet op te wachten.
Joy Fielding heeft weliswaar geprobeerd er een spannende verhaallijn tussen te vlechten, maar dat is niet echt succesvol gebleken, want op een kleine opleving in de laatste veertig bladzijden na, is er weinig of niets opwindends aan het verhaal te beleven. Tot overmaat van ramp blijkt aan het slot dat de dader beantwoordt aan alle chichés uit het thrillergenre. Wel is het verhaal herkenbaar, bij momenten grappig en meestal boeiend.
Is het een dipje of zou Joy Fielding, nu ze bijna de pensioengerechtigde leeftijd bereikt heeft, begonnen zijn aan een gernewijziging. Feit is dat, met een vrolijke en overwegend rose cover die het boek omhult, het sappig vertelde verhaal zijn plaats waarschijnlijk wel zal vinden tussen de chicklit. Maar de liefhebbers van het spannende boek kunnen Dodelijke ambitie beter in de rekken staan.