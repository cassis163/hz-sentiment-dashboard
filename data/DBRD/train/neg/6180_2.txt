Met redelijk hoge verwachtingen begon ik aan leesclub boek Rode Sulfur. Magie en onverklaarbare zaken zijn thema's die mij altijd wel aantrekken in een verhaal. Een boek waarin alchemie een hoofdrol speelt past dan ook goed binnen deze thema's.
Theodoor Mundanus is de nog overgebleven alchemist die nog stukken van de Steen der Wijzen onder zijn hoede heeft. Volgens de overlevering kan deze steen metaal omzetten in goud en geneest het allerhande ziekten. Dat dit waarheid zou kunnen zijn, ervaren we in dit boek waarin Mundanus de arts en scepticus Helvetius laat zien hoe het goud gemaakt dient te worden, verleidt hij diens vrouw Marianne van Os met zijn alchemistische kennis en Italiaanse charme en geneest hij ook nog eens hun nichtje Clara van een dodelijke koorts. Ondertussen moet hij ook nog duistere krachten en machtige leiders weerstaan en zorgen dat de Steen niet in hun handen valt. Allemaal ingrediënten voor een "adembenemende romantische saga en sensueel liefdesverhaal" zoals de achterflap van mijn uitgave belooft. Helaas worden deze ingrediënten niet samengevoegd tot dit alles, ondanks de vele historische feiten en figuren die de schrijver in het verhaal weet te introduceren. In een breed uitgemeten beschrijving van het Holland in de 17e eeuw wordt het verhaal steeds ongeloofwaardiger en als er dan ook nog onzichtbaarheidsmantels en mensen die van gedaante kunnen veranderen, opgevoerd worden dan wordt het Harry Potter-gehalte me toch te hoog en verzandt het verhaal in een alchemistische brij.
Rode Sulfur is de debuutroman van Robert Bosnak en tevens deel I van een saga. Deel II is al uit in Amerika en deel III is in de maak. Ik hoop dat Bosnak in de volgende delen wat minder een "feiten-schrijver" en meer een "verhalen-schrijver" wordt. Dat hij door het schrijven van diverse non-fictie verhandelingen over jungiaanse psychoanalyse, droomduiding en healing zijn feiten op een rij heeft moge duidelijk zijn. Hopelijk kan hij deze kennis in de volgende delen beter omsmelten tot een fictief goed verhaal.