Een baan van negen tot vijf? Jarenlang dezelfde postcode? Vastzitten aan een hypotheek? Vaste prik voor de gemiddelde Nederlander – zeg maar gerust het gemiddelde mens in de westerse wereld. Maar niet voor Brooke Saward. Haar baan? Professioneel reiziger. Haar blog World of Wanderlust bezorgt haar niet alleen honderdduizenden fans op sociale media, maar ook een stevig inkomen om te blijven reizen. Er is nu ook een boek: World of Wanderlust: zo leid je een avontuurlijk leven. Biedt Brooke hierin de beloofde inspiratie om zelf ook eens op avontuur te gaan?
Wie Brookes blog weleens gelezen heeft of haar langs ziet komen op sociale media, weet al dat ze prachtige foto’s maakt. Die sieren gelukkig ook haar boek. Doordat het geen standaard formaat heeft maar vierkant is en bovendien op dikke, duur aanvoelende pagina’s is gedrukt, heb je meteen het gevoel een luxeproduct in handen te hebben. Geen dun pocketboekje voor in je koffer dus, hoewel dat wel goed bij haar gepast had. Qua uiterlijk is het boek door de vormgeving, rijke kleuren en schitterende foto’s dus een juweeltje, maar geldt dat ook voor de inhoud?
Hoe leef je nou dat avontuurlijke leven? Daarvoor sla je haar boek immers open. Je bent toe aan een volgend avontuur. Die kun je bij Brooke overwegend ver weg vinden. Vier van de zes hoofdstukken gaan over reizen naar verre landen, verhuizen naar het buitenland en bevatten lijstjes met tips waar heen te gaan, wie mee te nemen, hoe je voorbereiding aan te pakken… Hoofdstuk 5 gaat over het vakantiegevoel ook thuis ervaren, maar dit blijft nogal op de vlakte. Je kunt een Mexicaanse fiësta organiseren, je kamer aankleden met kerstversiering voor het gevoel van een Duitse kerstmarkt, films kijken… niet heel spannend. Het laatste hoofdstuk is niet meer dan een lijstje met Brookes aanraders: hotels, restaurants, musea, ga maar door. Namen en adressen – ook hier niets bijzonders.
Eerlijk is eerlijk, de blog World of Wanderlust gaat vooral over reizen naar verre landen, andere culturen ervaren en uit je comfortzone stappen. Geen wonder dus dat thuisblijven slechts een kleine rol krijgt in haar boek. Helaas zijn ook de stukken over verre landen niet echt verrassend. Een lijstje met wereldwonderen? Dat kennen we al. En de stedentips? Parijs, New York, Londen, Venetië en Sint-Petersburg had je zelf ook wel kunnen bedenken, nietwaar? Hier en daar vind je een leuk persoonlijk verhaal of een verrassende tip, maar dat zijn helaas maar kleine cadeautjes in een zee van bladzijdes.
De foto’s zijn het enige hoogtepunt van het boek – en die kun je ook gewoon online bekijken, terwijl je door haar prachtige blog scrolt. Het voordeel van de site is dat je steeds door kunt klikken op wat je interesseert of verrast, in plaats van de pagina om te slaan en een standaardlijstje met handige Franse woordjes tegen te komen. Of de tip te lezen om in Parijs toch echt eens naar de Eiffeltoren te gaan. Haar blog gaat verder en geeft je de kans zelf je route door de verhalen en plaatjes te navigeren. Je eigen route bepalen – laat dat nou net zijn waar Brooke voor pleit. Eén van de vereisten voor een avontuurlijk leven.
Uiteindelijk werkt World of Wanderlust beter als online fenomeen dan als papieren boek. Om daar nou ruim 20 euro voor neer te tellen? Dan kun je beter haar advies volgen: sparen! En vervolgens natuurlijk een goedkoop vliegticket boeken en haar blogs en foto’s als inspiratie gebruiken voor je eigen avontuur. Of spendeer die 20 euro aan een flexibel statief voor je camera – weer een goede tip van Brooke – om zelf ook zo’n gave foto’s te kunnen maken zonder bibberend beeld. Of koop een taalboekje en leer alvast de taal van je droomland – jawel, weer een tip van Brooke Saward. Zo goed als haar vertaler Luna Wong Lun Hing zul je niet meteen worden, maar een croissant kopen in Parijs zou nog net moeten lukken.