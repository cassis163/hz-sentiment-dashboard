Nirto Mountain door Lee Clay Johnson

Rauw, hard, cynisch, donker, troosteloos…

In dit voortdenderende debuut lezen we eerst het verhaal van Leon, verliefd op Jennifer. Jennifer woont jammer genoeg niet bij hem maar bij de crimineel Arnett, Arnett’s verhaal vormt deel 2 van het boek. Jennifer’s verhaal sluit het boek af. Naast deze 3 hoofdpersonen komen er nog talrijke andere personages aan bod. Allemaal hebben ze gemeen dat hun leven aan elkaar hangt van geweld, (zelfgestookte) drank en kilo’s drugs.

Het leven in deze grauwe mijnstreek is een leven dat geleefd wordt, het dendert in een rotvaart wazig aan de inwoners voorbij. Keuzes maken, een eigen pad kiezen is moeilijk, quasi onmogelijk. Ze leven van dag tot dag op het pad dat zich aandient. Hier geen survival of the fittest maar survival voor de leepste individuen. En ja, muziek kan levens redden maar doet dat niet voor iedereen.

Nitro Mountain is een verzameling van misdaden, wapens, liters drank, gure bars, zelfgespeelde muziek, opgezette dieren en een ruige natuur. Dit boek openslaan is een donkere, ranzige tunnel zonder einde betreden. Je loopt van de regen in de drop en aan het einde gloort er geen hoopgevende dageraad…
Een beklemmend debuut, voor de liefhebbers.