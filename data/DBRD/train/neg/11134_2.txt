Ik won dit boek op de FB-pagina 'Boekenfans', die ik hierbij daarvoor nogmaals wil bedanken.

Ik was behoorlijk nieuwsgierig naar dit boek (daarom deed ik ook mee aan de winactie), dus vol goede moed begon ik van de week te lezen.

Het is het verhaal van Francine Day, een echtscheidingsadvocate voor de rich and famous. Haar nieuwste cliënt, de rijke bankier Martin Joy, trekt haar aandacht; ze wordt verliefd op hem.
Ondanks dat het eigenlijk niet kán, een affaire met een (nog altijd getrouwde) cliënt, is het hek als snel van de dam als de gevoelens wederzijds blijken.
Maar niet lang daarna verdwijnt Donna, Martins vrouw.
Niemand weet waar ze gebleven is, en of ze nog leeft. Het duurt niet lang of de beschuldigende vingers wijzen naar Martin. Hij heeft haar het laatst in leven gezien.
Maar ook Francine kan niet verklaren waar ze die bewuste nacht was.

'Obsessie is een (…) thriller die je grijpt vanaf de eerste pagina (..)', staat er op de achterflap van het boek.
Helaas heb ik dat niet zo ervaren. Het duurde echt een tijd voor ik in het verhaal zat.

De eerste paar hoofdstukken worden gebruikt om duidelijk te maken wie Francine is, hoe zij in het leven staat. Dit kwam op mij wat saai over, maar soit.
Dan de ontmoeting met Martin, waar het verhaal eigenlijk echt mee begint... een niet al te best romannetje, zo ervoer ik het althans. Het nodigde me niet bepaald uit om het gelukkig koppel verder te volgen en met hen mee te hopen op het beste.

En waar ik eerst dacht, 'Goh, wat is de sfeer van deze locatie/gebeurtenis/… goed omschreven', vond ik later dat dat wel érg veel gebeurde, wat de vaart uit het verhaal haalde.
Tel daarbij op dat het boek me nergens echt nieuwsgierig maakte naar wat er de nacht van Donna's verdwijning echt gebeurd is....

Het ís dat de korte tekst op de cover ('Hij wil dat zijn vrouw verdwijnt. Jij ook.') nog ergens een belofte van spanning inhield, me een bepaalde richting op deed denken, waardoor ik me afvroeg hoe Donna dan verdwenen was. Die 2 zinnen beloofden meer spanning dan de rest van het boek, maar bleken uiteindelijk niet te zijn waar het boek over gaat.

Jammer, het heeft mijn verwachtingen duidelijk niet waargemaakt.
Slechts 2 duimpjes voor 'Obsessie'.