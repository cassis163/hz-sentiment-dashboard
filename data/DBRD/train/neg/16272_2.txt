Is het een streekroman, beste lezer, ga dan gauw Toon Kortooms lezen, die heeft tenminste meer humor. Is het een schelmenroman, beste lezer probeer eens "Ik, Jan Cremer" die ventileert tenminste eigen ideeën in plaats van een lading clichés, en als je een echte schelmenroman wilt lezen, lees dan "Ontboezemingen van de oplichter Felix Krull" of "Der brave Soldat Schwejk". Neen, het is geen van beide, het is een deeltje uit de bouquetreeks, met een sausje "50 tinten grijs" eroverheen.
Het boek heeft net zoveel diepgang als een te hard opgeblazen luchtbed in een zwembad.

Rik Felderhof meent nog te moeten beweren dat het een levensverhaal is in de traditie van Forrest Gump. Je weet wel, dat is diegene die het leven vergelijkt met een "box of chocolates, you'll never know what your gonna get". Welnu in de vliegenvanger luidt dat cliché op pagina 373: "Het leven is als een toverbal. Je weet nooit wat je krijgt. (met als overbodige toevoeging:) Het is een verrassing."
En zo gooit de auteur ons bijkans dood met clichés.

Een wonder dat ik het boek helemaal heb uitgelezen, en nu ik die zware taak heb volbracht, heb ik slechts één vurige wens: ik hoop dat Herman Brusselmans nog ooit een recensie over dit boek zal schrijven. Hij zal zich kunnen uitleven !