Na haar debuut All-inclusive in 2006 en haar tweede boek De vlucht in 2007 is Susanne Vermeer nu terug met, zoals op de cover staat, de zomerthriller van 2008, Zomertijd.
Een weinig spannende titel maar de achterflap maakt wel nieuwsgierig.
Koen en Isabel zijn druk werkende ouders. Koen is directeur van een bedrijf dat printers verkoopt en Isabel is rechter. Wanneer voor hun negenjarige dochtertje Bibi de zomervakantie aanbreekt en au-pair Anna teruggaat naar Zweden, komen ze in de problemen. Opa en oma zouden oppassen, maar opa krijgt een hartinfarct. Uiteindelijk besluiten Koen en Isabel om Bibi naar een luxe zomerkamp te brengen.
Bibi belt elke dag naar huis, maar als ze op een avond om 11 uur nog niet gebeld heeft, slaat de ongerustheid toe. Bibi blijkt te zijn verdwenen na een dropping. De politie en het resort zetten een grote zoekactie op maar Bibi wordt niet gevonden. Dan krijg Isabel een telefoontje: als ze haar dochter levend terug wil zien, moet ze een gevaarlijke crimineel vrijspreken
Zomertijd komt maar langzaam op gang. Het boek heeft een traag en ietwat saai begin.
Door de chicklit-achtige schrijfstijl met dialogen als:Als ik mijn bed zie, ben ik vertrokken, mompelde Isabel. Ik ook,loog Koen. Zijn lichaamstaal zei duidelijk iets anders. Dat kun je echt vergeten. Ze schrok van de overtuiging die in haar stem lag. Koen ook, doet het verhaal meer denken aan een doktersroman met af en toe spannende elementen.
Vermeer heeft een langdradige maar simpele schrijfstijl met veel uitwijdingen over zaken die niets met het verhaal te maken hebben. Toch lees je, vanwege de korte hoofdstukken en het geringe aantal bladzijden (245), vlot door het boek heen.
Een minpuntje is dat je er al snel achter komt wie Bibi gekidnapt heeft en dat neemt de spanning weg. Echt spannend is het verhaal eigenlijk geen moment en dat is zonde, want de plot op zich is goed bedacht.
Zomertijd is typisch een boek dat omwille van de verkoop de titel literaire thriller heeft gekregen. Het boek is een spannende chicklit, hoog gewaardeerd op chicklit.nl, maar voor echte thrillerfans geen topper.