‘Expat exit’ is mijn eerste kennismaking met Patricia Snel en na het dichtklappen van dit boek blijf ik achter met gemengde gevoelens.
Ja, het leest lekker weg en het leven op Curaçao en als expat wordt goed neergezet, maar dat is het zo wat.
Het is een hapklare brok voor een paar uurtjes entertainment, al dan niet aan een zwembad. Wat erotiek, wat spanning, een paar eikels van venten,… . Niets mis mee uiteraard, maar van een thriller verwacht ik echt wat meer.
Het is me te gericht op het romantische aspect, als je het zo wil benoemen. Te vrouwelijk, lees te soft. Geef mij maar wat pittiger!
Daarnaast is het ook hier en daar te ongeloofwaardig en vind ik het hoofdpersonage nogal ruggengraatloos.
Waarom ik het dan verder las? Ergens was ik benieuwd waar het boek heen zou gaan en hoopte ik waarschijnlijk op een verbetering, meer spanning. Helaas kwam ik van een redelijk kale reis terug, zeker nadat ik het afgeraffelde einde las. Heel erg jammer!
Voor mij is het niet meer dan een tussendoortje voor wanneer je je hersenen niet al te veel wil vermoeien.
Spijtig voor de auteur, want dit boek blijft mijn eerste en enige boek van haar!