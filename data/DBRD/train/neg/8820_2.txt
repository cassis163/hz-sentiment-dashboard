Dit kan een misleidend boek zijn als je niet weet wat voor soort boek het is: het is een e-boek van alle inzendingen van een wedstrijd rondom de uitgave van het boek Thor van Wolfgang Hohlbein. Er staat wel een fragment van Hohlbein in, maar het overgrote deel is dus geschreven door andere schrijvers.

Het was voor de wedstrijd niet de bedoeling om een "Thor" de schrijven, de enige voorwaarde was dat de eerste zinnen van het boek Thor (min of meer) werden gebruikt in het wedstrijdverhaal. De inzendingen zijn dan ook heel erg verschillend in thema en genre, hoewel het overgrote deel onder fantasy valt.

WB*Fantasy bestaat als uitgever niet meer, maar heeft enkele goede uitgaven op haar naam staan. Ook op dit boek staat WB*Fantasy, maar het is niet meer dan een bundeling van de wedstrijdverhalen. Op die verhalen is bij uitgave geen redactie toegepast (althans, niet voor zover ik weet, mijn verhaal is in elk geval niet geredigeerd). Wat je leest is dus puur zoals de schrijvers het hebben ingezonden.
De verhalen zijn alfabetisch geordend naar de achternaam van de schrijver, De uitslag van de verhalen staat achterin het boek.

Het winnende verhaal kreeg een jurycijfer van 81 uit 100 (dat is mijn verhaal). De rest kreeg vanzelfsprekend minder punten dan de winnaar. Dit is misschien geen boek om om de kwaliteit van de teksten te lezen. Toch is het een aanrader om eens door te lezen, en wel hierom:
- maak kennis met ongecensureerde, ongebreidelde fantasy van beginnende schrijvers. Het komt vanuit hun brein op papier, en verder heeft niemand er nog aan zitten sleutelen. Er zitten heel erg originele ideeën bij, die je in commerciële uitgaven niet ziet.
- kijk wat de kwaliteit van schrijven is van beginnende schrijvers. Als je zelf ook schrijft, is het misschien boeiend om te weten dat een aantal van deze schrijvers zich goed ontwikkelen en goed terecht zijn gekomen. Misschien schrijf je wel beter dan zij: tijd om mee te doen aan schrijfwedstrijden!
- voor een aantal schrijvers was het hun debuut. Dat mag je niet missen als ze later een grote naam zijn geworden.

Namen van enkele schrijvers (van wie ik weet dat ze onder die naam vaker publiceren en/of aan wedstrijden meedoen):
- Yorick Eenens
- Johan van de Velde
- Tom Schoonbaert
- Bianca Schepel
- Chris Hantzen
- Brad Winning
- Ingrid Biladrie
- Terrence Lauerhohn
- Jack Broscie
- Jack Schlimazlnik

Het winnende verhaal "Een van ons" is inmiddels ook opgenomen in de bundel Horrorwinter:
https://www.smashwords.com/books/view/596029