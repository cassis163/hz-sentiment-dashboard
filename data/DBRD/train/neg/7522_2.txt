We nemen samen met de Britse journalist en auteur Chas Newkey-Burden een kijkje in het leven van de bekende en geroemde zangeres Adele. In chronologische volgorde trekt de wereld van Adele Laurie Blue Adkins aan ons voorbij. Van baby tot beroemdheid. Van Tottenham naar de top!

Deze biografie is duidelijk, overzichtelijk en zonder poespas geschreven. Geen vreemd of raar taalgebruik en geen pil van 500 bladzijden. Gelukkig maar, want er vallen direct een aantal dingen op.

De auteur lijkt wel erg idolaat te zijn van de zangeres want ze wordt tot vervelens toe de hemel ingeprezen. Na de zoveelste lofrede wordt het gewoonweg irritant. Dit wekt al snel de indruk dat dit geen objectief geschreven biografie is. Nadat het boek is uitgelezen 'moet' je Adele haast wel leuk vinden. Ook wordt de lezer meerdere keren geconfronteerd met het feit dat de zangeres (inmiddels) wel heel erg rijk is. Het ligt er allemaal erg dik bovenop.

Door de vele herhalingen in het boek voel je je als lezer onderschat, waardoor de vraag rijst voor welke doelgroep dit boek geschreven is. Ook is het aan het eind van het boek overduidelijk dat Adele haar medewerking niet heeft verleend aan de totstandkoming van deze biografie en dat alle informatie uit externe bronnen komt. Het is té oppervlakkig en nergens gaat het echt de diepte in.

Toch zal de lezer dit boek met een gemeende glimlach op het gezicht uitlezen. Wat een prettig, ongedwongen en menselijk beeld wordt er geschept van Adele. Het meisje uit Tottenham dat serveerster was in het café van een tante en droomde van een carrière in de muziekindustrie. Met grappige citaten, leuke details en brutale uitspraken van een goedlachse Adele, die bekend staat als een flapuit (die ze altijd is gebleven) is het een vermakelijk boek. Het zal voor de creatieve geesten onder ons hier en daar zelfs erg herkenbaar zijn. Adele laat door haar nuchtere blik dingen niet mooier lijken dan dat ze zijn en dat wordt gewaardeerd.

Als er in deze biografie wat meer persoonlijke foto's waren opgenomen was dat een zeer aangename toevoeging geweest. Baby Adele of tiener Adele, zittend op een muurtje bij school wellicht. Of Adele met haar moeder Penny die een erg belangrijke rol in haar leven inneemt. Helaas, misschien was dit auteursrechtelijk niet mogelijk, maar het had wel een extra dimensie aan dit boek gegeven.