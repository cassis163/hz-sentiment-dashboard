Dit hád best een goed boek kunnen zijn...

...als de schrijver zijn (super)held wat kwetsbaarder had neergezet: de beste man wordt waarachtog nogal eens een keer voor driekwart levenloos gemept om vervolgens -á la zijn niet minder illustere collega-wonderbaarlijk-snel-uit-de-dood-ontsnapperaar Jack Bauer- binnen luttele momenten alweer soepeltjes achter zijn opponent aan te huppelen en daarna (uiteraard) zo'n beetje in z'n uppie de snoderiken uitschakelt en ''de dag redt'.

Zwaar ongeloofwaardig dus.

...als de schrijver de boekindeling wat minder tv-serie-achtig had neergezet: meneer heeft maar liefst Hon-Derd-Acht-En-Vijf-Tig (158!) hoofdstukjes in een slordige 366 pagina's gefrot, waardoor de argloze lezer (m/v) met al de inherente halflege pagina's netto slechts, ik zal niet overdrijven, een geschatte 280 bladzijden overhoudt (slim of bedrog?). Het geeft niet alleen errug weinig adempauze maar levert ook een hoop verwarring/herhaling der zetten op. Ik weet niet of het hierdoor gestimuleerde gejaagd lezen de bedoeling is, maar ik heb nog nooit zo snel een boek gelezen in ieder geval.

Commercieel afgeraffeld dus.

...als de schrijver het verhaal wat listiger had gemaakt: wie wat heeft misdaan en waarom is vrij snel duidelijk. De goeien en de slechten verstoppen zich niet. Tussen alle knokpartijen, (achteloze) afslachtingen, moorden en achtervolgingen door, komt het op me over als een fluks flinterdun inelkaargeschreven commercieel script voor een B... of nee sorry.. D-film. Als je dan toch 'graag' grof geweld beschrijft (en geloof me, dat doet ie), diep het dan gelijk ook helemaal uit. Dan had er nog een interessante achtergrond in gezeten. 

Gemiste kans dus.

Dit is het eerste boek dat ik van Patterson heb gelezen, ik was nieuwsgierig door de vele lovende kritieken en de nogal aanwezige aanwezigheid van zijn schrijfsels in de spanningschappen van de meeste boekenboeren. 

En het laatste dus.

Tenzij iemand me ervan weet te overtuigen dat ie existentieel betere heeft geproduceerd (hou u vooral niet in).

Al met al 1 ster voor de poging tot een goed boek..

Dus.