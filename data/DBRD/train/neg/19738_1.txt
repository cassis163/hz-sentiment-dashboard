Gunnar Staalesen in 1947 geboren in Bergen (Noorwegen) is sinds 1987 full-time schrijver. Naast zijn misdaadromans schrijft hij literaire romans, toneelstukken en hoorspelen. Hoofdrolspeler in zijn misdaadromans, privédetective Varg Veum, werd voor het eerst opgevoerd in 1977. Inmiddels zijn er een tiental romans met dit personage in de hoofdrol verschenen en zijn de boeken als serie verfilmd. Een vijftal Varg Veum-romans zijn in het Nederlands verschenen. De vrouw in de koelkast werd voor het eerst in 1981 uitgegeven. Bijna dertig jaar later is het boek opnieuw verschenen.
De vrouw in de koelkast begint, als mevrouw Samuelsen de hulp in roept van privédetective Varg Veum. Haar zoon, Arne Samuelsen, is van de aardbodem verdwenen. Varg besluit een onderzoek in te stellen en vertrekt naar Stavanger, de plaats waar de jongeman woont en werkt. In de woning van de vermiste treft hij niemand aan, tenminste.. niet levend. In de koelkast vindt hij het onthoofde lichaam van een jonge, onbekende vrouw. Varg bijt zich nu helemaal vast in het onderzoek. Ondanks de tegenwerking van politie en ernstige bedreigingen door de plaatselijke onderwereld, gaat hij op zoek naar de verdwenen man.
Privédetective Varg Veum bakt er in De vrouw in de koelkast niet veel van. Hij gaat op onderzoek en stelt hier en daar wat vragen. Plots vindt hij een lijk, dat al een aantal dagen op dezelfde plaats ligt, maar verder nog door niemand was ontdekt. De politie vraagt hem dan het onderzoek (welk onderzoek?) stop te zetten. De onderwereld raakt door zijn gedegen onderzoeksmethoden (wat vragen stellen en heen en weer lopen) helemaal van slag en begint hem te bedreigen. Toevallig komt hij weer de juiste persoon tegen die hem, zonder dat hij het door heeft, weer wat verder helpt. Hij vindt nog wat lijken, heeft een helder moment en lost het mysterie op. Dit is de beknopte inhoud van dit weinig originele boek. De vrouw in de koelkast wordt niet spannend, is ongeloofwaardig en heeft op het eind een belachelijke twist in petto.
Gunnar Staalesen had, wat mij betreft, dit scenario beter naast de vrouw in de koelkast kunnen laten liggen.