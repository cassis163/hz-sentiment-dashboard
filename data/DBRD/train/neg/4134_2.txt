De cover van Het is vandaag maandag is erg prettig maar niet echt aantrekkelijk. Het bestaat uit wat dikker karton wat ervoor zorgt dat het boek, ondanks dat het een paperback is, er stevig uitziet. De kleur van de cover zorgt er helaas voor dat het boek niet zo mooi is. De bruine kleur met gele en witte tekst zou ik in een winkel over het hoofd hebben gezien.

Sytske van Koeveringe weet met de flaptekst de interesse te wekken voor een roman dat een kijkje geeft in het leven van een schoonmaakster. Welke dingen maakt Julia mee in haar baan als schoonmaakster en hoe voelt het om in andermans huis te zijn?

De hoofdstukken zijn niet normaal genummerd maar stellen het huisnummer voor van waar het hoofdstuk zich afspeelt. Dit kan in het begin wat verwarrend overkomen maar deze zaken zijn snel duidelijk. Door de verhalende schrijfstijl van Sytske neemt ze je helemaal mee in het leven van Julia. Het kost even wennen om de relaties tussen personages door te krijgen maar daarna lees je vlot door het boek.

Het begin van het boek heeft mij positief weten te verassen. Het las gemakkelijk en ik vond het leven van Julia intrigerend. Hoe was ze in het schoonmakers leven terecht gekomen? Hoe is de relatie nu precies met haar ouders? Wie zijn Marlène en Kamiel en wat is er met ze gebeurd? Wat heeft er zich in Julia’s leven afgespeeld? Echter blijven de meeste van deze vragen onbeantwoord. Er worden kleine beetjes onthuld maar duidelijkheid wordt er nooit gegeven. Ook wekte het gedrag van Julia steeds meer irritatie op en heb ik me dan ook door het einde van het boek moeten worstelen. Het einde van het boek is naar mijn idee ook abrupt en vormt geen afronding. Doordat het boek een goede start heeft, een vlotte schrijfstijl en me in het begin wist te intrigeren krijgt het toch nog twee sterren.