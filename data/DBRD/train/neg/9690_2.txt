Tijdens een duikvakantie op Corsica ontdekt Irene dat er geheime testen worden gedaan met speciale duikcapes die gemaakt zijn van een onbekend materiaal. Ze gaat op onderzoek uit met Jean, een duikinstructeur die ze op Corsica heeft ontmoet. Samen ontdekken ze dat zaken die aanvankelijk geen verband leken te hebben toch met elkaar verweven zijn.

Nephilas netwerk kenmerkt zich door een enthousiaste schrijfstijl. Het is een boek waarin veel actie aanwezig is. De liefde van de schrijfster voor Corsica, voor de onderwaterwereld en het duiken zijn merkbaar. Deze passages zijn uitschieters en ze leveren beeldende scènes op. Het is een boek dat vlot leest en soms spannend is. De hoofdpersoon Irene komt tot leven. Dit geldt ook voor Jean, de duikinstructeur. Bij andere karakters is dit minder het geval.

Ik kan me voorstellen dat Nephilas netwerk een lekker vakantieboek is. Het speelt zich af in een exotisch gebied, er is avontuur, een Nederlandse heldin en een prettig klimaat. Kortom : alle ingrediënten voor een vlot lezend zomervakantieboek zijn aanwezig. Toch heb ik een paar kanttekeningen. De aanleiding voor Irene om de zoektocht te starten is een afgeluisterd gesprek bij de kapper. Dat kwam bij mij niet geloofwaardig over. En dat geldt voor nog een paar gebeurtenissen. Zo vond ik het gedrag van de ouders wier kind ernstig ziek in het ziekenhuis ligt niet overtuigend. Daarnaast bekroop me soms het gevoel dat de schrijfster erg veel kwijt wilde in dit boek. Iets minder had gemogen. Ik had soms de ervaring van teveel overdaad die schaadt.
Blijft staan dat dit een vlot en ontspannend boek is met een aardige dosis spanning en een vleugje romantiek.