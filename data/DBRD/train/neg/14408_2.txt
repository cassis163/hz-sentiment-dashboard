De intimi is het debuut van de Amerikaan Michael Lawson. Voordat hij zich fulltime aan het schrijven wijdde was hij directeur en atoomfysicus op een scheepswerf van de marine. Als één van de hoogste ambtenaren van de Senior Executive Service leerde hij Washington van binnenuit kennen. De Intimi verscheen in Amerika onder de titel The Inside Ring en was daar een groot succes.

De intimi begint met de verijdeling van een moordaanslag op de Amerikaanse president. Hoewel het leven van de belangrijkste man van de wereld is gered, overleeft zijn beste vriend de aanslag niet. Er ontstaat onrust bij generaal Andy Banks na de aanslag omdat hij vlak van tevoren een waarschuwingsbriefje heeft gehad dat hij blijkbaar niet serieus genoeg heeft genomen. Om zijn geweten te sussen klopt hij aan bij de voorzitter van de Senaat Mahoney en vraagt hem uit te zoeken wie er achter de aanslag zat. Mahoney schakelt privé detective DeMarco in voor deze discrete speurtocht. Al snel lijkt het erop dat de aanslag is gepleegd door mensen die zich in de directe nabijheid van de president bevinden

De intimi wordt groots aangekondigd en moet de boeken van succesauteurs als John Grisham en David Baldacci evenaren. Mijn verwachtingen waren dan ook hooggespannen aangezien ik de boeken van bovenstaande toppers zeer kan waarderen. Helaas ben ik na het lezen van De intimi toch wat teleurgesteld. Mijns inziens zijn de loftuitingen wel wat overdreven. Het boek leest heerlijk weg, dat wel, maar verder heeft het weinig indruk gemaakt. De plot bevat veel voorspelbaarheden die soms ook nog ongeloofwaardig en vergezocht zijn. Het uiteindelijke thema (wie heeft de aanslag op de president gepleegd?) blijkt eigenlijk een zijspoor te zijn binnen het verhaal. Dat heb ik als een gemiste kans ervaren. De uiteindelijke kern van het verhaal valt te kwalificeren als dertien in een dozijn en dat is jammer.

De karakters hebben potentie maar zijn erg oppervlakkig uitgewerkt, ook een gemiste kans want detective DeMarco en zijn hulpje Emma hadden het in zich om het verhaal naar een hoger plan te trekken. De intimi is een vluchtig verhaal, met vluchtige karakters dat je als lezer snel weer vergeet. Nogmaals Lawson heeft absoluut een vlotte pen, maar ik adviseer hem voor de uitwerking van zijn volgende boek iets meer tijd te nemen. Het zal de kwaliteit ten goede komen. Ik ben echter wel van plan om zijn volgende boek met wederom privé detective DeMarco in de hoofdrol te gaan lezen. Wie weet moet Lawson nog wat groeien in zijn job als auteur en ik ben gaarne bereid om hem een tweede kans te geven.