Val McDermid is een uitstekende, slimme schrijfster, die je boeit en vasthoudt met haar verhalen, terwijl je gespannen de bladzijden omslaat. Dat was mijn gemoedstoestand toen ik aan De Kwelling begon. Het uitgangspunt is dat Jacko Vance, eerder opgepakt en opgesloten door Tony Hill en Carol Jordan, terug is en uit op wraak. En is er een andere seriemoordenaar actief. McDermid kennende verwacht je dan vele plotwendingen en slimme redeneringen.
Nou, niet echt dus.
Neem het personage van Jacko Vance. Hij heeft zijn wraakactie in de gevangenis gepland, waar hij 12 jaar heeft gezeten. Als hij vrij komt, is er veel veranderd in de maatschappij, bijvoorbeeld op het gebied van elektronische communicatie. Dat belemmert echter niet een onwaarschijnlijk perfecte uitvoering van zijn complex opgezette acties. Toegegeven, hij heeft hulp gehad van buitenaf, maar dat er niets in zijn planning misloopt is moeilijk te geloven.
Verder komt er in het boek een aantal extreem en onnodig wrede passages voor. Je bent wel wat gewend in de Tony Hill serie, maar eerlijk gezegd voegde het dit keer niets aan de plot toe.
En dan de plot. Het verhaal biedt veel mogelijkheden, maar de uitwerking is wat mij betreft zeer teleurstellend. Het verloop van het verhaal kent nauwelijks spannende verrassingen en de uiteindelijke finale doet erg gekunsteld aan.
Een gemiste kans. McDermid blijft een fantastische schrijver, waardoor ook dit boek op zijn minst vlot leest, maar de volgende keer verwacht ik wel een beter doordacht en spannender verhaal.