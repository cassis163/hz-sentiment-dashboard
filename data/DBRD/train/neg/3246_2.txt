RECENSIE 'GEEK GIRL - KNAP ANDERS' (HOLLY SMALE)
28/5/2018 0 Reacties

Foto
Harriet Manners weet best veel; zo weet ze dat een mens gemiddeld vijftien keer per dag lacht, hommels niet kunnen lopen, en dolfijnen met één oog open slapen. Ze is geen nerd, maar een charmante allesweter - een geek, zeg maar. Er is alleen één ding waar ze absoluut niets van begrijpt: mode. Maar hier komt verandering in als ze op een dag wordt gecast als model en besluit dat dit dé kans is om van haar geeky imago af te komen. Terwijl ze in onverwachte situaties belandt, komt ze erachter dat er niet bepaald een klik is met de modewereld. Maar kan ze nog teruggaan naar de oude Harriet die ze ooit was
Welke tiener herinnert zich de boeken over Lena Lijstje door Francine Oomen nog? Deze boeken waren bedoeld voor kinderen van tien tot twaalf jaar. Echter, om een soortgelijke serie te vinden, maar dan voor tieners, ben je bij Geek Girl aan het beste adres. De sfeer komt overeen, de verstrooidheid van de hoofdpersonage komt ook overeen en bovenal: zowel Lena als Harriet Manners maken lijstjes! Jammer genoeg wordt de originaliteit van Geek Girl hierdoor wel naar beneden gehaald.

Knap anders is een boek dat makkelijk te volgen is. De lezer identificeert zich makkelijk met Harriet en met haar leventje op school. Zelfs bij de plottwist, als Harriet opeens ontdekt wordt en de modellenwereld betreedt, is het makkelijk bij te benen. Echter zorgt dit voor weinig uitdaging. Het verhaal is en blijft eentonig. Er had meer sensatie in mogen zitten, waardoor de spanning en de intensiteit groter zou worden. Op deze manier zal Knap anders je niet heel lang bijblijven.

Als Harriet wordt ontdekt, duurt het niet lang of ze gaat met haar vader naar Moskou voor een modellenklus. In vergelijking met de verdeling van de overige, meer normale gebeurtenissen in het boek, is de periode dat Harriet in Moskou is relatief kort. Dit is gek, omdat de gebeurtenissen in Moskou belangrijk zijn voor het verloop van de plot, maar ook belangrijk voor Harriet zelf. In Moskou leert ze voor het eerst langzaamaan de kneepjes van het vak.

De personages in Knap anders lijken niet als individuen neergezet. Er is weinig variatie in persoonlijke kenmerken en er zijn geen bijpersonages die er uit springen qua originaliteit of doordat de lezer zich met ze identificeert. Alle personages blijven wat oppervlakkig. Dit is jammer, want de plot had een stuk beter op poten kunnen staan als de personages sterker in hun schoenen hadden gestaan dankzij de vormgeving en als de plot intenser en spannender zou zijn.

Ik heb Knap anders als audioboek beluisterd via de Luisterbieb. Het verhaal was goed te volgen en er werd bij sommige personages een beetje onderscheid gemaakt in hoe ze spraken. Dit deed de verteller. Ze deed stemmetjes na en paste accenten toe bij de mensen in Moskou, of voegde een vleugje Frans over de quotes van een beroemde kledingontwerper. Dit zorgt ervoor dat Knap anders er een beetje bovenuit springt, in vergelijking met andere audioboeken waarin enkel voorgelezen wordt. Helaas had de mevrouw die vertelde veel vocal fry in haar stem en een ergerlijke gevocaliseerde r. Bovendien was de overgang van hoofdstuk naar hoofdstuk erg snel. De laatste zin van het ene hoofdstuk eindigde abrupt, terwijl er direct daarna het nummer van het volgende hoofdstuk genoemd werd, met direct daarna alweer de eerste zin.