Prison break is de hype van het moment in het land van de televisieseries, en dat moet commercieel uitgebuit worden, moeten ze bij de Fox Broadcasting Company gedacht hebben. En dus wordt de consument verleid tot de aanschaf van DVDs, soundtracks, poppetjes, enz. En ook boeken. In het voorafgaande Prison Break (seizoen 2, deel 1) werden afleveringen 1 tot en met 7 aan het papier toevertrouwd en in dit tweede deel komen de episodes 8 tot en met 15 van het tweede seizoen aan de beurt.
In deze afleveringen zijn de ontsnapte gevangen nog steeds op de vlucht. In kleine groepjes of alleen proberen ze met wisselend succes de achtervolgende FBI en politiemacht voor te blijven, zonde relk hun eigen belangen en einddoelen uit het oog te verliezen.
Om niet totaal verloren aan dit boek te moeten beginnen worden de eerste zeven afleveringen bondig samengevat op de eerste bladzijde van het boek, waarbij de lezer die niet bekend is met de serie al meteen zestien personages voor de voeten gegooid worden.
Het mag al duidelijk zijn: het boek is identiek aan de serie, en daarbij stelt de bewuste consument zich onmiddellijk de vraag wat de meerwaarde dan wel mag zijn. Het antwoord is simpel: helemaal geen. Het boek is de letterlijke transcriptie van alle conversaties en handelingen die plaatsvinden in de TV-serie, op papier gezet in korte zinnen waarbij het gebruik van beschrijvende bijvoeglijke naamwoorden tot een uiterste minimum beperkt wordt.
Omdat bijna elke beschrijving van zowel personages als plaatsen vrijwel volledig ontbreekt, is de literaire kwaliteit van dit werk vrijwel afwezig en heeft de lezer regelmatig het gevoel dat hij of zij niet het volledige plaatje voor zich heeft, wat ongeveer te vergelijken is met het naar een televisieprogramma kijken zonder het bijhorende geluid te horen.
Anderzijds zorgt de minimale aandacht aan de uitwerking van personages en achtergrond er wel voor dat het verhaal bol staat van de actiescenes, die als een wervelwind aan de ogen van de lezer voorbij trekken, door het gebruik van de al eerder vernoemde korte zinnen en al even korte paragrafen, die het dynamische cameragebruik doeltreffend vertalen naar het geschreven woord.
Toch rechtvaardigt deze laatste positieve noot het bestaansrecht van dit  onding absoluut niet. De fans van de serie, die graag een herinnering aan dit dit tweede seizoen hebben, doen er veel beter aan het boek Prison break (seizoen 2, deel 2) links te laten liggen en Â– voor een meerprijs weliswaar - de DVD box aan te schaffen.