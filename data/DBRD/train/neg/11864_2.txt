Linda Bruins Slot schreef al eerder columns en korte verhalen. Met Oog in oog levert ze haar thrillerdebuut af, gebaseerd op haar korte verhaal Kind der wrake. Ook in een heel boek houdt Bruins Slot de zinnen en hoofdstukken kort. Helaas zijn de spanningsbogen in Oog in oog  dat ook. Het is Bruins Slot niet gelukt de lezer lang te boeien, al is de ontknoping de moeite waard.

Als hun zoontje pas een paar jaar oud is, verdwijnt hij spoorloos. Ruben en Maria zijn ten einde raad en weten met moeite het gezin, dat ook nog uit een dochter bestaat, draaiende te houden. Uiteindelijk gaan zij ieder op hun eigen manier om met het verdriet om hun zoon en broertje. Jaren later als Ruben en Maria inmiddels apart verder zijn gegaan en hun dochter Celeste haar eigen leven leidt, worden ze opnieuw geconfronteerd met de verschrikkelijke gebeurtenis uit het verleden. Ze lijken er maar niet van los te kunnen komen. Het leidt tot een gewelddadige confrontatie met de dader, waarbij wraak en vergeving onderwerp van gesprek zijn.

Kort en snel. Goede basisingrediÃ«nten voor een zenuwslopende thriller. Het verhaal bestaat uit drie delen die zich in een andere tijd afspelen. Helaas is Oog in oog  te vluchtig en komt de spanning niet over bij de lezer. Die slaat gade, blijft volgen, maar het verhaal lijkt voort te kabbelen. Daar komt bij dat Bruins Slot alle personages even goed lijkt te willen uitdiepen. Alleen lukt dat bij geen enkel echt. Wel toepasselijk, want de personages kunnen elkaar ook niet doorgronden en leven emotioneel langs elkaar heen. Helaas blijft het verhaal daardoor oppervlakkig.

Jammer, want de lezer moet zo best veel geduld opbrengen tot de laatste hoofdstukken zich aandienen. Die blijven beter hangen en er komen nog wat verrassende duveltjes uit doosjes. Ook het subthema 'geloof' komt hier redelijk tot zijn recht. Hoewel het geloof belangrijk onderdeel is van een van de personages, lijken de verwijzingen naar God eerder in het verhaal af en toe wat gekunsteld. Hoewel de ontknoping wel degelijk spannend is, laat Oog in oog geen verpletterende indruk achter.