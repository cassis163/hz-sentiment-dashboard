Alexander McCall Smith heeft met zijn boeken over Het Beste Dames Detectivebureau in Botswana een eigen trouwe lezerskring opgebouwd. Zijn fans smullen van zijn damesachtige romans en de probleempjes die hij voor zijn personages schept.
Mma Ramotswe is de eigenaresse van het detectivebureau. Haar hulp wordt ingeroepen door een vrouw die beweert dat ze niet door haar echte moeder is opgevoed. Kan Mma Ramotswe de echte moeder van deze vrouw vinden?
Behalve dit onderzoek zijn er nog andere zaken die Mma Ramotswe bezighouden. Zo ontvangt ze de laatste tijd brieven waarin ze beledigd wordt en wil haar man Mr. J.L.B. Matekoni graag dat ze een andere auto gaat aanschaffen, terwijl ze zo gehecht is aan haar oude. Ook haar co-assistent Mma Makutsi heeft zo haar beslommeringen. Ze gaat binnenkort trouwen en heeft met haar toekomstige man een tweepersoons bed gekocht, maar er gaat van alles mis bij de bezorging.
Ondanks dat de boeken van McCall Smith over een detectivebureau gaan, is het thrillerelement ver te zoeken in zijn oeuvre. Mma Ramotswe en Mma Makutsi brengen de dagen hoofdzakelijk theeleutend en keuvelend door. Hun wijsheid, voor zover daar sprake van is, halen ze uit een handboek voor detectives.
Dat de voor de hand liggende adviezen van Mma Ramotswe als intelligente opmerkingen worden beschouwd door de andere personages, is tekenend voor de gemoedelijke en trage stijl van McCall Smith. Hij schetst een beeld van Botswana waarin men op ongehaaste wijze met elkaar omgaat en kleine voorvallen opgeblazen worden tot grote problemen.
Tussen de bedrijven door laat McCall Smith de lezer ook kennismaken met typische gebruiken in Botswana, bijvoorbeeld het uit de lucht plukken van vliegende mieren om ze op te eten.
Aan het eind van het boek worden de diverse verhaallijnen afgerond, waarna Mma Ramotswe weer even rust kan nemen voor ze in het tiende verhaal haar opwachting gaat maken.