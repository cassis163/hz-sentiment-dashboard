Tille Vincent is geen onbekende in de wereld der young adult. Eerder schreef ze de serie Code 37 en deze serie werd goed ontvangen door de lezers. Nu is Vincent terug met de dilemma-serie. In elk boek staat een dilemma centraal. In Anna kampt Anna met leugen of waarheid. Welke kant zal zij kiezen?

Anna is niet populair. Ze heeft geen contact met haar vader na de scheiding en op school heeft ze geen echt vrienden. Ook haar kleding is niet bijzonder te noemen en met haar mobiele telefoon kan ze alleen maar bellen en sms’en. Wanneer Anna onderzocht wordt door de dokter en de voorzichtige diagnose kanker wordt gesteld, verandert Anna’s leven volledig. Ze krijgt vrienden, haar vader heeft weer interesse in haar en ze krijgt een smartphone.

Anna is duidelijk een puber die zich verzet tegen haar moeder. De manier hoe zij haar moeder behandelt – die erg haar best doet met onder andere twee banen om rond te komen – is ronduit onbeleefd. Anna’s moeder doet enorm haar best, zelfs wanneer papa opeens weer in het leven van zijn dochter verschijnt en haar overlaadt met cadeaus. Dit moet voor Anna’s moeder een ontzettend moeilijke situatie zijn.

Maar er is meer dat ergert aan het karakter van Anna. De keuzes die zij maakt liegen er niet om en zijn op sommige momenten onbegrijpelijk. Vooral het feit dat Anna kanker wenst te hebben, schiet in het verkeerde keelgat en maakt Anna in mijn ogen een domme en naïeve tiener. Ziet ze dan niet in hoe verwoestend die ziekte is? Hoeveel leed en pijn door die vervelende ziekte veroorzaakt wordt? En zij durft zulke uitspraken te doen? Voor mij was dat bijna het moment om het boek aan de kant te leggen en niet verder te gaan.

Omdat het een boek voor de leesclub was, heb ik toch doorgezet. Anna maakt domme keuzes en doordat ze met niemand praat, wordt ze ook niet wereldwijs. Dat blijft dat ze vlak en naïef blijft. Ze durft geen keuzes te maken en kwetst op die manier mensen die om haar geven.

Het is niet dat het verhaal totaal onbegrijpelijk is. Dat niet. Het is goed in te beelden dat de nieuwe aandacht verslavend is. Het is alleen moeilijk te begrijpen dat zo een heftige ziekte daarvoor ingezet wordt. Het is duidelijk dat Anna de gevolgen van haar daden niet overziet.

Het open einde laat je met een naar gevoel achter. Het hele boek wil je weten wat er gebeurt als Anna eindelijk een keuze maakt. Dat kom je niet te weten, in ieder geval niet in dit deel. Wellicht dat een volgend deel op dit dilemma verder gaat, maar dat is niet duidelijk uit het verhaal/boek te halen. Anna was een grote tegenvaller voor mij. Ik denk dat het dilemma veel sterker uitgewerkt had kunnen worden, als Anna niet zulke heftige uitspraken had gedaan en meer wereldwijs werd gedurende het verhaal.