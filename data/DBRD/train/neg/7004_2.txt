Jim Kelly was voor mij een nog onbekende schrijver. Door het uitdagende stuk op de achterkant van het boek en de lovende kritiek op zijn eerder geschreven boek 'de dood ging in wit gekleed' was ik toch nieuwsgierig geworden. Helaas kon het verhaal mijn hoog gespannen verwachtingen niet waarmaken.

Het verhaal begint gelijk luguber. Het levenloze lichaam van een jongen wordt aangetroffen in een verbrandingsoven waarin normaal overtollig lichamelijk weefsel na een autopsie verbrand wordt. Na analyse van het verkoolde lichaam blijkt het om Bryan Judd te gaan. Opvallend is dat zijn tweelingzus Norma Jean Judd 18 jaar geleden op een mysterieuze wijze van de aardbodem verdwenen lijkt te zijn. Hebben we hier te maken met toeval of zit er meer achter? Een leuke klus voor inspecteur Peter Shaw en brigadier George Valentine om hun tanden in te kunnen zetten. Al snel loopt hun spoor naar zeer lugubere praktijken of lijkt dat maar zo en zit het eenvoudiger in elkaar dan de beide heren denken?

Jim Kelly presteert het je meerdere malen op het verkeerde been te zetten. En de uiteindelijke uitkomst van het onderzoek van de beide politiemannen is zowel verrassend als zeer luguber en beangstigend te noemen. Dit laatste omdat het een reele afspiegeling van de werkelijkheid kan zijn. Ik zal er echter verder niet te veel van verklappen.

Al met al een zeer origineel verhaal. Helaas waren er volgens mij t√© veel verhaallijnen waardoor het verhaal zeer vaak rommelig en onoverzichtelijk werd. Daarnaast vind ik dat deze schrijver geen prettige manier van schrijven heeft. Hij gebruikt veel te lange zinnen met daarin vaak ingewikkelde woorden en hij beschrijft vaak zaken die niets met het verhaal te maken hebben wat het aleen maar warriger maakt. Hierdoor las het boek niet lekker weg en was het een hele klus er doorheen te komen. Pas tegen het einde van het verhaal wordt het interessant en is het lastig het boek weg te leggen. Veel te laat helaas. Vandaar slechts 2 sterren.