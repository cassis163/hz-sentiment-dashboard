Joan is met haar zoontje, Lincoln, in de zoo. Vlak voor sluitingstijd haasten ze zich naar de ingang en dan hoort Joan geluiden waar ze de vinger niet kan opleggen. Ze denkt dat het niets bijzonder is tot ze levensloze lichamen aantreft op de weg naar de uitgang, en in de verte een schutter ziet. Van dat moment af is er maar één overheersende gedachte meer : ze moet Lincoln beschermen! Fierce Kingdom is het verhaal van Joan die probeert zichzelf en haar zoontje te beschermen. Het verhaal van een leeuwin die haar welp op de eerste plaats zet, al vergaat de wereld rond haar....

Fierce Kingdom heb ik mogen lezen voor de leesclub hier op Hebban. Na het lezen van de korte inhoud en de Sneak Preview was ik laaiend enthousiast. Het voelde spannend en intrigerend aan, met een erg actueel thema. Maar na het lezen van ongeveer 50 bladzijden was ik al aan het twijfelen. En die twijfel bleef toch tot het einde hangen.

Het onder woorden brengen van de verwarde gedachten van een radeloze vrouw is een moeilijke taak. Toch is dat waar de schrijfster hier voor heeft gekozen. In de tijdspanne van het boek, die maar ruim drie uur beslaat, volgen we Joan. We volgen hoe ze een plan bedenkt om zich te verstoppen en dat plan dan telkens aanpast afhankelijk van de situatie. Joan is daadkrachtig en kan wel helder nadenken over wat ze moet doen. De tussenliggende gedachten daarentegen zijn een mix van flashbacks en mijmeringen over de kracht van de liefde die ze voelt voor haar zoontje. Misschien leest dit boek anders als je zelf een moeder bent maar voor mij verstoorden deze uitingen van moederliefde de spanning.

De schrijfstijl is niet moeilijk, maar raakte ik tijdens het lezen steeds afgeleid. Dit is voor mij een teken dat het boek me toch te weinig naar de keel greep.

Het boek is wel spannend, want de setting is zeer goed gecreëerd. Er zijn verschillende mensen die ingesloten zitten in de zoo. Overal bevinden zich dode lichamen, zowel van mensen als dieren. En het geluid van geweerschoten galmt door de stilte van de zoo...

Er zijn veel elementen in het verhaal waar je als lezer geen antwoord op krijgt. Dit kan er voor zorgen dat je als lezer een eigen antwoord gaat formuleren en het verhaal een eigen tint geeft, maar dit kan er ook voor zorgen dat je als lezer gaat zwemmen in het verhaal en gefrustreerd raakt omdat niets zeker is.

Het boek had wat mij betreft minder gedachtenspinsels mogen bevatten en meer actie. Alle ingrediënten waren aanwezig voor een bloedstollende thriller maar er is gekozen voor een meer beschrijvend verhaal, waardoor ik best wel teleurgesteld achterbleef. Maar dat kan natuurlijk ook te maken hebben met verkeerde verwachtingen koesteren....