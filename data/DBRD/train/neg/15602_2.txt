In België kennen we een fenomeen dat we benoemen met de term ‘koterijen’. Het gaat om alle schuurtjes, hokjes en andere bouwvallen die achter in onze tuin staan. Koterijen zijn nooit doelbewust geplaatst, in de loop van een mensenleven ploppen ze uit de grond als reactie op een behoefte. Waar stallen we de caravan? Waar moeten de kippen op stok? Waar herbergen we de tuinspullen? En het hout voor het haardvuur, waar laten we dat? Het nieuwste boek van Matthias Rozemond deed me denken aan dit Belgisch fenomeen. In de loop van het verhaal ploppen er ideeën en zijlijnen op die heel erg weinig waarde toevoegen en die er vooral een rommeltje van maken.

Het boek draait om het gezin van Yvette Zomers. Yvette kan terugkijken op een succesvolle carrière. Als archeologe was ze altijd bevlogen bezig met het blootleggen van het verleden. Haar hoogtepunt beleefde ze in Sicilië, voor de kust van Syracuse, waar ze het schip ontdekte waarmee apostel Paulus naar Rome zou gevaren zijn. De voorwaardelijke wijs is hier belangrijk: het feit dat het schip op de bodem van de Ionische Zee ligt, betekent dat Paulus nooit in Rome aankwam. Het is een idee dat de Kerk op haar grondvesten doet daveren. Tijdens haar carrière verloor Yvette haar gezin uit het oog. Haar rijke en creatieve man Max zocht toenadering tot andere vrouwen en raakte zo Yvette, zijn enige echte liefde, kwijt. Zoon Bernd en dochter Pelline waren als kind zo verschillend als dag en nacht. Als jonge vrouw scheerde Pelline hoge toppen als danseres, terwijl Bernd voor een loopbaan bij het leger koos en uitgezonden werd naar Afghanistan. Twee jaar voor het begin van Enkele reis Sicilië kwam Pelline om bij een ongeval voor de kust van Sicilië. En nu dreigt Yvette ook nog haar zoon Bernd te verliezen, hij ging duiken voor het eiland en kreeg problemen met zijn uitrusting.

Dit nieuws overrompelt Yvette totaal. Niet louter het feit van het ongeval, maar ook het feit dat Yvette absoluut niets wist van de reisplannen van Bernd. Hij vertelde wel aan Max dat hij met een grote verrassing thuis zou komen. Als Yvette en Max in de dagen na het ongeval op Bernds kamer een schokkende ontdekking doen over hun kinderen, dan beseft Yvette dat haar gezinsleden al die jaren vreemden voor haar waren. Wat is er twee jaar geleden precies met Pelline gebeurd? Had het iets te maken met haar theorie over de apostel Paulus? Yvette boekt een reis naar Sicilië en doet alles om het mysterie rond Pelline en Bernd op te lossen. Daarbij krijgt ze hulp van een luie Siciliaanse agent en van een vreemde Engelse mevrouw. Die laatste zorgt voor de esoterische toets, waarbij lange rokken en chakra’s aangeven of iemand al dan niet op de goede weg is.

Koterijen. Matthias Rozenmond heeft te veel willen bergen en vond daarvoor geen ruimte in het fundament. Dan maar ernaast en erop en eronder. Het ontregelde mijn derde chakra. Rozemond heeft in Enkele reis Sicilië de boot van de heldere verhaallijn gemist. Een vaardige pen alleen redt het dan niet meer. (deze recensie verscheen eerder op ezzulia.nl)