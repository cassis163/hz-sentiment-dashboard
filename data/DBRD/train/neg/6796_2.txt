Op het eerste gezicht lijkt het schrijven van een boeiende thriller zo moeilijk niet. Bedenk vijf gruwelijke moorden die allemaal verband houden met elkaar: een voormalig rechercheur die de dood vindt in een badkuip vol met ijs, een journalist die in zijn eigen beerput verdrinkt, een huisarts die met opengesneden buik als voer voor de vogels aan een boom wordt gebonden, een volksvertegenwoordiger en een rechter die op even bloederige wijze om het leven worden gebracht. Giet hier een klassiek sausje  over − iedere moord vertoont sterke overeenkomsten met Dante’s beroemde gedicht Inferno − en  lardeer het verhaal met de nodige psychologie. Dat wil zeggen: geef de belangrijkste personages een persoonlijke problematiek die hun dagelijks functioneren bemoeilijkt.
Volgens zo'n format schreef Mo Hayder al diverse hooggewaarde thrillers, die haar inmiddels een vaste plaats onder de fine fleur van het Britse misdaadschrijversgilde hebben bezorgd. Thrillers die stuk voor stuk vakmanschap verraden en dat is het belangrijkste verschil met Inferno, het tweede boek dat het Ierse echtpaar Melissa en Kevin Hill onder het pseudoniem Casey Hill schreef. Inferno mist kwaliteit, evenals zijn voorganger, die twee jaar geleden onder de titel Taboe verscheen. Dat Taboe in Ierland genomineerd werd voor de titel Crime Thriller of the Year 2011 maakt voor dat strenge oordeel geen verschil, evenmin dat het iets uitmaakt dat Melissa Hill al jaren een onvervalste bestsellerauteur is. Van boeken met titels als The Charm Bracelet, Please Forgive Me en Something From Tiffany's; met covers in zachte pasteltinten waarop hartjes en strikken de indruk wekken van tot over je oren verliefd te zijn. De stijl die je bij dit soort romans verwacht, kenmerkt ook de schrijftrant van Inferno. De meeste dialogen zijn onbenullig en doen te vaak niet ter zake, de psychologie is oppervlakkig, spanningsbogen worden niet afgemaakt.
Ondanks dit alles worden de thrillers van Casey Hill uitstekend verkocht, in Ierland en daarbuiten; er schijnt zelfs over filmrechten te worden gesproken. Haar meest recente roman, die onlangs onder de titel Hidden verscheen, wordt dan ook met veel lef als 'the international bestseller' gepresenteerd. Dat lijkt erop te wijzen dat Casey Hill in enkele jaren tijd een trouwe schare van fans heeft gekregen. Voor hen zal Inferno vast en zeker geen teleurstelling zijn. Voor liefhebbers van het genre met een verfijndere smaak zou dat wel eens anders kunnen zijn.