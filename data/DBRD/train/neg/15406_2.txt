Justine verhuist met haar gezin van de grootstad naar een landelijk dorpje en neemt samen met haar familie haar intrek in een prachtig landhuis. Na een hectisch beroepsleven is ze van plan om helemaal niets meer te doen. Maar dan begint haar dochter Ellen vreemd gedrag te vertonen. Dat heeft alles te maken met haar vriend George die van school is gestuurd. Ze is helemaal overstuur.
Justine probeert bij de schooldirectie het waarom te achterhalen, maar stuit op een muur van onbegrip en ontkenning. Na dat bezoek krijgt Justine vreemde telefoontjes en gebeuren er steeds meer onverklaarbare dingen.
Van Hannah verwacht je een thriller die interessant is qua verhaallijn en de lezer laat meepuzzelen naar de oplossing. Niets van dit alles in 'Alles op het spel'. Hoewel het verhaal heel spannend begint, glijdt het geleidelijk aan af naar iets wat onwerkelijk en ongeloofwaardig is. Met een mager plot, personages die niet van deze eeuw lijken en dialogen die soms nergens op slaan, was dit boek een afknapper, niet Hannah-waardig. Zelfs een niet aandachtige lezer weet ongeveer in de helft wie wat gedaan heeft. Alleen voor het waarom lees je door tot het einde.
Vergeleken met haar eerder werk, is 'Alles op het spel' geen boek dat ik zou aanraden.