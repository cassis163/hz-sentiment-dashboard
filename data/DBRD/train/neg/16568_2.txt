Deadline is Vermeirens derde thriller over het Brusselse FAST-team (Fugitive Active Search Team). Onder leiding van Marc Van Den Eede jaagt het ook hierin op ontsnapte criminelen; deze keer zijn het er twee. De ene is een sadistische serieverkrachter, de andere, Stefaan Swaenepoel – what’s in a name? – is een veroordeelde moordenaar die al jaren volhoudt onschuldig te zijn. En bij zijn veroordeling gezworen heeft zijn veroordelaars te pakken als hij op vrije voeten komt. Nu hij terminaal ziek is en niets meer te verliezen, voegt hij de daad bij het woord. Twee dode magistraten later is de derde ontvoerd. Het FAST-team moet alle zeilen bijzetten om die te redden.
Vermeiren gebruikt het verhaal in Deadline ook om Van Den Eede zijn ongenoegen te laten spuien over ‘Belgische toestanden’. Het team zelf vormt een doorsnede van de bevolking: een weduwnaar, een voormalig koppel dat nog steeds samenwerkt, een rechercheur van Marokkaanse afkomst en een paar loners. En natuurlijk zijn er naast de persoonlijke problemen ook de botsingen met magistraten en rechterlijke cultuur. Vermeiren doet zijn best, dat moet gezegd. Volgende keer iets minder verhaallijnen, wat meer psychologische ontwikkelingen, daar heeft hij oog voor. Dan verdwijnt het soms kneuterige karakter van het verhaal. En die verdomde lijst met afkortingen hoort vóór in het boek.