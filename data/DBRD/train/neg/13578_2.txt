‘Gebroken’ is het debuut van Jennefer Mellink (1985). Het gaat over de populaire Anna, die alles voor de wind lijkt te gaan. Als haar ouders drie weken op vakantie gaan naar Frankrijk gaan Anna en haar broer Tobias niet mee. Omdat ze zestien wordt, geeft ze een groot feest, hoewel dit van haar ouders niet mocht. Omdat ze iets teveel drinkt, gaat ze even in haar kamer op bed liggen. Ineens is er een man met een bivakmuts op, die haar verkracht. Anna vertelt dat aan niemand, maar gaat wel op zoek naar de dader. Een spannende zoektocht, waarbij iedereen op den duur verdacht lijkt. Anna wordt overmeesterd en ontvoerd.

‘Gebroken’ is een YA-thriller met een mooie harde cover. Het boek begint met een spannende proloog. Het verhaal wordt door Anna in de ik-vorm verteld en afgewisseld met haar verhalen in haar dagboek. Na de verkrachting heeft de dader haar dagboek meegenomen en vertelt hij er zijn verhaal. Ik vind de schrijfstijl van Jennefer Mellink te netjes. Het ging me irriteren. Een paar voorbeelden: ‘Ik spoed mij naar de voordeur’ en ‘hij draagt een brilletje van een dergelijk formaat vanaf de dag dat hij merkte dat hij niet goed kon lezen met het blote oog” en ‘mijn nichtje en neefje bezoeken ons regelmatig en hebben veel plezier van het speeltoestel’.