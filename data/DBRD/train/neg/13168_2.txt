Nederlandse lezers zijn jarenlang in de ban geweest van de ‘De Selectie’-serie, geschreven door Kiera Cass, waarvan inmiddels alle boeken in het Nederlands vertaald zijn. Nu is het de beurt aan standalone Siren. Cass schreef Siren al vóór de ‘De Selectie’-serie, maar heeft het boek na het succes van de reeks herschreven. Deze herschreven versie is nu ook in Nederland uitgekomen. Het biedt romantiek gecombineerd met de mythologie rondom de sirenen. Zal dit genoeg zijn om het succes te evenaren van de ‘De Selectie’-serie?  

Siren begint met de verdrinking van de jonge Kahlen. Net voordat ze sterft, wordt ze gered door een groep sirenen; ze geven haar de keuze om één van hun te worden en honderd jaar te ‘dienen’ als sirene of te sterven. Deze sirenen gehoorzamen de Oceaan, een soort bovennatuurlijke kracht die zich in de zee bevindt, en zij bezingen mensen om ze te laten verdrinken. Op die manier kunnen ze deze personen voor hun ultimatum stellen, om zo de Oceaan in leven te houden. Ze kunnen echter niet tegen mensen praten, aangezien hun stem tot de verdrinking leidt. Kahlen stemt in met hun voorstel en begint haar honderdjarige overgave aan de Oceaan. Het lukt haar lange tijd om onder de radar te blijven, tot ze plotseling de mannelijke student Akinli ontmoet – een jongen waar ze niet mee kan praten en geen toekomst mee heeft. Hierdoor ontstaat een onmogelijke liefde, die wellicht niet zo onmogelijk is als in eerste instantie lijkt…  

Siren is een teleurstellend boek. Kiera Cass staat bekend om haar pakkende en makkelijk leesbare schrijfstijl, maar ook om haar voorspelbare plotwendingen en oppervlakkige personages. Dit is dan ook een precieze typering van dit boek: Siren leest goed weg, maar biedt geen diepgang. De grootste reden hiervoor is dat Siren geen duidelijke plot bevat en te veel nadruk legt op een oninteressante romantische relatie.  

Siren is een boek dat hevig leunt op romantiek. Helaas is deze romantiek ongeloofwaardig en zit het vol met clichés. Zo wil Kahlen al onmiddellijk alles op het spel zetten als ze Akinli nog maar tweemaal heeft ontmoet. Ondanks dat de romantiek tegenvalt, is het hartverwarmend om over de sirenen-zusters en hun loyaliteit aan elkaar te lezen. Naast deze vriendschap belicht Siren ook andere belangrijke onderwerpen, zoals zusterschap, misbruik en de zoektocht naar jezelf, maar helaas komen deze onderwerpen maar weinig aan bod.  

Siren is een verhaal met potentie, maar met een slechte uitvoering. Het idee over sirenen en de Oceaan is origineel, maar wordt overschaduwd door oppervlakkige personages, oninteressante romantiek en een onduidelijke verhaallijn. Het boek belicht belangrijke onderwerpen die niet optimaal uitgewerkt worden en dat is zonde. Concluderend is het Kiera Cass niet gelukt om een net zo succesvol boek neer te zetten als in de ‘De Selectie’-serie.