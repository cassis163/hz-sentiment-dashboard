Fatale uitzondering is het tweede boek dat ik van Ridpath in mijn handen kreeg. Een thriller dat zich afspeelt ten tijde van de internethype eind jaren negentig. Guy en David, twee oude schoolkameraden, stappen samen in een nieuw avontuur, de voetbalsite Goal.com. Voor David de kans om te ontsnappen uit zijn saaie en voorspelbare leventje als bankier.

Ridpath heeft een herkenbare schrijfstijl waarbij hij - evenals in Verzwegen aandeel, het vorige boek dat ik van hem las - continu schakelt tussen het heden en verleden van de hoofdpersonen. Hij maakt het zichzelf en de lezer wel erg lastig om op deze manier echt spanning op te bouwen. Daar slaagt hij dan ook niet echt in. Het spannende element probeert hij te halen uit een verleden waarin de aandeelhouders van Goal.com allemaal betrokken waren. Ik vond dit een beetje te vergezocht.

Ridpath weet wel goed die sfeer te beschrijven van de periode waar internetbedrijven van niets miljoenenbedrijven werden en vervolgens die droom weer uiteenspatte. Als jezelf betrokken bent geweest bij die business, in diezelfde periode, dan zul je een aantal zeer herkenbare situaties tegenkomen. Ridpath is er zeker in geslaagd om van David een mens van vlees en bloed te maken. Het waarom hij met Guy in zee gaat, het gesprek met zijn vader - die een groot deel van zijn spaarcenten investeerde in het project van zijn zoon - waarin David zijn vader moet opbiechten dat hij zijn investering kwijt is, gaat door merg en been. Het schuldgevoel waar David mee blijft zitten is levensecht en heel begrijpelijk. Fatale uitzondering is een mager verhaal en wist mij slechts op een enkel moment te boeien. De ontknoping was teleurstellend, de plot weinig verrassend. Ik had na de vier sterren van Verzwegen aandeel meer van Ridpath verwacht, want dat hij schrijven kan staat voor mij als een paal boven water.