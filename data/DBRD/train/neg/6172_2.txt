Erik Bolt, de naam van de auteur van Een messteek in de rug is een pseudoniem. De schrijver wenst zijn echte naam niet bekend te maken. We mogen echter wel weten dat hij de ruime ervaring, opgedaan met het werken bij de politie, gebruikt heeft voor het schrijven van zijn debuutroman. Inmiddels is hij aan zijn tweede thriller begonnen, die halverwege 2011 wordt verwacht.
Hoofdpersoon Felix Grave is rechercheur bij de politie van de binnenstad van Amsterdam. Om van een steekwond te kunnen herstellen is hij tijdelijk overgeplaatst naar de politie van Amsterdam Zuid. Zijn eerste grote zaak voor dit korps, betreft een moord in het Amsterdamse Bos. Donna, het onfortuinlijke slachtoffer, is tijdens het joggen overvallen en doodgestoken. Al snel blijkt een illegaal in Nederland verblijvende pizzabakker de perfecte verdachte. Als de bewijzen zich tegen hem opstapelen, is alleen Felix nog niet helemaal overtuigd van zijn schuld.
Een messteek in de rug staat bol van de clich√©s en stereotiepe karakters. Er wordt een lijk gevonden. De held, getraumatiseerd door het vroege overlijden van zijn moeder, bijt zich vast in de zaak. Als deze ogenschijnlijk is opgelost, gaat hij tegen het bevel van zijn superieuren in, verder met het onderzoek. Driemaal raden wie er uiteindelijk gelijk krijgt! Het verhaal wordt verder gelardeerd met een seksistische collega, een weifelend groentje, een ultrastrenge officier van justitie en uiteraard de baas die meer aandacht heeft voor public relations, dan voor het onderzoek. De uiteindelijke ontknoping hangt van toevalligheden aan elkaar en is ondanks dat, niet erg verrassend.
Een messteek in de rug leest als een verhaal dat ik al tientallen keren heb gelezen. Kortom: niets nieuws onder de zon!