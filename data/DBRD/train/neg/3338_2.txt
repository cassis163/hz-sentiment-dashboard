Luc Deflo is één van de populairste misdaadauteurs in Vlaanderen. Zijn Deleu en Mendonck-serie kan steevast rekenen op een grote lezersschare. Onlangs verscheen Copycat, alweer het zevende deel in de reeks, maar mijn kennismaking met de Vlaamse auteur.
In Copycat komen de rechercheurs Dirk Deleu en Nadia Mendonck voor een mysterie te staan. Er wordt een lijk ontdekt met daarop post mortem aangebrachte verminkingen. Het lijkt een eenvoudige zaak wanneer ze de kamergenoot van de jongen oppakken, die al snel bekent. Maar wie is er verantwoordelijk voor de verminkingen? Na een huiszoeking vindt het rechercheurduo een manuscript waarin de moord precies wordt beschreven en ook Deleu een rol heeft. Ze gaan op zoek naar de mysterieuze schrijver van het manuscript en komen erachter dat de man nog meer verhalen heeft geschreven waarin een moord wordt gepleegd. Wie is de volgende? En zijn Deleu en Mendonck op tijd om een nieuw misdrijf te voorkomen?
Met Copycat begeeft Deflo zich op vertrouwd terrein, namelijk de schrijfwereld. Grappig detail is dat hij zijn uitgever, maar ook een aantal collega-schrijvers de revue laat passeren. Anders dan de uiterst positieve lezersmeningen hieronder, heeft Deflo mij niet echt kunnen boeien of overtuigen. Of dit nu komt door het Vlaamse taalgebruik, het vrij rommelige begin of het feit dat ik de achtergronden van de seriekarakters  Deleu en Mendonck  niet kende, het pakte mij helemaal niet. Een teleurstellende kennismaking met de Vlaming die in eigen land steevast de de top tien indendert met zijn verhalen.