Alexandra LaDuca leeft een gelukkig leven met haar vriend en haar baan als rechercheur bij de FBI. Ze is erg intelligent en kan uitstekend overweg met haar wapen. Als een speciale geheime eenheid haar vraagt om naar Kiev af te reizen, twijfelt ze eigenlijk geen moment. De Amerikaanse president brengt een bezoek aan de stad en zijn veiligheid moet gewaarborgd worden. Alexandra heeft als taak contact te leggen met een beruchte en gevaarlijke topcrimineel en hem in de gaten te houden. Eenmaal daar loopt de boel uit de hand en staat haar eigen leven en het leven van mensen in haar omgeving op het spel. Als ze weer thuis is, blijft de maffia haar achtervolgen en dreigt haar leven voor meerdere keren gevaar te lopen.
Koud vuur is het eerste boek van Noel Hynd dat in Nederland uit komt. In Amerika heeft deze schrijver al naam gemaakt met zijn diverse thrillers. Koud vuur is echter niet helemaal wat je van een goede thriller verwacht. De aanvallen in Kiev en Venezuela zijn bijna bloedstollend en ook de ontknoping doet het hart van de lezer sneller kloppen. Verder zijn er dan nog enkele ontroerende passages als Alexandra de gebeurtenissen probeert te verwerken. De rest van het verhaal is vooral informerend met soms wat ingewikkelde en saaie stukken over de overheid en het politieke bestel in het buitenland. Eigenlijk zou het boek dan ook moeiteloos de stempel politieke thriller kunnen krijgen. De informatieve gedeelten hallen de vaart uit het verhaal en bovendien zijn ze lang niet altijd nuttig voor het verhaalverloop. Ook de tweede verhaallijn waarin een rechercheur in Rome wordt gevolgd, blijft heel lang achtergesteld. De onderbrekingen van de hoofdverhaallijn zijn soms storend. Pas aan het eind wordt die tweede verhaallijn logisch.
Hynd kan echter wel degelijk schrijven. Hij weet goed gebruik te maken van spanningsbogen en schrijft vlot en duidelijk. Daardoor blijft het boek toch wel boeien. Ook zorgt hij ervoor dat de lezer sympathie krijgt voor Alexandra. Hij beschrijft gedetailleerd wat zij denkt en doet. Saillant detail is dat Alexandra gelovig is en ze zich meerdere keren in het boek richt tot God.
Het verhaal bestaat uit twee delen, die niet helemaal geloofwaardig op elkaar aansluiten. In het tweede deel heeft Alexandra de draad weer opgepakt, maar lijkt het of het onderzoek van de rechercheur uit Rome al die maanden heeft stilgestaan. Dat is niet erg realistisch. Aan het eind van het boek is het onderzoek dan ineens opgelost, zonder dat uitgelegd wordt hoe de rechercheurs daar achter zijn gekomen. Het eind is wel verrassend, maar vereist wel veel inlevingsvermogen van de lezer.
De plot over de maffia is wel interessant en de gang van zaken binnen die maffia is realistisch beschreven. Toch is dat niet genoeg om de lezer perplex en met een voldaan gevoel achter te laten. Hopelijk is een eventuele tweede boek van Hynd spannender en geloofwaardiger.