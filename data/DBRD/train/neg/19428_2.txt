Hoe verder Elizabeth George vordert in haar Lynley reeks, des te dikker haar boeken worden. Dit laatste boek is werkelijk een enorme pil. Dit keer geen boek over de bekende personages Thomas Lynley en Barbara Havers maar een verhaal over het echtpaar Deborah en Simon St. James, die in andere boeken vaak ook opduiken als respectievelijk vriendin van Lynley en forensisch expert. Een Amerikaanse vriendin van Deborah, China, is opgepakt wegens moord op het Britse eiland Guernsey. Deborah en Simon reizen direct af naar het eiland om haar bij te staan. Het slachtoffer is de rijkste man van het eiland en er blijken nogal wat mensen een reden hebben gehad om hem naar het leven te staan. China daarentegen heeft geen enkel motief, maar de bewijzen spreken tegen haar. Deborah en Simon gaan op onderzoek uit en dit levert tevens de nodige spanningen op in hun huwelijk.

George kan als geen ander psychologische karakterschetsen geven van de verschillende personages in een boek. Ze kan situaties prachtig meerdimensionaal en levendig beschrijven. Ik ken geen schrijver die dat beter kan en ook in dit boek laat ze dat kunstje zeker weer zien. Toch bleef ik als verstokte Elizabeth George-fan met een onbevredigend gevoel achter toen het boek uit was. Het centraal stellen van Deborah en Simon vind ik ten eerste geen goede keuze. Dat Simon mank is en Deborah een moeilijke tijd heeft gehad weten de George-lezers ondertussen wel. Maar keer op keer wordt dit gegeven in dit boek benadrukt en uitgemolken. George varieert wel vaker met haar hoofdpersonen. Een paar titels terug wijdde ze nog een volledig boek aan brigadier Barbara Havers, wat naar mijn gevoel wel heel goed uitpakte. Door het enigszins naieve gezeur en gedraai van Deborah in dit boek kreeg ik constant heimwee naar de onconventionele Havers. Ten tweede sleept het verhaal zich voort doordat George de vaart er volledig uithaalt. Ze blijft bij alle zaken heel lang stil staan, irrelevante verhaallijntjes worden te lang aangehouden. Daardoor is het verhaal simpelweg niet spannend, ondanks het feit dat er aan het eind weer een aantal sterke wendingen in het plot zijn. Maar die wendingen hadden veel en veel eerder mogen komen. Kortom, George laat weer zien waar ze goed in is maar het mag allemaal veel korter, krachtiger en spannender.