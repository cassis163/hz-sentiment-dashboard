Ik heb alleen het verhaal van Daniëlle Hermans gelezen, maar als dat het niveau is, dan laat ik het boek mooi in de winkel liggen.
Secreet (met c!) werd exclusief gepubliceerd op crimezone. Ik vroeg me eerst af of het om een quiz ging, waarbij de lezer zoveel mogelijk fouten diende te ontdekken. Er zijn er op álle gebied: taal, stijl, standpunt, decor, psychologie, spanning (in zoverre daarvan sprake is)...
Een voorbeeld: als je op je knieën de vloer schrobt van een krap hokje van anderhalve bij twee meter moet je toch al met een bedreven insluiper te maken hebben die plotseling naast je staat en je kan laten schrikken alleen van zijn schoenen die in je blikveld verschijnen.
En je hoeft toch ook niet naar hem om te kijken als hij naast je staat.
Een erg sterk staaltje: hoe een vrouw seks kan hebben met een man terwijl ze haar blik vastgepind houdt op zijn schoenen. (Even de Kamasutra raadplegen.) En dat terwijl ze ondertussen alles uit de kast haalt om hem tot een hoogtepunt te brengen. Het lukte haar altijd. Maar bij hem niet. (Tja, met die blik.)
Het lijkt me trouwens ook dat alleen een gespierde honkbalspeler een muntstukje kan gooien dat iemand vol op de neus raakt. (Auw.)
En dan ben ik nog maar aan regel 30. Wat een treurnis. Alsof het goede doel alles rechtvaardigt.