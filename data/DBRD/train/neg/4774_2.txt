Dit boek gaat over Leila, een meisje dat bevriend raakt met een kat Tess als haar moeder plotseling verdwijnt. Om te ontsnappen van het Kwaad dat de wereld dreigt over te nemen, besluit Leila te vluchten. Tijdens haar reis raakt ze bevriend met huurmoordenaar Orvan. Ook leert ze onderweg dat zij meer is dan een gewoon meisje; Leila is de nieuwe Hogepriesteres. Ze moet zo snel mogelijk naar de Elfenkoningin Dania toe gaan om de wereld te redden van het Kwaad. Het Kwaad van de Afgrond kan namelijk alleen door de nieuwe Hogepriesteres Leilla in bedwang gehouden worden.

Het idee van het verhaal heeft veel potentie, een leuk verhaal met eindelijk weer een vrouwelijke heldin. Het verhaal wisselt echter vaak van perspectief. In een hoofdstuk kan het perspectief zelfs meerdere keren veranderen. Dit kan een leuk effect geven, maar in dit boek krijg je hierdoor vaak dezelfde informatie opnieuw te horen en heeft het zeker geen toegevoegde waarde.

Verder is dit boek vooral een lang, eenzijdig verhaal over de tocht van Leila naar de Elfenkoningin, de reis van Orvan en van nog een heleboel andere wezens. Het is een langdurige tocht die nergens op uit lijkt te komen. Er is weinig diepgang en er zijn geen echte cliffhangers. Er is weinig spanning in het boek, wat een pil van meer dan 500 pagina's toch moeilijk leesbaar maakt.

Het boek zit vol draken, eenogige octopussen, mordels en elfen. Helaas krijg je geen goede beschrijving van al deze mythische wezens, en hebben ze niet echt een eigen karakter. Zo zien ze er eigenlijk alleen anders uit dan 'mensen', maar verder weet je er niet zo veel over. De wereld waarin Leila leeft had veel beter beschreven kunnen worden. Door de geringe details en beschrijvingen kan je je niet goed inleven in de personages en hun wereld ook niet begrijpen.

Al met al was dit een boek met een leuk idee en veel potentie, maar naar mijn mening is het niet goed uitgewerkt. Een goed begin voor een fantasy-schrijver, maar er is veel plek voor verbetering en meer diepgang.