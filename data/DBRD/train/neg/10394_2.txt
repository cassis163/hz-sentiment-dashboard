De frivole kunstenares Nikki Nikowski is zeven jaar gescheiden van de keurige en strenge vioolbouwer Sebastian Larabee. Ze zien elkaar nooit meer en koesteren veel wrok. Samen hebben ze een tweeling, Jeremy en Camille, van vijftien jaar. Hij zorgt voor hun dochter, zij voor hun zoon. Als Jeremy plotseling verdwijnt, gaan ze samen op zoek. In zijn kamer vinden ze een kilo cocaïne en het hele huis van Nikki wordt door vandalen overhoop gehaald.

Omdat ze ook het adres van een obscure pokerclub vinden, gaan ze er samen naartoe. Ze vermoorden er moeiteloos een man en vliegen direct naar Parijs als Nikki een filmpje krijgt waarop te zien is hoe Jeremy in de metro wordt meegenomen. In Parijs beleven ze, als een moderne Bonnie en Clyde, allerlei ongeloofwaardige avonturen. Ze hangen aan bruggen, overleven schietpartijen, breken een boot open en gijzelen een politieagente. Ontbrekende puzzelstukken vallen hun toevallig voor de voeten en als voortvluchtigen, zonder portemonnee en paspoorten, reizen ze naar de andere kant van de wereld voor nog meer bizarre avonturen.

Guillaume Musso (1974) werkte na zijn studie een paar maanden als ijsverkoper in New York. Hij schreef in 2001 zijn eerste thriller en inmiddels staan er meer dan tien op zijn naam. Na ‘Bericht uit Parijs’ is ‘Vlucht uit New York’ (Sept ans apres| 2012) de tweede thriller van de Franse auteur die ik las. Het verhaal van 278 pagina’s is opgetekend in 65, soms ultrakorte, hoofdstukken. Het is erg gekunsteld en ongeloofwaardig, waardoor er geen spanning in het verhaal ontstaat. Daarmee gaat Musso voorbij aan de opmerkzaamheid van zijn lezers. Er zijn flashbacks naar het verleden van Nikki en Sebastian, geschreven in de tegenwoordige tijd. De speurtocht zelf is in de verledentijd geschreven. Taalkundige hoogstandjes, die je van de nummer één bestsellerauteur in Frankrijk mag verwachten, ontbreken in dit rommelig geschreven boek.

Ik beoordeelde het prachtige ‘Bericht uit Parijs’ met vijf sterren en keek erg uit naar ‘Vlucht uit New York’. Helaas werd dit een teleurstelling, waar ik moeizaam doorheen kwam. Ik beoordeel dit boek met slechts twee sterren.