Kamilia Arres, begiftigd met de gave om met geesten te spreken, komt door een tijdpoort in het verre verleden terecht van een zusterplaneet. Ze belandt in een wereld vol met magie en gaat op zoek naar de zeven punten van de zevenster, die haar hopelijk weer naar haar eigen tijd terug kan brengen. Op haar reis krijgt ze gezelschap van verschillende mensen, zoals een druïde, een vuurmagiër, maar ook een flierefluiter, wat een verre familielid kan zijn. Zo ontspint een reis vol wonderlijke avonturen, komt ze in hachelijke situaties terecht, maar weet zich hier toch weer uit te redden.

En dit is het euvel van het boek. De schrijvers willen te veel. In een hoog tempo reist Kamilia over het continent rond. Ontmoet vele mensen en weet vele zaken op te lossen en te vinden. Hierdoor komt geen van de figuren tot leven en blijven het eendimensionale figuren. Zelfs de hoofdpersoon komt hierdoor niet goed uit de verf. En dit geld ook voor de wereld. Omdat het verhaal zo snel verteld wordt blijft er geen tijd over om rustig van de omgeving te genieten, de mensen en volkeren te leren kennen en blijven veel zaken onbeantwoord.
Wat ik heel erg miste in het verhaal was de verbeelding. De schrijvers hebben voor een schrijfstijl gekozen waarin ze beschrijvend vertellen. En het verhaal zal meer tot leven zijn gekomen als ze meer verbeeldend hadden geschreven. Hiermee bedoel ik dat ze veel figuren en plaatsen alleen beschrijven hoe ze eruit zien en dat ze beter tot hun recht waren gekomen als ze hun handelen (en hierdoor de lezer een beeld van de figuur laten vormen) of de sfeer hadden beschreven.
Als ze het verhaal langer hadden uitgesponnen, want er zit genoeg materiaal in voor 7 delen, dan was het een beter verhaal geworden. Dat merk je vooral aan het eind van het boek. Hier wordt het verhaal op een stuk rustiger tempo verteld en komen de gebeurtenissen beter tot zijn recht en komt er meer leven in het verhaal.

Jammer van dit debuut, te veel in een te korte tijd. Als ze meer het tempo verlagen en meer roman tijd nemen voor het volgende boek dan kan het wel wat worden, want er zit potentie in dit schrijversduo.