Totaal onverwacht en volledig uit balans heeft Meredith een echtscheiding in haar schoot geworpen gekregen en moeten verwerken. Haar ex voerde als reden aan dat ze teveel in een fantasiewereld leeft, zoals in de boeken van Nora Roberts die ze graag leest, en dat bij gebrek aan realiteitszin m.b.t. de liefde bij hem er geen andere oplossing opzat dan te scheiden…..lekker dan! Ze besluit na wat wikken en wegen om terug te gaan naar haar geboorteplaats en voor haar vaders krant te gaan werken. Meredith is heilig overtuigd dat de ware liefde wel bestaat, met alle toeters en bellen die daarbij horen, en dat zal ze bewijzen ook. Ze gebruikt de krant als medium om een groter publiek te bereiken en wellicht ook meteen de man van haar dromen. Maar daar is haar ambitieuze ex het nog niet zo mee eens. Merediths plannen zouden die van hem weleens in de weg kunnen zitten. Hij stuurt Tanner haar richting uit met het idee haar te dwarsbomen, maar laat het nu eens helemaal anders uitpakken.

Ava Miller is zeker geen onbekende in het romantische boekengenre. Het feit dat de basis voor dit verhaal door de ex van haar zus is geboren, is best grappig natuurlijk. Hoe authentiek wil je het hebben? Het verhaal begint wat lauw en bouwt zich langzaam naar een iets steviger verhaal maar echt doorpakken en overtuigen doet het daarna helaas niet. De romantische inslag doet al snel zijn intrede om vervolgens niet meer te vertrekken. Verrassend genoeg doet de auteur een poging om het verhaal wat meer houvast te geven en daar was ineens een vleugje spanning. Het blijft helaas tot een poging want het komt niet volledig uit de verf, de (zucht naar) romantiek overheerst duidelijk. Dat is met dit soort verhalen ook niet erg, het was al verbazend dat het spanning opperde.

De personages zijn daarentegen hartverwarmend en op de een of andere manier deed de sfeer van het verhaal denken aan Judith Krantz films van vroeger, zelfs een beetje aan Catherine Cookson. Het vrienden– en familiegehalte is hoog en hecht: ‘één voor allen, allen voor één’. Een beetje dat gevoel. Vooral wanneer Meredith terug naar haar geboorteplaats gaat en voor haar vader gaat werken is dat duidelijk aanwezig dat heeft wel iets, het vertedert en geeft je zeker geen onaangenaam gevoel tijdens het lezen. Dat komt zeker door de prettige schrijfstijl, het verhaal leest vlot en is niet moeilijk te volgen. De drang naar het vinden van de ideale man, en dan vooral waanzinnig knap, doet wat oppervlakkig aan. Maar er is ook plaats voor humor en grappige situaties maar ook daarvoor geldt dat het nét niet genoeg verdieping heeft. Het is het net niet.

Ava Miller schrijft echt wel lekker maar het verhaal is te voorspelbaar en niet vernieuwend genoeg. Dit concept kun je zoveel richtingen geven maar het komt allemaal op hetzelfde neer en dat is het zoeken naar én het vinden van de grote liefde, die er waanzinnig uit moet zien. Er zullen ongetwijfeld veel lezers diep zuchten bij dit soort romantiek en dat is alleen maar toe te juichen. Want er is niet zo fijn als kunnen wegdromen met een goed boek wat op je lijf is geschreven. Er zit zelfs een kalender met ‘helden c.q. knappe mannen’ in het boek om het gevoel van het zoeken naar die held te visualiseren. Het moet je smaak maar zijn, het was eerder wat grappig en meer een marketing zet. Voor deze lezer was het net allemaal een beetje teveel van het goede en voorspelbare. Neemt niet weg dat liefhebbers van o.a. Nora Roberts zelf dit een fantastisch verhaal zullen vinden.