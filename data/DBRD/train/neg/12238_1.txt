Gezien de lovende recensies op voor- en achterkaft had ik best hoge verwachtingen van dit boek. Het gaat over hoe de hoofdpersoon Hans van den Broek (nee, niet de voormalige CDA-minister) moet proberen zijn draai te vinden in het New York na 9-11. Ik moet zeggen: het is absoluut niet slecht geschreven; O’Neill is overduidelijk een goede schrijver en laat soms prachtige en erg rake observaties op de lezer los. Leuk is ook nog dat we geregeld lezen over de Haagse jeugd van Hans, met tal van die typische Nederlandse eigenaardigheden die nog kloppen ook.
Maar dat is onvoldoende om het verhaal interessant te houden. Want dat hobbelt eigenlijk maar een beetje voort. Een plotje over een verbroken relatie, de schoonheid van het cricket-spel en Hans’ vriendschap met de buitenissige Chuck Ramkissoon, het was allemaal onvoldoende om mijn aandacht vast te houden. Ergens op tweederde deel van het boek ben ik dus, helaas, afgehaakt…