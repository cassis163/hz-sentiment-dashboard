Charlie Huston is een Amerikaanse schrijver van donkere criminele fictie. Na een opleiding als auteur begint hij aan een carrière als schrijver. Wanneer hij zichzelf in een bepaalde categorie zou in moeten delen, dan lijkt zijn manier van schrijven het meest op pulp, aldus zijn eigen woorden in een interview. Ondanks dit gegeven blijkt hij toch tot de zeldzame groep auteurs te horen waarvan de filmrechten van dit verhaal (Caught Stealing) al waren verkocht vóór hij een uitgever voor het boek had gevonden. Huston is getrouwd met de actrice Virgina Louise Smith en woont samen met haar in Manhattan.
De geliefde anti-held Hank Thompson is begiftigd met vele talenten. Als succesvol honkballer blesseert hij zich ernstig in een belangrijke wedstrijd. Voor hem betekent dat het einde van honkbal. Tijdens zijn herstelperiode krijgt hij een ongeluk met zijn auto, waarbij zijn vriend Rich overlijdt. Hierna verhuist hij naar New York, wordt barkeeper en is al snel zelf zijn beste klant.
Na een opname in het ziekenhuis vanwege nierproblemen, past hij op de kat Budd, van zijn buurman Russ Miner, die plotseling weg moet. Snel blijkt dat een aantal mannen van twijfelachtig allooi op zoek zijn naar Miner. Hank Thompson wordt tijdens deze zoektocht meerdere malen mishandeld, omdat hij de belagers niet kan vertellen waar Miner is en wanneer hij terug zal keren.
Deze speurneuzen stimuleren Hank toch sterk om zelf ook op onderzoek te gaan en uit te vinden waarom Miner zon gewild personage is. Er blijkt een grote som geld te bestaan die door de zoekende, uiterst valse en gevaarlijke Russen, als hun eigendom wordt beschouwd. Niet alle partijen zijn deze mening toegedaan en er ontstaat een moordende zoektocht naar dit slijk der aarde door meerdere, zichzelf eigenaar noemende, belangengroepen.
Charlie Huston vindt zichzelf pulp schrijven. Het getuigt in ieder geval van de aanwezigheid van een flinke dosis zelfkennis. De woordenboeken zeggen dat pulp iets is dat waarde heeft en zeker nog een ander doel kan dienen. Hoe juist heeft Huston zichzelf gekwalificeerd met de omschrijving van zijn werk.
Aas bevat heel veel spannende elementen en voldoende verrassingen en wendingen om interessant te blijven. Ze komen in dit boek alleen niet volledig tot hun recht. Oorzaak is dat de schrijfstijl van de auteur warrig is en weinig structuur heeft. Huston heeft ervoor gekozen om de hoofdpersoon sommige stukken van het verhaal aan de lezer te laten vertellen. Dat komt niet altijd goed over omdat het deels lijkt of alles zich al in het verleden heeft afgespeeld. Voor een ander deel neemt de lezer deel aan het avontuur. Uiterst verwarrend.
Toch hebben de filmregisseurs waarschijnlijk wel degelijk goed ingeschat dat het verhaal op zich voldoende potentie bezit voor een uiterst spannende film. Maar voor het boek ligt dat helaas wat anders.