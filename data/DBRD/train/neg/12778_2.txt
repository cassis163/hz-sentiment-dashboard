2/2,5 sterren

Oscar woont in het stadje Dingle met nog 74 andere inwoners. Op een dag komt Agnes met haar moeder in Dingle wonen en iedereen slaat ervan op hol, behalve Oscar. Na 4 dagen blijkt hij al niet zonder haar te kunnen en trekken ze 3 dagen met elkaar op. (Het boek speelt zich af in een week tijd.) Agnes is knap, kan alles en wordt beschreven als een soort nimf. Oscar is overduidelijk een verveelde puber en sorry: ik vond hem ook vies.

Er gebeurt naar mijn idee te weinig in het boek of juist teveel van hetzelfde. En dat is niet erg, maar de manier waarop het werd beschreven vond ik niet prettig. Al die snackbeschrijvingen en vieze lichaamsbeschrijvingen deden mij snakken naar een lekkere komkommer of boterham met kaas.
Ondertussen zag ik ergens dat het goed was geschreven in jongerentaal. Misschien ben ik heel erg anders, maar ik vond het ontzettend grof geschreven en zeker de eerste helft van het boek ergerde mij dat mateloos. De sfeer van het stadje wordt goed beschreven en het grove taalgebruik vind ik wel passen bij de manier van leven, maar toch stond het mij tegen en had ik geen zin om verder te lezen.

Maar om tot een goed oordeel te komen vond ik dat ik dit boek uit moest lezen. En ergens ben ik daar wel blij om, want de laatste 50 pagina's waren het beste van dit boek. Zoals ik had verwacht bleek er meer met Agnes te zijn en mistte Oscar wat inzicht in bepaalde dingen. Ja, dat gesprek vond ik wel mooi en goed geschreven.

Jammer dat het zo liep, maar ik denk dat Lotte Kok hier wel in gaat groeien met een andere editing, dus wie weet wat er in de toekomst verschijnt!