Als eerste wil ik opmerken dat ik het heel leuk vindt dat Emma van Liempt heeft doorgezet om een verhaal, waar ze al eerder in was begonnen, af te maken en er een kop en een staart aan te maken. Dat gezegd hebbende, moet ik helaas constateren dat dat ook bijna het enige positieve is dat ik over dit boek kan zeggen.

In het verhaal maken we kennis met Lillian, 13 jaar, die samen met haar ouders in Utrecht woont. Ze heeft een goede vriendin, Carine, en zit in de tweede klas van de middelbare school. Wanneer ze onverwacht hoort dat haar decaan is overleden, gebeuren er rare dingen. Haar moeder krijgt vreemde brieven en raakt uit haar doen en zelf ziet ze een meisje, Emily. Wie is Emily en waarom ziet alleen zij haar? Lillian probeert de zaak uit te zoeken en komt tot een schokkende ontdekking.

Emma van Liempt is een jonge schrijfster die graag verhalen bedenkt. Tussen de regendruppels door is haar debuut. Ze heeft een leuke fantasie, maar die heeft nog wel wat ontwikkeling nodig, evenals haar schrijfstijl. De belevenissen van Lillian worden erg van de hak op de tak beschreven, zonder logische overgangen, waardoor er soms geen touw aan vast valt te knopen. Bijvoorbeeld wanneer Lillian zich heeft verslapen en ze te laat voor school is, terwijl ze even later na schooltijd naar Carine gaat, zonder dat de lezer in de tijd wordt meegenomen.
De overgangen tussen cursief en gewoon schrift maken het leesgenot niet groter, termeer daar niet altijd duidelijk is waarom voor het verschil in stijl gekozen is.
Wat echter voornamelijk aan het boek ontbreekt is een goede redactie en daar is de uitgever verantwoordelijk voor. Het boek wemelt van de spel- en taalfouten, waardoor het geen onverdeeld genoegen is om het te lezen. Ik krijg het idee dat de uitgever helemaal geen aandacht aan de inhoud heeft besteed waardoor het resultaat ver beneden de maat is.

Ik wens Emma van Liempt veel succes bij het schrijven van haar volgende boek, waarmee ze volgens de cover van Tussen de regendruppels door al bezig is. Ik hoop alleen dat ze dan een uitgever kiest die haar met raad en daad en rode pen terzijde staat.