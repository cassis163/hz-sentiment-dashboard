Volgens Stephen King is Angst voor de nacht zo spannend en knap geschreven dat je het in één adem moet uitlezen. Ik vraag me af of hij het boek wel echt heeft gelezen. Het was niet spannend en totaal niet van het kaliber van Deavers recentere repertoire.

In Angst voor de nacht staat de jacht op de ontsnapte psychiatrische patiënt Michael Hrubek centraal. Na zijn ontsnapping breekt een spannende tijd aan voor Lis Atcheson die jaren gelden tegen hem getuigde in een moordproces. Ondanks de klopjacht op Michael nadert hij Lis dichter en dichter en is het moment waarop hij voor haar neus staat slechts een kwestie van tijd

Het is dat de naam van Deaver op de kaft van Angst voor de nacht staat, want anders zou ik niet geloven dat hij de auteur is van dit boek. Ik herkende niets van zijn verrassende en bloedstollende plots. Het was gewoon een verhaal over een ontsnapte psychiatrische patiënt dat aan het eind nog wel iets van verbazing herbergt, maar helaas op een vrij voorspelbare manier. Meer dan het optrekken van een wenkbrauw bracht het bij mij niet teweeg. Verder was dit het eerste boek van Deaver dat wordt opgeleukt met masturbatie, overspel en ranzige sex in de bosjes. De kracht van zijn huidige repertoire is juist dat hij dit soort goedkope ingrediënten mijdt. In zijn recentere boeken staat een knap uitgedacht plot centraal en als er al enige spanning tussen hoofdpersonen bestaat wordt daar niet expliciet aandacht aan besteed. We zullen maar zeggen dat dit boek is geschreven door een Deaver- in- de- dop. Gelukkig kan ik met een gerust hart zeggen dat het allemaal is goedgekomen. Deaver heeft zichzelf in de afgelopen jaren keer op keer fenomenaal overtroffen. De uitdrukking oefening baart kunst blijkt te kloppen want momenteel behoort hij tot één van de beste thrillerschrijvers van de wereld.