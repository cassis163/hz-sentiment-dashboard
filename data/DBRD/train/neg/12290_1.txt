Het komt eigenlijk zo goed als nooit voor dat ik een boek niet uitlees, maar dit boek heb ik uiteindelijk toch weggelegd. Dat het boek traag op gang komt, was niet het grootste probleem; dat hebben meer boeken en meestal komt het dan wel goed. Dit boek ergerde mij echter in zijn gekunstelde vaagheid en niet passende, vergezochte metaforen. De vaagheid rondom bepaalde gebeurtenissen wekt eerder irritatie dan dat het de spanning verhoogt. Daarnaast kloppen de vage tijd- en plaatsbeschrijvingen niet met elkaar.
Hoewel soms diepgang gesuggereerd wordt door bijvoorbeeld de beschouwingen van de oom, blijft het boek aan de oppervlakte. Zoals de personen in het boek geen echt contact met elkaar en de wereld lijken te maken, zo heeft het boek onvoldoende contact met mij kunnen maken.