Geen goed teken, dat je een thriller weglegt met de gedachte: boeit niet echt, later maar eens opnieuw proberen. Maar ach, je bent weleens moe of met je hoofd bij andere dingen, en dan kan het best gebeuren dat een spannend boek niet spannend genoeg is om de aandacht erbij te houden. Je zoekt de schuld in ieder geval niet meteen bij een van je meest favoriete auteurs. Dat bleek in het geval van Wachtwoord onterecht.

Michael Bellicher is terug. En net als in het verrassende De macht van meneer Miller en het meesterlijke CEL komt hij in grote problemen. Als hij zijn vriendin Guus, die door onzuivere handelingen in CEL in de cel belandde, na haar ontslag wil ophalen, blijkt ze al te zijn gevlogen. Zonder boodschap, zonder spoor. En waarschijnlijk in gezelschap van enkele duistere Oost-Europeanen. Michael kan natuurlijk niet anders dan naar Guus op zoek gaan. Dat brengt hem uiteindelijk in Oekraïne. Waar hij op zeer pijnlijke wijze ontvangen wordt.

CEL is een vlot geschreven en uiterst boeiend verhaal vol eigenzinnige personages die zich proberen te redden uit benarde situaties die even absurd als geloofwaardig zijn. Wachtwoord kent alleen die eerste kwaliteit. De vlotte schrijfstijl van Charles den Tex is echter ruim onvoldoende om het boek tot een fijne thriller te verheffen. Hoe lekker leesbaar ook en hoe scherp de dialogen ook zijn, deze derde Bellicher komt moeizaam op gang en blaast zichzelf na één indrukwekkende actiescène op het eind, als een nachtkaars uit. De meeste personages zijn saai, want bloedeloos. Het is alsof Den Tex wel de druk voelde om een vervolg te schrijven, maar geen frisse en verrassende ideeën had.

Begin november 2010 is Michael Bellicher in een verfilming van De macht van meneer Miller op televisie zien. Als dit succesvol is, zullen de opnames van CEL ongetwijfeld snel starten. Daar kan de thrillerliefhebber zich op verheugen. Een vierde boek mag van mij achterwege blijven, tenzij Den Tex in staat is iets te brouwen dat zo lekker is dat het met gemak de smaak van het teleurstellende Wachtwoord kan wegspoelen.