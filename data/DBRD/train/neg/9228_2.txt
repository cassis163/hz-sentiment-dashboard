Elf jaar is het al geleden dat Robert Ludlum overleed, maar nog steeds is hij mondiaal een begrip voor meesterlijke verhalen waarin het thema van de eenling centraal staat. De strijd is er steeds een op leven en dood, en pakt altijd misstanden en corruptie aan bij grote ondernemingen en/of regeringen. De held is veelal een Amerikaan, doch dat stoort nauwelijks. Dankzij de inzet en de medewerking van auteurs als Eric van Lustbader, Kyle Mills en nu Paul Garrison hebben de nazaten van Ludlum de zekerheid dat zijn naam verbonden blijft met boeken van dit kaliber. Het Janson commando is van de hand van Paul Garrison.
Paul Janson is als beheerder van het Phoenix fonds enige tijd druk geweest met de rehabilitatie van oud-geheim agenten. Doordat ze hun ervaringen niet kunnen verwerken zijn veel van hen psychisch en mentaal in problemen gekomen. Doug Case is op die manier teruggekomen als hoofd van de beveiliging bij de vooraanstaande oliemaatschappij America Synergy Corporation. Als in de Golf van Guinee de dictator Iboga met miljoenen aan overheidsgeld Isle de Foree heeft verlaten, wordt de hulp van Paul Janson ingeroepen. Bij de actie zijn veel doden gevallen waarbij de Nederlandse huurling Hadrian van Pelt een belangrijke en bedenkelijke rol heeft gespeeld. Maar in wiens opdracht heeft Van Pelt gehandeld?
Voor Janson is van belang door wie de dictator is geholpen: is het de oliemaatschappij die met proefboringen bezig is en dus grote economische belangen op het spel heeft staan, of een buitenlandse geheime dienst wiens land er voordeel bij heeft?
Samen met Jessica Kincaid, een vrouw met buitengewone eigenschappen, gaat hij op pad om de waarheid te vinden en het gestolen geld terug naar het leeggeroofde land te krijgen.
Van verhalen in de geest van Het Janson commando zijn er de afgelopen jaren tientallen, zo niet honderden, op de markt verschenen. En allemaal vertellen ze ongeveer hetzelfde: politieke machthebbers die bezwijken voor het grote geld van de industrie die ter plekke grote belangen hebben. Daartegenover staat dan steevast een moralistische strijder met een wereldreddende inslag. Het zijn meer variaties op hetzelfde thema dan dat er nog iets origineels en vernieuwend wordt beschreven. Het Janson commando is niet anders. Met de naam Ludlum in grote letters op de cover zou dat anders moeten zijn, maar helaas lijkt die magie een beetje uitgewerkt te geraken. Wat eerst kwaliteit garandeerde, lijkt nu heel langzaam te veranderen in een marketingstrategie.
Blijft de vraag of Het Janson commando dezelfde verkoopcijfers zou halen als het boek alleen onder naam van Paul Garrison was verschenen.