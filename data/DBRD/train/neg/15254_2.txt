De Amsterdamse Linda Fontijn lijkt een langzame starter te zijn voor wat betreft het verschijnen van haar boeken. In 2005 verscheen haar debuutroman voor volwassenen op de markt onder de titel Wisselkoorts. Daarnaast schreef ze ook kinderboeken en verschenen er van haar hand diverse columns voor verschillende tijdschriften. Het duurde echter nog tot 2013 tot haar tweede roman verscheen onder de titel Bezoedeld. Een verhaal dat inzicht geeft in de veranderingen die de levens van enkele mensen ondergaan als er iets ingrijpends gebeurt.
In Bezoedeld  zijn drie rollen gereserveerd voor de protagonisten in dit verhaal. Eerst is daar Mart Melsen, afgestudeerd in rechten, die zich beweegt in het investeren in risicovolle ondernemingen. Vervolgens draait de schijnwerper naar Erik Hopman, teamleider bij de FIOD en in die rol belast met de arrestatie van Mart Melsen. Erik is gelukkig getrouwd met Maud en hunkert naar erkenning binnen zijn werk. Ten slotte is een niet onbelangrijke rol weggelegd voor Veronique Oshegem, woonachtig in Antwerpen en toevluchtsoord voor Mart.
Mart Melsen wordt met groot vertoon van macht van zijn bed gelicht door de fiscale dienst als hij wordt verdacht van een aantal frauduleuze handelingen en voorkennis bij het handelen in aandelen van het telecombedrijf TelC. Hij en nog enkele collegas worden aangeklaagd en zullen zich voor de rechter moeten verantwoorden voor hun daden.
Op dat moment komen de levens van Mart Melsen en Erik Hopman in de schijnwerper te staan. Het verhaal vertelt de impact die het heeft op de privélevens van beide hoofdrolspelers in deze enkele jaren durende juridische zaak.
Mart wordt na zijn arrestatie vrijgelaten en zweert met zijn collega Huib dat ze zich voor de rechter tot het uiterste zullen verdedigen en genoegdoening eisen voor alle geleden schade. Uiteindelijk heeft hun bedrijf het onderspit moeten delven omdat de imagoschade de enige winnaar bleek te zijn.
Eigenlijk is met bovenstaande impressie het volledige verhaal in het kort samengevat. Met weinig verrassingen kabbelt het voort en projecteert het in eerste instantie het verloop van de levens van Mart en Erik. Waarbij Mart een overtuigende slachtofferrol vervult en Erik last heeft van zijn carrièreplanning binnen het starre ambtenarenwereldje. Al vrij snel doemt de vraag op wat de intentie is geweest om deze honderd procent roman te laten beoordelen door een thrillerpodium. Het meest belangrijke aspect voor dit genre, de spanning, ontbreekt in Bezoedeld  volledig. Daarnaast wacht de lezer weinig verrassingen, want de rol die voor de Vlaamse Veronique is weggelegd, wordt al snel voorspelbaar.
Maar onderdeel van het recenseren is ook het beoordelen en waarderen van de schrijfstijl. Daar mankeert bij Linda Fontijn niks aan. In een frisse en vooral vloeiende stijl vertelt ze in heldere bewoordingen het verhaal. Waarbij ook details alle aandacht krijgen. Leuk en soms humoristisch zijn de gedachten van Veronique die in het Vlaams worden weergegeven. Woorden en uitdrukkingen als fier, zeker en vast en je bent in je gat gebeten zijn een leuke aanvulling op een inhoudelijk weinig indrukwekkend verhaal.