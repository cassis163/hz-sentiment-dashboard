Noorderlicht is het achtste boek van Suzanne Vermeer, het pseudoniem van de in juni 2011 overleden Paul Goeken. Alle verhalen van Vermeer spelen zich af op toeristische plekken en dat is dan ook precies het handelsmerk van deze vakantiethrillers. Het laatste boek speelt zich af in het koude en onherbergzame Noorwegen. Lukt het Vermeer met dit verhaal over vriendschap en jaloezie de harten van de lezers sneller te laten kloppen?
Kim Romeijn wil haar dertigste verjaardag op een bijzondere manier vieren. Ze nodigt haar broer, haar vriend en drie vrienden uit om met haar mee te gaan op een avontuurlijke reis door Noorwegen. De eerste dagen genieten ze van de prachtige omgeving. Hoewel het gezelschap elkaar niet door en door kent, proberen ze er allemaal het beste van de maken. De gids, Sverre, leert hen met sneeuwscooters rijden en gidst hen met een hondenslee door het besneeuwde landschap. De sprookjesachtige vakantie verandert echter in een nachtmerrie als twee leden van de groep dood worden gevonden.
Het boek begint met een aantal hoofdstukken waarin de zes hoofdpersonen worden voorgesteld. Hun levens zijn in potentie interessant, maar het lukt de schrijver helaas niet om in een handvol bladzijden de personages tot leven te laten komen. De details blijven te weinig hangen en dat is jammer, want de leefstijl en achtergrond van elk personage komt later in het verhaal nauwelijks terug. Dan gaat het stel op reis en beginnen de passages waarin de prachtige omgeving wordt beschreven. Dat is erg goed gedaan. De lezer waant zich als onderdeel van het reisgezelschap in Noorwegen. De setting is ongebruikelijk en dat maakt het boek uniek.
Spannend wordt het verhaal nauwelijks, op een paar uitzonderingen na. In ieder geval te weinig om echt voor thriller door te gaan. Af en toe is de plot zelfs wat voorspelbaar. Vooral naar de finale toe zitten er hier en daar wat verrassende wendingen, maar die kunnen de lezer niet echt opwinden. Helemaal ongeloofwaardig zijn de laatste zoetsappige pagina'Â’s van Noorderlicht. De schrijfstijl redt dit boek nog wel: het blijft prettig geschreven en leest als een trein.
Kortom: Noorderlicht begint veelbelovend en heeft een dito plot, maar gaandeweg komt het verhaal niet tot leven.