Ik had al veel goede recensies gelezen over de boeken van Ruth Rendell. Ze is ten slotte een heel bekende schrijfster. Zodoende schafte ik het boek Het dertiende jaar aan, daar de de flaptekst me erg aansprak. Toch vond ik het boek nogal tegenvallen.
Het begint allemaal spannend. Jenny is de verzorgster van Stella Newton, een elegante oude dame in verpleeghuis Middleton Hall. Stella is ongeneeslijk ziek. Stella vertrouwt alleen Jenny, die op haar beurt Stella extra aandacht geeft. Op een gegeven moment vertelt Stella dat zij een aantal geheimen heeft van toen ze nog jong was. Stukje bij beetje begint Stella deze geheimen aan Jenny te vertellen.
Zoals gezegd, het begint best wel spannend, maar ik vond het allemaal ontzettend langdradig. Op de achterkant van het boek staat dat op een gegeven moment Stella komt te overlijden en Jenny met raadsels blijft zitten. Ze gaat zelf de antwoorden zoeken. Ik had dit in het begin/midden van het boek verwacht, maar dat gebeurt pas op het eind. Klinkt raar misschien, maar Stella gaat heel laat in het boek pas dood. Dat viel me dus echt tegen.
En de raadsels die dan nog overgebleven zijn... Tja, ik vond het allemaal niet zo spannend. Bovendien is dit maar een klein stukje van het boek. Misschien is dit een van de mindere verhalen, maar ik zal niet snel weer een boek van Ruth Rendell kopen.