Lein van der Wulp, docent Engels op een middelbare school, zette ruim 20 jaar geleden zijn ideeën voor een thriller op papier. Eenmaal afgerond, bood hij zijn pennenvrucht aan bij verschillende uitgeverijen. Zonder resultaat. Niemand was enthousiast en het verhaal belandde onderin een la. Tot hij het liet lezen aan zijn vrouw en zij wel positief was. Hij herschreef het verhaal, bood het nogmaals aan en plaatste het manuscript op de site tenpages.com. Dankzij de positieve reacties op deze site voor schrijverstalenten kwam het verhaal eindelijk onder de aandacht van een uitgeverij. In samenwerking met een aantal aandeelhouders  die het verhaal middels investeringen steunden - besloot de Utrechtse uitgeverij IJzer het boek Kelderwesp uit te geven.
Het gevechtsvliegtuig van de Nederlandse luchtmacht, de Starfighter, moet worden vervangen door een nieuwer en moderner type. Een Zweedse en een Amerikaanse leverancier hebben een concept ontwikkeld voor de productie van een nieuw vliegtuig. Omdat hier veel geld mee gemoeid is, spelen er allerlei belangen. Uiteindelijk zijn enkele hooggeplaatste Nederlandse bestuurders verantwoordelijk voor de keuze: zij zullen bepalen welk bedrijf het nieuwe gevechtsvliegtuig mag ontwikkelen. Beide bedrijven doen er veel aan om de Nederlanders voor zich te winnen. Heel veel...
Het verhaal draait om Cor van der Velde, die tijdens de Tweede Wereldoorlog deel uitmaakte van een verzetsgroep. Dertig jaar na de oorlog kan hij het gruwelijke verleden nog maar moeilijk loslaten en wordt hij geteisterd door vreselijke nachtmerries. Als hij het bericht krijgt dat het lijk van zijn voormalige verzetsmakker is gevonden in Keulen, en dat daar mysterieuze omstandigheden mee gemoeid zijn, reist hij naar Duitsland om het een en ander uit te zoeken. Tijdens deze reis ontdekt hij niet alleen de ware reden voor de dood van zijn vriend, maar stuit hij ook op een schokkend complot rond de aanschaf van het nieuwe vliegtuig. Deze intriges blijken zowel verbanden te hebben met de vondst van het lijk als met het verzetsverleden van Cor.
Dat het verhaal zo'n 20 jaar onaangeraakt weggestopt was, is amper te merken. De thema's verraad en politieke corruptie zijn nog altijd actueel en ook het verwerken van ingrijpende gebeurtenissen is tegenwoordig nog een veel voorkomend item op de televisie. Lein van der Wulp verwerkt deze onderwerpen tot een beeldende symboliek en een interessante plot. Echter komt het geheel niet goed uit de verf. Bepaalde stukken in het boek worden met een dusdanige langdradigheid verteld, dat er een grote kans bestaat dat je aandacht van het boek wordt afgeleid. Met moeilijke en dure woorden  een aantal keer zelfs in dialect - worden te veel onnodige zaken beschreven. De lezer zal zich hier doorheen moeten worstelen. Tenminste, als hij niet voortijdig heeft afgehaakt.
Op zijn trip in Duitsland, komt Cor een aantal bijzondere personen tegen die hem stuk voor stuk ingrijpende en boeiende verhalen vertellen die hem helpen zijn verleden te verwerken en hem een heldere openbaring in zijn leven bezorgen. Het zijn interessante passages om te lezen, maar echte toevoeging geven ze niet.
Naast de verhaallijn van Cor is er ook die van Mark, een eigenwijze scholier die bezig is met zijn profielwerkstuk over het 'Joint Strike Fighter program'. Zijn motivatie is ver te zoeken en het wil niet vlotten met zijn werkstuk. Tot hij Cor van den Velde ontmoet, die inmiddels het einde van zijn leven nadert. Hij vertelt Mark over de ontdekking die hij in het verleden heeft gedaan. Mark raakt hierdoor zo geboeid gat hij besluit deze informatie in zijn verslag op te nemen.
De verhaallijnen van Mark en Cor wisselen elkaar af. De tijdsprongen die zo ontstaan zijn verwarrend, zeker in het begin, als nog niet duidelijk is dat er een tijdsverschil tussen beide verhaallijnen zit. Bovendien bevredigt het eind van de subplot rond Mark totaal niet en lijkt het te zijn afgeraffeld.
Kelderwesp herbergt een kundig in elkaar gezet verhaal met een uitstekende plot, maar de invulling ervan is ondermaats. Van der Wulp bezit de kennis en ook zeker het talent om een gewaardeerd thrillerschrijver te worden, maar dan zal er meer zorg besteed moeten worden aan de inkleuring van het verhaal. Het is allemaal 'net niet', en dat is jammer...