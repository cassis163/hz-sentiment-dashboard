Zeg Leuven en in hetzelfde woord staan daar de namen van Willy en Steven Bogaerts. Vader en zoon hebben hun wijsheid opgedaan aan de Katholieke Universiteit van Leuven en daarna een carrière opbouwd in het bankwezen.
In 2005 verscheen van hun hand het eerste boek met de veelzeggende titel; Een blik vol passie, een stand alone boek. In oktober 2007 verscheen het eerste verhaal met de Bottu, Coetsier en Polak onder de titel Het intieme verlangen. Het succes van dit boek heeft ertoe geleid dat nog geen jaar later Amnesia in de boekwinkel ligt. Amnesia, in de volksmond beter bekend als geheugenverlies.
Privé-detective Mout, alias Arsène Hoogmartens ontmoet in boekcafé De Dry Coppen in Leuven Luciana Servi en laat zich overhalen om naar Oostende te gaan. Een maand later wordt zijn lichaam gevonden, vermoord. Hoogmartens, getrouwd met voormalig miss België, Karin Cockmartin, neemt het niet zo heel erg nauw met de huwelijkse trouw. Flat 04.02, waar het lichaam wordt gevonden, is regelmatig in gebruik voor sekspartys.
Hoofdinspecteur Gijs Boersma en Inspecteur Rudi Bervoets worden belast me het onderzoek.
In de medische faculteit in Leuven wordt in de collegezaal het dode lichaam gevonden van een man die is binnengebracht als de man zonder geheugen. Deze zaak komt op het bordje te liggen van Nico Polak en Commissaris Claude Bottu. Hun onderzoek brengt zaken boven water die verwantschap vertonen met de moordzaak in Oostende.
Op beide fronten wordt hard gewerkt aan een oplossing; in het begin onafhankelijk van elkaar maar gaandeweg blijken er steeds meer overeenkomsten te bestaan. Het toeval wil dat Boersma en Bottu hun carrière gezamenlijk in Antwerpen zijn gestart. Antwerpen, de stad die beide politiemannen met weinig goede herinneringen hebben verlaten. Of het toeval is of dat er een nog onbekend motief achter deze combinatie van factoren schuilt, is een van de vele problemen die de beide politiekorpsen moeten uitzoeken.
Beide heren Bogaerts hebben patent op Leuven als decor voor hun literaire avonturen. In Amnesia gaan ze echter op zwerftocht en doen naast Leuven ook andere Belgische plaatsen aan. Dat maakt het verhaal er niet eenvoudiger op. Boordevol met raadsels en onduidelijkheden, relaties die door elkaar heenlopen, personen die elkaar vanaf het heden of vanuit hun jeugd kennen, het loopt allemaal kriskras door elkaar. Daar zit ook de kwetsbaarheid van het verhaal of beter gezegd, de kwetsbare achillespees.
Het verhaal kent geen flitsende acties en het speurwerk wordt voornamelijk met uitgebreide dialogen door de politiecollegas in het verhaal verwoord. Zeker in het begin van beide onderzoeken, wanneer er nog weinig bekend is, verzanden deze dialogen in suggestieve aannames die zorgen voor een extra portie verwarring.
En dat is jammer want de dialogen zijn taalkundig van goede kwaliteit en vaak amusant om te volgen. Maar de verhaallijn is hierdoor moeilijk vast te houden.
De vasthoudende lezer wordt aan het einde door beide auteurs ook niet beloond met een sterke plot. Dat en de wat té raadselachtige inhoud, zorgt ervoor dat er bij de lezer, na de laatste bladzijde, weinig van het verhaal blijft hangen.