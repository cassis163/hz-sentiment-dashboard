Emily Coleman, zij loopt weg van haar huis en partner, ze wil een nieuw leven beginnen en verandert haar naam in Catherine( Cat) Brown. Ze heeft een tweelingzus Caroline waar ze een gecompliceerde relatie mee heeft. De beide vrouwen zijn heel verschillend en dat botst regelmatig.
De reden dat Emily haar huis verlaat is onduidelijk en dat blijft zo tot het op het laatst.

In Londen vindt Emily/Cat een vervallen huis met meerdere bewoners en een baan bij een reclamebureau, waar ze carrière maakt, waardoor ze samen met haar vriendin Angel een huis kan huren. Ze begint een totaal ander leven, dan ze gewend is. In het hippe Londen met rijke mensen, een goed salaris, drank en drugs. Dat laatste brengt haar in een situatie waarin een dode valt waardoor haar man Ben haar via de media vindt en haar vraagt weer thuis te komen.

Het gegeven is goed, de schrijfster weet het plot heel lang verborgen te houden. Het verhaal is afwisselend in het heden en het verleden. Wat dat verleden betreft; Emily is de oudste van een tweeling waarvan de meisjes totaal verschillend zijn en waar zij het meegaande meisje is, dat zich aanpast. In tegenstelling tot haar zusje Catherine, die eigenzinnig is en vecht om de liefde van haar moeder te krijgen, liefde die voor Emily vanzelfsprekend is. De flashbacks zijn verwarrend, ze zijn niet-chronologisch en hebben geen tijdsaanduiding.

Het heden is erg gedetailleerd beschreven waar herhaaldelijk verder in het verhaal weinig mee wordt gedaan. Er is te weinig emotionele betrokkenheid, ondanks dat het een heftige beslissing is: Je vertrouwde omgeving verlaten, in een oud verwaarloosd pand trekken, in een stad, die je niet kent, geen vrienden en geen baan. Maar de schrijfster slaagt er niet in je mee te nemen in de emoties van die beslissing. Vervolgens gaat het ineens van een leien dakje: ze vindt een baan en maakt een snelle carrière. Wat opvalt is dat Cat haar vertrek goed voorbereid heeft en ook snel in Londen een kamer accepteert om voorlopig onderdak te zijn maar daarna laat ze haar leven bepalen door haar omgeving en doet zij mee ondanks haar twijfels of het wel de juiste weg is.

Het plot is verrassend maar na die verrassing valt de vaart weer weg en eindigt het verhaal in een climax, waarvan het idee goed is maar waar de uitwerking ervan tegenvalt.

Het is een debuut en de schrijfster heeft een origineel verhaal en plot bedacht, jammer dat de uitwerking van het geheel te niet gedaan wordt door de schrijfstijl en het gemis van emoties en gelaagdheid.