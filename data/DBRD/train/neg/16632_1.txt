In het boek Ik zal verdwijnen in het donker beschrijft Michelle McNamara haar speurtocht naar een man die meer dan tien jaar verkrachtingen en moorden heeft gepleegd in de Verenigde Staten. Het boek is echter maar voor de helft door McNamara geschreven. Ze overleed in 2016 voordat ze dit boek kon afronden. Het manuscript is door een schrijver en een researcher voltooid op basis van haar enorme hoeveelheid aantekeningen.
Het boek staat bol van de details en tientallen misdrijven die in de loop der tijd gepleegd zijn waardoor verhaal zeer verwarrend overkomt. De titel van het boek verwijst naar de dader, maar het boek gaat toch vooral over de obsessie van de schrijfster om de zaak op te lossen. Een vrouw en haar obsessie had ik een betere titel gevonden.
Doordat het boek over waargebeurde misdaden gaat hoort het thuis in het genre True crime, maar dit is wel het minst goede boek dat ik ooit in dit genre gelezen heb. De schrijfster treedt wat mij betreft veel teveel op de voorgrond. Als dit het enige True crime-boek is wat iemand ooit leest, dan zou het genre tekort gedaan worden. Dit boek en haar aantekeningen vormen ongetwijfeld een schat aan informatie voor een volgende schrijver die het verhaal van de Golden State Killer zal verwoorden.