De Don, een boek over Don Schothorst, een gevierd reclameman wiens leven aan elkaar hangt van verslavingen: in iets meer dan 200 pagina’s wordt zijn levensverhaal door Renée Kelder opgetekend. Haar schrijfstijl is eenvoudig met korte heldere en soms rauwe zinnen, die op zich prettig weglezen. Het probleem is alleen wát ze verwoordt.

Het boek is een pocherige lofzang op de reclame- en marketing capaciteiten van Don Schothorst, maar de nadruk ligt vooral bij het uitgebreid, tot in elk ranzig detail, beschrijven van met name zijn seksverslaving. Daarnaast wordt hij neergezet als een man die ervoor zorgt dat hij alles krijgt wat hij hebben wil, zowel zakelijk als privé.

De titel van het boek dekt de lading dan ook prima, zeker met de ondertitel: seks, drank & coke, de sensationele opkomst en ondergang van een reclameman. Don Schothorst ziet zichzelf niet als Don, maar als de enige, de beste, de belangrijkste. Om hem draait de wereld, en door maffia-achtige praktijken zorgt hij er voor dat hij alles krijgt wat hij hebben wil, en dat zonder enige scrupules en compassie voor de mensen om hem heen. Citaat uit het boek: “het was duidelijk wie de winnaar was.” Dé Don dus. Overigens heel kwalijk om tijdens het lezen te moeten ontdekken dat de reclamesuccessen die hij claimt, niet van hem zouden zijn.

Een boek met teveel gedetailleerde aandacht voor zijn drank, coke- en seksverslaving en veel te weinig aandacht voor de gevolgen hiervan voor zijn familie en kinderen, zijn pogingen tot afkicken en het opzetten van zijn eigen kliniek SolutionS. Een gemiste kans om lezers te laten inzien waar verslavingen vandaan komen en wat voor gevecht het moet zijn om een verslaving te boven te komen.