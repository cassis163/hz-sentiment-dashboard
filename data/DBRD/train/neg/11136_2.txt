Denk Jessica Fletcher in Murder, She wrote. Verander de hoofdpersoon van een oudere Engelse dame in een wat jongere Amerikaanse roddeljournalist. Verplaats de omgeving van keurig Engeland naar extravert LA en tadaa: daar heb je De dood van Milly van Susanne Severeid.
In deze detective maken we kennis met Trix Donovan, een vasthoudende journaliste, die zelf ook wel weet dat haar werk voor een roddelblad weinig verheffend is. Blijkbaar is datzelfde werk echter de aanleiding geweest voor een vriendin van vroeger om met Trix af te spreken. Waarover deze Milly Trix dan zo graag wil spreken blijft een mysterie, want voordat het tot de afspraak komt wordt Milly vermoord.
Een zaak voor de politie, zou je zeggen. Trix is het daar echter niet helemaal mee eens: als Milly haar na al die jaren wilde spreken, was er vast iets bijzonders aan de hand. En dus gaat onze Trix zelf op onderzoek uit. Het enige aanknopingspunt dat ze heeft is een naam, dus daar bijt ze zich in vast. En met resultaat, want voordat Trix het weet is ze verwikkeld in een onsmakelijke showbizz-geschiedenis.
Hoewel de verhaallijn soms wel erg toevallige wendingen neemt en de personages niet erg uitgewerkt worden, is De dood van Milly toch charmant. Severeid weet een verhaal neer te zetten dat je in elk geval uit wilt lezen, ook al zie je ook wel dat het geen ijzersterk verhaal is. Het soort boek en de hoofdpersoon hebben blijkbaar toch voldoende charme om je vast te houden, zodat over beide gezegd kan worden: charmante detective.