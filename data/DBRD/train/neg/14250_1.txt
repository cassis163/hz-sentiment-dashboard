Na het lezen van Vrijdag, een lekkere, makkelijk te lezen "niets-aan-de-hand thriller" met een, helaas, wat zwak plot, dacht ik nog; Ok√©, een eerste boek dat zeker niet slecht is, laten we een volgend boek van Loes den Hollander proberen. Dat volgende boek werd Naaktportret. Een draak van een boek waar niet doorheen te komen is, waardoor ik het voortijdig heb weggelegd.
Maar de aanhouder wint, toch? Ik kocht zodoende Broeinest en kreeg daar de mini-thriller Wodka-jus bij.
De laatste keer dat ik zo'n kort verhaal las, was met Afgunst van Saskia Noort. Een erg goed boekje. Ik hoopte stilletjes dat Wodka-jus net zo goed zou zijn. Helaas!
Harm, de man van Birgit heeft zelfmoord gepleegd. Dit is wat men althans vermoedt. Wat blijkt; Harm zweert bij een open relatie en met medeweten van Birgit houdt hij er meerdere vrouwen op na. Een heel hip thema voor een toch wat tuttige vrouw als Loes den Hollander. Voor wie alle respect overigens.
Maar termen zoals: buitenechtelijke vrijages, een gloeiend type, elkaar de kleren van het lijf plukken en de liefde bedrijven, werken op mij tenenkrommend. Voeg daar aan toe de kinderachtige smsjes die Birgit krijgt, met teksten als; 'Ik ga met je afrekenen' en 'Je bent binnenkort zelf aan de beurt' en je hebt de neiging het boekje in de open haard te gooien.
Als dit boekje bedoeld is om Broeinest beter te verkopen dan zal dat wellicht lukken. Is dit boekje daarentegen bedoeld om Loes den Hollander te promoten, in de hoop dat men andere titels van haar aanschaft, dan denk ik dat dit doel volledig is voorbijgestreefd.