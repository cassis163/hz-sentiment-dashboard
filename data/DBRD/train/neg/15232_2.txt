Na het lezen van de eerste drie Crossfire boeken was ik één en al enthousiasme toen ik een nieuw boek van Mevrouw Day in de boekenwinkel zag verschijnen. Ik beperk me telkens kort tot de achterflap alvorens ik beslis of ik het boek al dan niet toevoeg aan mijn collectie.

De achterflap klonk alvast veelbelovend:
'Alles rond Max Westin was een beetje ruw en een beetje ruig. Hij was een primitief wezen. Net als zij. Ze kon zijn lust ruiken en voelen als hij in de buurt was. Hij hield haar hand net iets te lang vast en keek haar net iets te lang aan met een blik die zijn passie verried. Hij wilde haar hebben en... temmen. 'Victoria.' Haar naam, slechts een woord, maar zo bezitterig uitgesproken dat ze bijna een halsband om haar nek voelde. 'Het zit in je natuur,' mompelde hij. 'Het verlangen om bezeten te worden.'

Men moet zeggen zoals het is: met 'Betoverd' als titel, een achterflap om U tegen te zeggen en een geschiedenis van Crossfire boeken kon dit niet slecht zijn.
Helaas, niets was minder waar...
De primitieve wezens mogen letterlijk genomen worden en het verhaal is een half porno boek maar dan meer van de pot gerukt dan de film van 'Vijftig tinten grijs'. Victoria blijkt een oversekste heks te zijn die zich van gedaante kan veranderen in een kat. Max is dan weer een onverzadigbare magiër die zowel een psychologische strijd als een fysieke strijd voert doorheen het hele boek. Nee, dit boek heeft mij echt geen warm gevoel nagelaten.

Snel vergeten en op naar het volgende!