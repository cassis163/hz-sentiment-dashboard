De kookboeken van Delicious, het mooie foodmagazine, beginnen nu wel een echte serie te worden. Zo’n serie waarvan je de delen naast elkaar in je kast zet en die dan zo’n k(l)eurige rij vormen.
Eerder zagen we al een saladeboek, 60 easyrecepten, een proef de wereld boek, het bakboek, het kookboek en ovenrecepten. Er zijn er nog meer dan de genoemde titels en nu is er ook het boek60 x grill recepten.
Zoals wel vaker is ook nu de Australische Valli Little de maakster van het boek. Valli Little is Food editor bij de Australische Delicious en test alle recepten die door chef-koks aangeleverd worden zelf uit. Over het algemeen worden de recepten tweemaal getest en dan nog een derde keer gemaakt om gefotografeerd te worden. Als er geen vertaal en/of typefouten zijn gemaakt dan mag je er dus gerust van uitgaan dat de recepten in de Deliciousboeken kloppen.

Valli Little doet meer dan alleen maar het Australische magazine en kookboeken samenstellen. Ze geeft daarnaast kooklessen en omdat ze die lessen ook in andere landen geeft reist ze veel. Ze is niet de eerste de beste want ze groeide op in Engeland waar haar ouders een restaurant hadden en na haar middelbare schooltijd volgde ze de opleiding bij de Cordon Bleu in Londen. Tijdens een werkvakantie in Australië werd ze op slag verliefd op dat land en besloot er te blijven. Ze heeft van alles gedaan op het gebied van koken en kookboeken en kwam uiteindelijk bij Delicious terecht.

Haar motto is: “Blijf trouw aan jezelf.” Ze is van mening dat je nooit moet denken dat je weet wat de lezer wil en je daarnaar moet richten. Je moet altijd trouw blijven aan wat jij denkt dat goed is. Dat ze succesvol is in wat ze doet is wel duidelijk. Haar voorkeur gaat uit naar recepten die redelijk simpel te maken zijn met makkelijk te verkrijgen ingrediënten.

Gebakken ei met baconjam
Lunchgerecht 4 personen

500 g bakbacon of mager rookspek, zwoerd verwijderd en fijngehakt
1 ui fijngesneden
4 tenen knoflook fijngehakt
125 gram donkerbruine basterdsuiker
60 ml bourbon whiskey
125 ml versgezette espresso
2 el sherry- of balsamicoazijn
60 ml ahornsiroop
4 eieren

Bak het spek in een koekenpan 3-4 min.  op middelhoog vuur tot het grootste deel van het vet eruit is. Schep het spek met een schuimspaan uit de pan en laat het op keukenpapier uitlekken. Giet het vet eruit (bewaar het) en doe 1 eetlepel terug in de pan. Draai het vuur middelhoog tot laag en fruit de ui af en toe omscheppend in 5-6 min. goudbruin. Roer de knoflook erdoor, gevolgd door de basterdsuiker, bourbon, espresso, azijn, ahornsiroop, het gebakken spek en 125 ml water. Voeg zeezout en versgemalen zwarte peper toe, draai het vuur middelhoog tot hoog en breng alles tegen de kook aan. Laat het op laag vuur ± 1 uur zachtjes pruttelen tot het mengsel de consistentie van jam heeft. Verhit een beetje achtergehouden spekvet in de koekenpan en bak de eieren zoals je ze lekker vindt. Serveer ze met een eetlepel baconjam. Bereiden ± 1 ¼ uur.

Een simpel en toch best bijzonder recept waarvan niet duidelijk is wat het met grillen te maken heeft. Dat geldt overigens voor meer recepten uit het boek. Een behoorlijk aantal gerechten wordt gewoon in de koekenpan gemaakt.  Zoals de Saltimbocca van varkensworstjes die in de koekenpan gebakken worden. Alleen het bijbehorende broodje gaat even onder de grill maar dat maakt het nog geen grillgerecht. Ook de makkelijke verkrijgbaarheid van de ingrediënten is een twijfelgeval. Want Ajvarrelish (een gerecht uit de Balkan) of Japanse furikake (kruidenmix) en nog een aantal zaken zijn echt niet zomaar bij iedere exotische winkel verkrijgbaar.

Wie van plan is dit kookboek van Delicious te kopen terwijl er al een paar van de eerder uitgegeven boeken in de kast staan doet er goed aan om eerst naar de kleine lettertjes te kijken. Achterin dit boek staat dat het recepten bevat die eerder zijn verschenen in Delicious, het kookboek, Delicious lekker koken, Delicious lekker thuis, Delicious samen koken en in de Delicious agenda’s. Kortom, lang niet alles in dit boek is nieuw. Een leuk boekje voor wie persé de verzameling compleet wil hebben maar een echte aanwinst is het niet.