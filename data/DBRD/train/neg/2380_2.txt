Kasper van Beek (1985) is film en televisieproducent. Hij is medeoprichter van twee productiebedrijven, waarmee hij een breed scala aan nationale en internationale projecten maakt. Van Beek woont en werkt in Amsterdam. De Duitse vertaalrechten van Vogelvrij, de debuutthriller van Kasper van Beek, zijn nog voor verschijnen in een significante pre-emt verkocht aan Goldmann Verlag.

Een groene envelop tussen de post van Olaf zet diens leven op zijn kop. In de envelop een foto van hemzelf kameraadschappelijk met zijn arm om de schouders van een andere man. Op de achtergrond een bevroren meer. Olaf herinnert zich de man en de plaats waar de foto genomen is niet. De familie van Olaf zegt dat hij de foto maar moet vergeten, het is hoogstwaarschijnlijk een grap. Olaf kan het echter niet loslaten en gaat samen met Mila, een collega, op onderzoek uit. Een roadtrip van Amsterdam naar Helsinki volgt. Wie kan Olaf vertrouwen, en wie niet? Wie heeft hem die foto gestuurd, en vooral: waarom?

Vogelvrij is de debuutthriller van Kasper van Beek. Het verhaal draait om Olaf. Hij heeft een ongeluk gehad en lijdt aan geheugenverlies. Wanneer er een envelop tussen de post zit met een foto, waarvan hij het bestaan niet afweet, gaat hij op onderzoek uit. Wat heeft dit te betekenen? Waar is de foto genomen en wie is die andere man?
Van Beek verdeelt zijn boek in drie gedeeltes, een inleiding, de roadtrip en als laatste de ontknoping, dit alles vooraf gegaan door een proloog. De proloog is spannend en vraagt naar meer. Helaas zet van Beek deze toon niet voort in zijn verhaal. Het verhaal is beeldend geschreven en leest vlot maar na de proloog wordt het nergens meer echt spannend. Het suddert wat aan en de personages worden onvoldoende uitgediept. Het blijft allemaal wat oppervlakkig, mist de diepgang, en het einde wordt afgeraffeld. Een pluspunt is dat je gewoon wilt weten wat er gebeurd zodat je blijft lezen. Resultaat: beetje vreemd verhaal dat na het lezen niet blijft hangen. Jammer, er had zoveel meer uitgehaald kunnen worden.
2,5 sterren voor dit debuut.