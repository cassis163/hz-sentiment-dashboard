BBC-medewerker Martin Davies heeft weer een parodie op Sherlock Holmes geschreven. Anders dan in de boeken van Arthur Conan Doyle, de bedenker van Holmes, laat Davies hospita Mrs. Hudson raadsels oplossen. In het tweede deel in deze reeks gaat het om de voorgenomen diefstal van een uiterst kostbaar juweel: de roos van Malabar! Deze edelsteen is geschonken door de maharadja van Majoudh aan de Britse Kroon, onder voorwaarde dat hij eerst tentoongesteld wordt in het Blenheim hotel. In het ernaast gelegen theater treedt tegelijkertijd de goochelaar Salamanzar op, die ervan verdacht wordt achter een aantal geheimzinnige diefstallen op het Europese vasteland te zitten.
Deze detective speelt zich geheel rond de kerst af. Dat geeft meteen een goede sfeer aan het boek mee, met de sneeuw die Londen teistert en de gezelligheid die men binnenshuis opzoekt. Mrs. Hudson is druk met het maken van allerlei lekkernijen. Ondertussen probeert ze ook de verdwijning van een man uit Ealing op te lossen.
Een van de pluspunten van dit boek is, naast de goede sfeer, de verrassende vragen die Mrs. Hudson weet te stellen aan betrokkenen. Die vragen lijken uit de lucht gegrepen, maar blijken later relevant te zijn. Daarmee vervult Mrs. Hudson de rol die Sherlock Holmes in de verhalen van Conan Doyle had.