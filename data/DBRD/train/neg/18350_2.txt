De Ziel is het vierde en laatste deel van de ‘Eilanden’-serie. Stef zit nog steeds op het eiland, waar hij vecht tegen de zielen die daar de macht hebben. Zijn familie en vrienden voegen zich bij hem, om hem met deze strijd te helpen. Ze hebben echter niet door dat ze het Stef alleen maar moeilijker maken.
Hoewel het derde deel zich interessant ontwikkelde, valt deel vier weer enorm tegen. Qua gebeurtenissen is het vooral erg saai. Stef staat onder invloed van de ziel van het eiland en dat zorgt voor een constante tweestrijd. Als hij naar zichzelf luistert en zich bij zijn familie voegt, brengt hij ze ook in gevaar. Maar als hij naar de ziel luistert verliest hij zichzelf steeds meer, al houdt hij zijn familie dan wel veilig. Deze strijd is het enige interessante aspect in dit boek. Stef wordt gemanipuleerd en gechanteerd om zich tegen zijn familie te keren. Helaas ontwikkelt dit aspect zich amper, het verhaal blijft een beetje op één punt hangen.
Hierdoor is het verhaal in grote lijnen hetzelfde: Stef komt samen met zijn familie, maar vlucht weer uit angst ze kwaad te doen. Dit proces wordt meerdere keren herhaald, wat het langdradig maakt. Ook de gedragspatronen van de personages blijven constant hetzelfde. Hierdoor voelt het verhaal veel te lang, dezelfde informatie had op de helft van het aantal pagina’s gegeven kunnen worden.
Ook wordt het verhaal in dit deel erg verwarrend. Deel drie zorgde voor wat belangrijke antwoorden, maar boek vier roept juist weer heel veel vragen op. Het meest verwarrende aspect is het aantal personages dat op het eiland om de macht strijdt. In dit gedeelte komt er nog een bij, namelijk ‘Het Wezen’. Daarnaast zijn ‘De Geest’ en ‘De Wolf’ al eerder geïntroduceerd. Het eiland zelf is ook een machthebber, geleid door ‘De Ziel’ die op zijn beurt weer macht uitvoert over de bewaker van het eiland. Al deze personages maken het verhaal verwarrend, daarbij komt nog dat sommige machtsposities overgedragen kunnen worden (zoals die van de bewaker van het eiland). Wat ook bijdraagt aan deze verwarring is het feit dat Het Wezen niet kan praten.
Uiteindelijk valt alles op zijn plek en eindigt het verhaal. Helaas op een veel te makkelijke manier. Stef is vier delen lang lichamelijk en geestelijk alleen maar ellendig, er wordt zelfs meerdere malen gezegd dat hij op de rand van de dood balanceert. Aan het eind van deel vier is er ineens niets meer aan de hand. Dit is ongeloofwaardig: het einde past niet bij de rest van de vier boeken in zijn geheel.
De ‘Eilanden’-serie is wisselend geweest qua potentie: deel een en drie waren interessant, deel twee en vier vielen tegen. Helaas komt het geheel niet echt van de grond. Het verhaal zit vol spelfouten, voelt op veel plekken te geforceerd aan en eindigt helemaal niet in de lijn die het volgt. De Ziel is een teleurstellend einde van deze serie.