noch spannend,Naar aanleiding van de televisieserie Missie Warmoesstraat, hebben de scenarioschrijvers Dick van de Heuvel & Simon de Waal een aantal boekjes geschreven over politiepastor Cas Wulffers. Van de serie zelf zag ik alleen de allereerste twee afleveringen die ooit gemaakt werden. Hoewel ze lang niet slecht waren, was ik er niet kapot van. Dit lijkt ook voor De dode hoek op te gaan.

De plotidee is niet onaardig. Het gaat om de vraag hoe het komt dat een vrachtwagenchauffeur een omweg door de bergen maakte, terwijl hij kort tevoren zijn vrouw had gemaild dat hij zo spoedig mogelijk naar huis zou komen. Waarom na hij dan niet de snellere kustroute? Het lijkt erop dat de chauffeur in de Pyreneeën is verongelukt. Zijn truck is in een ravijn gevonden. Maar zijn echtgenote gelooft dat niet. Wulffers heeft ook zijn twijfels en gaat op onderzoek uit.

Ook de setting is niet onaardig. In het boekje maakt de politiepastor met een bevriende patholoog-anatoom een reisje naar Frankrijk om het wrak met eigen ogen te zien. De auteurs beschrijven de afdaling in het ravijn. Al eerder was er een rondleiding door een Nederlandse pizzafabriek. Ik stel me zo voor dat Van de Heuvel & De Waal dat ook gedaan hebben bij hun voorbereidingen. Die beschrijvingen geven het boekje toch wat meer flair.

Maar het wordt niet echt goed, noch spannend. In elke scène krijg je als lezer informatie over wat er door elk personages heen gaat. Hoewel dat niet altijd negatief uitpakt, biedt het verhaal daardoor minder verrassingen. Het blijft daarom een middelmatig werkje van auteurs die tot heel wat meer in staat zijn.

Tot slot vraag ik me nog af wat de titel betekent. Deze doet mij denken aan de dode-hoekspiegels en aanvankelijk verwachtte ik dat deze politieroman daarover zou gaan.