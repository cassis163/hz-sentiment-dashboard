Ik kreeg het boek ‘De bijen’ als recensie-exemplaar van Dizzie.
Vol verwachting ben ik begonnen maar het is me niet gelukt om in het verhaal te komen en het is me ook niet gelukt om het boek in 10 dagen uit te lezen. Ik heb het uiteindelijk opgegeven na 150 bladzijden, dit was ongeveer op de helft van het boek.
Het boek gaat over Flora 717, een bij uit de laagste klasse van de bijenkorf die zich, net als alle andere bijen in dienst stelt van de Koningin. Ze weet zich op te werken van schoonmaakster naar veldbij. Hierdoor wordt ze vaak niet geaccepteerd door de andere bijen binnen haar familie. Ze moet doen wat ze moet doen en niet verder kijken dan ze mag. Een alles bepalende, strakke hiërarchie. Maar Flora is een strijdlustige bij. Ze wil meer. Meer bereiken in haar leven en meer betekenen. In het boek maak je mee hoe Flora door schade en schande wijzer wordt en heel veel leert over het leven in de bijenkas.
In het boek de wereld van de bijen behoorlijk feitelijk weergegeven maar helaas wel met ouderwets taalgebruik en woorden zoals huif en sibbe. Hierdoor leest het voor mij lastig en werd ik niet geraakt door het verhaal.
Omdat ik dit boek mocht recenseren, heb ik langer doorgelezen in de hoop dat het beter zou worden, maar helaas werd dat het voor mij niet. Het was voor mij een vreemd boek.

Voor diegenen die benieuwd zijn naar de bijzondere wereld van bijenkorven waar groepsgedrag de boventoon voert en waar alles wat afwijkt niet getolereerd wordt, is het misschien wel een aansprekend boek.
De Bijen is een literaire roman, geschreven als debuutroman van de Engelse schrijfster Laline Paull.