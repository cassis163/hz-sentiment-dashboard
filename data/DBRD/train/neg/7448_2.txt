Dit is een spannend boek dat de spanning er tot het einde in weet te houden, een beetje volgens het "tien negertjes" principe. Het is tot vlak voor het einde een intrigerend verhaal waarbij je je afvraagt "wie heeft (of hebben?) het gedaan, en waarom, en hoe?" Bij de ontknoping echter blijkt dat die erg vergezocht en ook ongeloofwaardig is, waarbij de schrijfster bewust belangrijke informatie heeft weggelaten, waarvan je kon vermoeden dat de personages daar wel naar zouden hebben moeten vragen in hun onderzoek. In dat opzicht is het een zeer zwakke thriller, de belofte wordt niet ingelost, er blijven teveel draadjes open (de nadruk op het holle geluid als mensen op het dek lopen, de tekening die een van de tweeling heeft gemaakt). Ik zou het hele verhaal nog een keer moeten lezen, maar volgens mij klopt er het een en ander niet in de plot.

Op zich is het een modern IJslands verhaal tegen de achtergrond van de bankencrisis, die ook een grote rol speelt in de plot. De sfeer is niet specifiek IJslands, het land komt er maar karig vanaf, de meeste aandacht gaat naar het luxejacht.

De hoofdpersoon wordt door nabestaanden ingehuurd om een en ander uit te zoeken. Er is veel leed bij de nabestaanden, ook de andere familieleden die te maken hebben met het drama krijgen hun portie verdriet te verwerken. Het is daarom jammer dat dat drama nog een paar tandjes wordt opgevoerd door de persoonlijke beslommeringen van de hoofdpersoon (Thóra), haar kinderen, schoondochter, kleinkind, vriend en ex-man. Dat vertraagt het verhaal en heeft niks met de plot te maken, ook niet in de zin dat het Thóra beïnvloed in haar handelingen die wel in dienst staan van de plot. Wat dat betreft lijkt dit een echte vrouwenthriller te zijn en dat is precies waarom ik dat genre niet erg mag.

Ik heb het boek als (gratis) e-boek gelezen. De afwerking van het e-boek was slordig: Er misten regelmatig witregels tussen wat inhoudelijk duidelijk verschillende paragrafen waren. Ook waren regelmatig half-blanco pagina's te vinden die geen paragrafen scheidden.