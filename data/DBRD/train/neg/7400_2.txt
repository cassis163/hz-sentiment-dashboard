Na 12 ambachten en 13 ongelukken besloot Jim Butcher(Independence, 1971) schrijver te worden. Hij had al 3 boeken af toen hij in 1999 eindelijk een uitgever vond. Sinds zijn debuut schrijft hij elk jaar een boek. Stormnacht behoort tot een serie boeken uit de Dresden Dossiers.
Harry Blackstone Copperfield is magiër, de enig openlijk praktiserende professionele magiër in het centrum van Chicago. Op een dag wordt hij gebeld door Karrin Murphy, hoofd van de afdeling Speciale Onderzoeken in Chicago. Zij vraagt Harry naar het Madison Hotel te komen waar de dode lichamen gevonden zijn van Jennifer Stanton, die voor een dure escortservice werkte en Tommy Tomm, lijfwacht van Johnny Marcone, lid van een maffiafamilie. De politie vraag aan magier Harry of hij aanknopingspunten kan vinden voor deze lugubere, middels magie, uitgevoerde moord. Op weg terug naar zijn kantoor wordt hij aangesproken door Johnny Marcone. Hij biedt hem een grote som geld aan om geen actie te ondernemen en geen onderzoek naar de moord te doen. Tevens wordt Harry benaderd door Monica Sells wier man, Victor, al 3 dagen weg is. Voor zijn verdwijning heeft hij boeken gekocht over magie. Harry belooft Monica onderzoek te doen naar haar man.Uiteindelijk blijken beide zaken met elkaar in verband te staan. Kan Harry de waarheid achterhalen?
Als je niet geïnteresseerd bent in magie is dit boek niet echt interessant te noemen. Je moet liefhebber van de schrijfstijl en het onderwerp zijn om het boek te kunnen waarderen. Een verhaal over feeën, luchtgeesten, (dochters van) de Witte Raad, Wetten van de Magie, de Doem van Damocles of het Nooitgedacht zal zonder twijfel menigeen de wenkbauwen doen fronsen. Een groot deel van het verhaal speelt zich af in de magische wereld met toverdrankjes, toverspreuken en hulpmiddelen met magische krachten. Mensen veranderen in demonen of monsters. Harry krijgt te maken met reuzeninsecten en andere buitenaardse wezens. Zonder al deze magische toevoegingen had het verhaal spannend kunnen zijn, maar voor de sceptici onder ons is al het bovennatuurlijke te veel ven het goede. In ieder geval te veel om geloofwaardig te zijn.
Ook de personages komen niet echt uit de verf. Harry, Karrin, Monica en de anderen raken ondergesneeuwd in het verhaal dat alleen maar draait om magische krachten en bovennatuurlijke zaken.
Het enige positieve aan het verhaal is dat Harry in ieder geval een goede magiër is, die zijn toverkunsten alleen aanwendt om het kwaad te bestrijden. En dat is dan ook wat hij doet. Ik kan me zeker voorstellen dat er mensen zijn die dit soort verhalen waarderen, helaas hoor ik daar niet bij.