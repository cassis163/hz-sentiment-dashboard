"Als de adelaar jaagt" is een boek met de Romeinen Macro en Cato in de hoofdrol en speelt zich af in het jaar 44 nChr . Het boek wordt ingeleid met de een uitvoerige beschrijving en uitleg van de bevelstructuur binnen het Romeinse invasieleger in Brittannië. Dit geeft een goed overzicht en biedt houvast tijdens het lezen.
Het begint spannend met de ontvoering van het gezin van generaal Plautius en zijn opdracht aan Macro en Cato om ervoor te zorgen dat het gezin bevrijd wordt uit handen van de Druïden.
Als snel begint de oorlogvoering en de uitvoerige beschrijving hiervan. Hier stagneert het verhaal en wordt het eigenlijke doel, het vinden van het gezin, naar de achtergrond verdreven. Het strijdgewoel duurt voort tot ruim de helft van het boek en enig "doorbijten" is dan wel nodig.
Wanneer Macro en Cato hulp krijgen van Boudica en Prasutagus, komt het verhaal weer van de grond.
Dat de auteur geschiedenis heeft gestudeerd komt naar voren in de termen die hij gebruikt, waarbij het verhelderend kan zijn, wanneer de lezer de betekenis hiervan opzoekt, om op die manier sommige stukken van het verhaal beter te begrijpen.
De verhaallijn is al na het eerste hoofdstuk duidelijk en van enige plotwendingen is dan ook geen sprake meer.