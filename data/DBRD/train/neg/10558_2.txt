Ze zeggen weleens dat kappers net psychologen zijn. De klanten in hun stoel delen vaak de meest intieme zaken en laten hierbij weinig buiten beschouwing. De kapsalon vormt met al die ronddwarrelende geheimen wat dat betreft dus een interessant decor voor een roman. Om daarbij nog maar te zwijgen over het leven van de kapper(s) zelf.

Het leven van kapster Maja loopt niet echt op rolletjes. Ze heeft dan wel een eigen salon, maar toch laat het leven nog te wensen over. Haar nieuwe Russische assistente Olga lijkt niet erg capabel, haar relatie loopt niet lekker en ook de band met puberzoon Willi is verre van ideaal. Gelukkig heeft ze nog haar tante waar ze op kan bouwen in tijden van nood.

Blonder wordt het niet opent met een scène die lijkt op een typisch dagje in de kapsalon. Het gaat er nogal chaotisch aan toe. De gang van zaken in de kapsalon lijkt een weerspiegeling te zijn van Maja's dagelijkse leven. En dat chaotische begin lijkt nog maar het topje van de ijsberg. Het kan namelijk nog veel chaotischer, zo blijkt.

Ellen Berg (1969) weet de lezer vrij snel het verhaal in te trekken met haar vlotte pen. Hier en daar wordt die lezer echter ook heel snel weer het verhaal uit geduwd, wanneer de personages onderling grapjes maken die alleen zij lijken te begrijpen. Alsof je als lezer een buitenstaander bent. Daarnaast wordt de vlotte pen soms zó vlot dat het moeilijk bij te houden is. Dit is met name tegen het einde het geval. Je knippert even met je ogen en de hele situatie is 180 graden gedraaid. En voordat je het weet ben je al op de laatste bladzijde beland.

Erg origineel zijn de personages niet. Blonder wordt het niet staat vol met stereotype personages. Olga wordt neergezet als een niet al te intelligente bimbo die volop met haar uiterlijk bezit is. Daarbij worden haar Russische roots nog even extra benadrukt door het kromme Duits dat zij spreekt. Daarnaast lijkt Willi een typisch luie en nukkige tiener die alleen aan zichzelf denkt. Niet veel mis mee, maar soms gaat het net over het randje en voelt het meer aan als een karikatuur. Daarentegen maakt elk personage zo’n enorme groei door, dat je dat als lezer alleen maar kunt toejuichen.

In haar thuisland heeft de Duitse Berg al heel wat meer romans op haar naam staan die stuk voor stuk goed verkopen. Blonder wordt het niet is voor het Nederlandse taalgebied de eerste kennismaking met Berg.