Dit is mijn eerste recensie voor Dizzie.nl. En helaas meteen een
hele negatieve recensie. Zelden heb ik zo'n slecht boek gelezen als
Bella Donna. Ik heb het in twee dagen uitgelezen om de recensie op
tijd te kunnen inleveren en heb besloten het boek nu bij het oud
papier te gooien; ik zal het niet herlezen en ik zou het ook aan
niemand aanbevelen en dus uitlenen. Op de achterflap van Bella
Donna staat dat de meedogenloze Machteld de Wit succesvol is totdat
er iets gebeurt wat haar leven volledig op zijn kop zet.... Ik heb
het boek gelezen, maar heb geen idee welke gebeurtenis hiermee
bedoeld wordt. Door deze zinsnede had ik nog de hoop dat dit
wellicht een literaire thriller zou zijn. Ik lees dat Mathilde
schrijft voor NRCNext en Parool, toch niet de minste dagbladen,
maar heb nooit iets van haar gelezen. Ik neem toch aan dat deze
columns beter leesbaar zijn dan dit boek. Het boek hangt van
onsamenhangende onderdelen aaneen. Alle karakters blijven plat en
ontwikkelen zich niet. De schrijfster lijkt geen keuze te maken wie
haar hoofdkarakter is: Nienke, de ik-persoon, of Machteld. Beide
dames leren we niet kennen. Machteld is extreem en intens slecht en
lijkt daarmee weg te komen. Dit alles krijgen we te zien in zeer
ongeloofwaardige anecdotes met vaak zeer populair taalgebruik dat
niet uitgelegd wordt: barteren, msn, etc. Machtelds beweegredenen
voor haar wrede daden worden niet helder. We lezen de meest
schokkende passages zonder daar ooit uitleg voor te krijgen.
Kortom: helaas geen aanrader.