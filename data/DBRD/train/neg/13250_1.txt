Onlangs las ik 'Ladykiller', een literaire thriller van Elisabeth Mollema. Was het een thriller? Nee. Was het literair? Ik vond van niet.

Het spannendste van het hele verhaal zit meteen aan het begin, wanneer de drie vriendinnen Ebe, Heleen en Sonja bij een ravijn in Zuid-Frankrijk staan te kijken naar een lichaam. Het lichaam is van François. Een Franse play-boy die het aanlegde met alle drie de dames zonder dat ze het van elkaar wisten. Wanneer ze daar achter komen, besluiten ze wraak te nemen. Dat loopt echter uit de hand. Wie François uiteindelijk de dodelijke duw heeft gegeven en hoe het precies is gebeurd krijgen we niet meer te weten. Wel beschuldigen de drie dames elkaar.

De grote vraag is, wat ze nu doen. Naar de politie is geen optie, want geen van drieën is van plan om de rest van haar leven in de Franse gevangenis door te brengen. Heleen heeft thuis een puberdochter zitten die ze dat niet kan aandoen. Sonja is veel te succesvol als beeldhoudster. En Ebe leeft onder het juk van haar bezitterige moeder.

Ze besluiten uiteindelijk het lichaam weg te werken en het geheim als het moet tot in hun graf bewaren. Het lijk verpakken ze als het nieuwste beeldhouwwerk van Sonja. Ze geven het eerst aan Sonja's opdrachtgever Victor, waarvan ze de villa huren voor de vakantie. Maar die vertrouwt het zaakje ook niet helemaal. Het beeld nemen de dames mee naar Nederland. Deze hele operatie doet op z'n zachtst gezegd nogal ongeloofwaardig aan. Eenmaal in Nederland kabbelt het verhaal nog even voort door de relatie tussen Heleen en haar dochter nog een beetje te verdiepen. Iets wat totaal onnodig is voor het verhaal. Dochter Brechtje verdwijnt vervolgens. Niemand weet waar ze is. Maar ondertussen weet de lezer wel een beetje waar ze uithangt. Victor is namelijk ook op weg naar Nederland. Hij vindt Brechtje en ze komen vervolgens allemaal samen in het atelier van Sonja. En dan gaat alles heel snel. In het laatste hoofdstuk wordt het verhaal een beetje afgeraffeld met een raar einde.

De spanning is in dit boek ver te zoeken. Het verhaal is ook wat slapjes en ongeloofwaardig. Het idee van het verhaal kan best spannend zijn, maar dat komt niet uit de verf. Het leest wel lekker door dat dan weer wel. Maar verder is niet echt aan te raden.