In Donkerder dan de nacht bespreken Harry Bosch en Terry McCaleb een zaak waar ze samen opgelost hebben en die hun nu nog altijd achtervolgt. In 2001 besloot Michael Connelly dit verhaal uit te werken en het aan te bieden via zijn eigen mailinglist. Op die manier kregen de fans van de auteur geheel gratis een kort verhaal aangeboden. Twee jaar later besloot De Boekerij, de Nederlandse uitgever van Connelly, om het verhaal als een klein boekje uit te brengen en er een prijsvraag aan te verbinden. Dit alles ter promotie van het toen te verschijnen Verloren licht. Zodoende kwam Cielo Azul voor slecht één euro in de boekwinkels te liggen.

Het korte verhaal is een aardige aanvulling op de serie over Harry Bosch en vertelt hoe Bosch en Terry McCaleb elkaar hebben ontmoet. In de Santa Monica Mountains werd door een groep scholieren het lichaam van een onbekend meisje gevonden. Ze bleek te zijn vermoord en het lichaam was op een steile heuvel achtergelaten. Hoewel het de politie niet lukte om de identiteit van de vrouw te achterhalen, bleek de assistent lijkschouwer een aantal belangrijke ontdekkingen te doen. Hoewel Harry Bosch nu enigszins wist waar hij de dader moest gaan zoeken, besloot hij toch de hulp in te roepen van Terry McCaleb, op dat moment in dienst van de FBI als specialist in het samenstellen van daderprofielen. Samen ontdekken ze uiteindelijk wie de moordenaar is en redden op die manier de leven van een andere vrouw. De moordenaar gaat uiteindelijk naar de dodencel, maar bleef weigeren de naam van het vermoorde meisje bekend te maken. Hetgeen Harry Bosch en Terry McCaleb hun de rest van hun carrière zou blijven achtervolgen.

Het dunne boekje is uit voor je het weet en het verhaal is zeer kort en beknopt. Het is echter leuk om te hebben en het maakt de verzameling in ieder geval compleet. Van Michael Connelly wil je als fan namelijk geen letter missen.