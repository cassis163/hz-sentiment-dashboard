Recensie ’Stoel 7A’ – Sebastian Fitzek – maart 2019

Genre: thriller
Uitgever: The House of Books
ISBN: 978 90 443 5448 5
Uitvoering: paperback
Aantal pagina’s: 380
Verschijningsdatum: februari 2019

Met dank aan uitgeverij The House of Books voor dit recensie-exemplaar.

Berlijn - Nele Krüger, tweeëntwintig jaar oud, is hoogzwanger en tevens besmet met het HIV virus. Ze heeft David, haar ex, buiten gegooid en staat er nu helemaal alleen voor. Alhoewel haar uitgerekende datum pas binnen twee weken is, moet de bevalling nu plaats vinden. In haar situatie is een keizersnede aangewezen. Alhoewel ze haar vader al vier jaar niet gezien heeft, heeft ze hem toch op de hoogte gebracht dat hij een kleinkind gaat krijgen en ook vooral om haar te steunen. Dat is wel het minste dat hij kan doen nadat hij vier jaar geleden als een laffe hond de benen heeft genomen en is weggevlucht naar Argentinië.
Als ze op het punt staat om naar het ziekenhuis te vertrekken, breken haar vliezen. Godzijdank staat de taxi al te wachten. Opgelucht stapt ze in maar dan wijkt de taxichauffeur van zijn route af …
Buenos Aires – Mats Krüger, psychiater, woont al vier jaar in de hoofdstad nadat hij uit Duitsland is weggevlucht, juist op het moment dat zijn vrouw stervende was en dat zijn dochter Nele hem het meest nodig had. Nu kijkt hij er enorm naar uit om zijn dochter en kleinkind te zien. Maar Mats heeft een probleem: hij heeft enorme vliegangst en deze trip gaat zo’n dertien uren in beslag nemen. Als voorbereiding heeft hij een cursus gevolgd en alle beschikbare statistieken geanalyseerd, ook heeft hij talloze vliegtuigen bestudeerd. Omwille van dit heeft hij maar liefst 4 stoelen gereserveerd want hij is van plan om tijdens de vlucht van plaatsen te verwisselen.
Vlak na het opstijgen, krijgt hij een telefoontje van een onbekende beller. Als hij niet voldoet aan de eisen van deze afperser, zullen Nele en kind een pijnlijke dood sterven. Het is uitermate belangrijk dat hij de boodschap begrijpt! Want een ding is zeker, Nele bevindt zich in de handen van een ernstig gedragsgestoorde.
Mats moet er alles aan doen om zijn dochter levend te houden en tevens staat hij voor een onmogelijke opdracht. De klok tikt …

Conclusie
Telkens er een boek gaat verschijnen van Fitzek, kijk ik daar hals reikend naar uit. Dat was met dit boek ook niet anders en al zeker niet toen ik de cover zag. Dus de verwachtingen waren hooggespannen om eindelijk dit boek te kunnen lezen.
Fitzek is zo’n auteur waar van je weet dat die je op het puntje van je stoel kan laten zitten en die je zo meesleurt in zijn verhaal. Althans, dat was met zijn vorige boeken het geval. Vanaf het begin is dit verhaal bizar te noemen maar het triggert wel. Waar gaat dit verhaal naartoe leiden? Vele vragen die me direct bezig hielden. Wat me ook weer direct opvalt is, dat de auteur weer een psychiater als hoofdpersonage neemt. Dit is terugkomend stramien dat de auteur hanteert. Altijd personages die goed weten wat er in het menselijke brein omgaat en die dan in een stressvolle situatie terechtkomen.
Van Fitzek is geweten dat hij enorm houdt van mindgames en dat wil hij in dit boek nu ook weer bewijzen. Er zijn genoeg personages in dit verhaal verweven en vanuit hun perspectief worden de gebeurtenissen beschreven. Korte hoofdstukken die eindigen met cliffhangers en de plotwendingen zoals we ondertussen van hem gewend zijn.
Maar ik heb met een paar dingen geworsteld. Toevalligheden en dingen waarvan ik me afvraag of die echt wel kunnen. Daar knelt het schoentje voor mij in dit hele verhaal. Het wordt een beetje ‘te’ en het is voor mij allemaal vergezocht. Dat heeft er voor gezorgd dat de spanning en het leestempo in het verhaal omlaag ging. Het lijkt soms of hij er teveel dingen in wil steken en dat maakt het minder aangenaam. Waar ik wel altijd enorm verrassend vind, zijn de onderwerpen en de research die hij altijd in een boek verwerkt: de luchtvaart, statistieken, plaatsen en berekeningen om er maar een paar op te noemen. Dat vind ik altijd een heel knap en leuk gegeven. ‘Te land, ter zee of in de lucht’, Fitzek weet er wel een verhaal uit te slaan, alleen is het hem in de lucht niet zozeer gelukt! 2 sterren