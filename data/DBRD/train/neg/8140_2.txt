Na de geboorte van haar tweede kind begon Alexandra Nagelkerke, afgestudeerd in klassieke muziek, een zangpraktijk en vertaalde ze tien jaar lang romantische thrillers. Haar zus Victoria koos met maatschappelijk werk voor een andere richting. Samen zijn ze onder het pseudoniem Eva Monté begonnen met het schrijven van thrillers en spannende romans begonnen. Te koop, dat in 2015 verscheen, was hun gezamenlijke debuut en meteen werd genomineerd voor de Hebban Thrillerdebuutprijs van dat jaar. Ook schreven ze in 2018 de Storytel Original audioserie De mooiste tijd van je leven. In juni 2019 staat de uitgifte van hun nieuwste thriller gepland.

Het is crisis en de huizenmarkt ondervindt daar ook de negatieve gevolgen van. Makelaar Richard Hoek heeft daar echter geen last van, het lijkt hem goed te gaan. Nadat woonstyliste Ghislaine de woningen gerestyled heeft, lukt het hem om de huizen wel te verkopen. Ze maken hier echter wel een aantal vijanden mee. Dan slaat het noodlot toe en wordt Richard dood in de Eem aangetroffen. Het is meteen duidelijk dat hij is vermoord. Daarna ontdekt zijn vrouw Marlinde dat hij er dubieuze praktijken op na heeft gehouden. Ze vreest nu ook voor haar eigen leven, maar ook voor dat van haar kinderen.

Vastgoedfraude. Het gebeurde, het gebeurt en het zal blijven gebeuren. Dit onderwerp heeft de auteurs geïnspireerd om een thriller over dit thema te schrijven. Een aardig en origineel idee, maar de uitvoering daarvan laat wel wat te wensen over. Het verhaal heeft, en misschien was dat wel de bedoeling, weinig diepgang (alleen het personage Richard wordt wat meer uitgewerkt dan de andere) en daardoor is het nogal oppervlakkig. In het begin vallen sommige dialogen nogal op, ze zijn onrealistisch. In het bijzijn van vreemden, vooral als je ze voor het eerst ontmoet, gedraag je je niet alsof je hen al jaren kent. Zeker niet als die relatie ook nog eens zakelijk is. Dit is buitengewoon onwerkelijk.

Te koop is wel een vlot lopend verhaal, de lezer hoeft zich in feite niet in te spannen om het boek uit te krijgen, dat gaat eigenlijk vanzelf. De plot heeft een paar verrassende wendingen, maar niet dusdanig dat het daardoor spannend wordt. Die spanning blijft van begin tot eind achterwege. Dat komt zo goed als zeker ook omdat al vrij snel na de moord duidelijk is in welke richting de moordenaar gezocht moet worden. Dit is niet het enige voorspelbare in het verhaal, want ook was te voorzien dat een aantal van de belangrijkste personages niet te vertrouwen is.

De meeste personages komen overigens niet al te sympathiek over en zijn ook niet zo inspirerend. Alleen Marlinde, de vrouw van Richard, springt er enigszins positief uit. Maar zijn alleen kan het geheel niet redden. Al met al is Te koop een verhaal dat weinig indruk maakt en ook nog eens behoorlijk simpel is. In een volgend boek zal het auteursduo zich wel van een betere kant moeten laten zien, want op zich hebben ze het zeker in zich om een boeiende thriller te schrijven. Het zal er dan ook wel uit moeten komen.