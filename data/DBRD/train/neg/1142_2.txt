In Vrij wordt het verhaal uitsluitend vanuit hoofdpersoon Linde verteld. Na een huwelijk van 20 jaar met een man die heeft bepaald wat goed voor haar is, houdt ze het voor gezien. Ze wil hem vermoorden om als vrij mens verder te kunnen leven. Maar zo gemakkelijk is dat nog niet? Zitten de plannen goed in elkaar? Klopt het scenario en wat te doen met onverwachte gebeurtenissen? Linde maakt een script.
Op de achterflap van Vrij wordt naar mijn smaak teveel van het verhaal weggegeven. Dat is jammer. Omdat het boek geschreven is vanuit hoofdpersoon Linde komt de lezer veel te weten over haar gedachten, haar beweegredenen en haar drijfveren. Vrij is een boek dat vlot wegleest. Binnen een paar uur is het uit. Het is het debuut van de schrijfster en op de omslag staat serialkiller uit liefde. Deze vlag dekt de lading niet helemaal. Een boek dat heel dicht op de huid van de hoofdpersoon zit, een boek over behoefte aan vrijheid en onmacht om dit vorm te geven. De les lijkt te zijn dat je datgene wordt wat je bestrijdt. Na lezing van Vrij doemden vragen op over de hoofdpersoon Linde. Hoewel ze een vrouw lijkt te zijn die relatief normaal functioneert zit ze ook gevangen in haar eigen wereld met een zelfbeeld dat niet klopt. De vraag naar het karakter van Linde blijft teveel open.
Een boek om snel te lezen, vlot geschreven en soms intrigerend. Op andere momenten niet helemaal geloofwaardig wat betreft karakterschets van de hoofdpersoon of het verloop van sommige gebeurtenissen. Een aardig debuut van Martine Kamphuis.