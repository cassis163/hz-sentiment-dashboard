Het goede nieuws is dat dit geen boek is met de personages uit De samenzwering en De verzamelaars. Het slechte nieuws is dat dit boek geschreven is in dezelfde kinderlijke trant als de voorgaande twee boeken. Sean King en Michelle Maxwell mogen weer opdraven. Hun laatste optreden was in Het uur van de zonde, waar ze te maken kregen met een tegenstander met een iq van 160. In Geniaal geheim zitten ze met een gemeenschap vol geniale mensen. Nee, wees maar niet bang dat dit een moeilijk boek is. Baldacci heeft zijn schrijfstijl weer afgestemd op kinderniveau met zinnetjes als Hij hoopte maar... en Misschien zou de vrouw zelfs wel boos worden.... Je hoort het hem als het ware voorlezen aan een groep kleuters die zich om hem heen verzameld hebben. Alles wordt weer tot in den treure uitgelegd aan de lezer. De politie wordt als slim omschreven na het stellen van één simpele, voor de hand liggende vraag (Had je de deur op slot gedaan?). De vaak knullige dialogen maken het boek ook al geen leesbaar gebeuren.
Toch nog twee sterren voor de moeite en het plot. En volgende keer voor de verandering weer eens een topper zoals De laatste man.