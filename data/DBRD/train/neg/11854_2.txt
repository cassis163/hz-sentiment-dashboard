Het is oktober 2016, 100 jaar geleden draaide de eerste film in Cinnecita in Tilburg. Reden genoeg om een boekje uit te geven. Anton Dautzenberge en Diederik Stapel hebben een jaar lang beschouwingen geschreven over de film, de cinema, geschiedenis, meningen en interpretaties, wat resulteerde in Van licht en donker.

Onderwerpen die voorbij komen zijn o.a Muzes, spanning, animatie, Duitse films, nasynchronisatie, buddy’s, blockbusters, diversiteit, filmhuis, politiek. Kortom de heren hebben in een jaar wel alle aspecten van de film besproken.
In een bundel is het altijd afwachten wat er komt. Niet alles kan even leuk zijn, maar helaas blijken de verhalen grotendeels redelijk saaie opsommingen en omschrijvingen van films en scenes te zijn, veelal zonder humor. Jammer, een iets smeuïger schrijfstijl had het boek een stuk toegankelijker gemaakt.

Een onderhoudend boek, zeker voor een lezer met een grote kennis van films, zowel nieuw als oud. De schrijvers weten interessante feiten neer te pennen, maar de wijze waarop had wat losser mogen zijn. Het feit dat een van de schrijvers een wetenschapper is verklaard wat dat betreft een hoop.
Het lezen levert zeker een paar filmtips op, maar geeft vaker een hoop informatie die niet zal blijven hangen.