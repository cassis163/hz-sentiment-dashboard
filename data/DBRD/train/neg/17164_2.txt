Een nieuwe Robotham! Eindelijk… na elf bijzonder geslaagde boeken is er dan ‘Verwachting’. Zeg maar: erg hoge verwachtingen. De Australische topauteur kruipt dit keer onder de huid van twee dames, zwangere vrouwen dan nog wel. Als dit maar goed afloopt.

Bij Meghan loopt alles op wieltjes: huisje, tuintje en binnenkort nog een derde kind erbij. Ook haar knappe man niet vergeten, die heeft veel succes, ook zakelijk. Zo te zien een ideaal gezin. Ja, Agatha, die heeft het veel minder voor elkaar. Een baan waar je niet echt blij van wordt en een baas waarvan je zure oprispingen krijgt. Om dan niet eens te spreken over haar partner. Tevens draagt ze nog steeds een zware last uit haar verleden met zich mee. Wat wil ze nu eigenlijk? Een leven en een familie zoals haar ‘vriendin’ Meghan…

Michael Robotham waagt zich op glad ijs, hij gooit immers zijn bewezen succesformule – die je nauwelijks kunt ontcijferen – moedig overboord. Lef heeft hij wel, dat moet gezegd en is een mooi pluspunt. Tijdens het lezen wacht je braafjes op een eerste explosie, die komt er echter niet. Toch nodigt het steeds wisselende perspectief uit om verder te blijven gaan met het kabbelende verhaal. Wanneer wordt het nu echt eens spannend, of word je plots verrast door een knappe wending; waar blijven die fraaie zinnen?

‘Verwachting’ wordt gepromoot als een psychologische thriller. Een psychologische roman komt dichter in de buurt volgens deze lezer. Heeft hij zich te veel geconcentreerd op zijn twee vrouwelijke protagonisten, dat het ten koste gaat van andere belangrijke thrillerelementen? Een meester in het plotten laat zelfs het doel onaangeroerd. Ik herken zijn signatuur nauwelijks. Dit boek gaat – zeker weten, ook omdat het een Robotham is – zeer mooie verkoopcijfers opleveren. Ook zal een groot aantal – wellicht voornamelijk vrouwelijke - verrukte lezers zorgen voor een ware sterrenregen.
Toch wordt dit niet mijn laatste boek van deze schrijver. Zijn andere elf thrillers, die benaming wel degelijk waardig, hebben me meer dan vergevingsgezind gemaakt. De auteur verdient nog meer dan één nieuwe kans om het opnieuw goed te maken.

Komt er een verfilming van ‘Verwachting’ (‘The Secrets She Keeps’), dan laat ik deze bittere kelk graag aan me voorbijgaan. Torenhoge verwachtingen versus deceptie als eindresultaat.