Toen Dan Brown zijn Da Vinci Code schreef wist hij niet dat hij daarmee een heel nieuw genre boeken zou gaan starten. De Da Vinci Code maakte gebruik van een kennelijk aanstekelijke combinatie van een eeuwenoud mysterie met tentakels naar het heden. Koppel dit gegeven aan een hedendaagse speurneus, die gedurende het verhaal van achtervolgde een achtervolger wordt, en een boek heeft alle ingrediënten om een bestseller te worden. Als de schrijver tenminste een goed schrijver is.

Niet alleen de schrijvers van een succesverhaal worden rijk van de verkopen, maar ook de uitgevers zien met lede ogen aan dat hun collega-uitgevers steenrijk worden door een succesvol boek uit te geven. Ze zoeken dan de hele wereld af om een manuscript te vinden waarmee ze ook een graantje mee kunnen pikken van die nieuwe trend.

Zo is ook Equinox van de Australische schrijver Michael White in Nederland aangekocht door een uitgeverij. Het verhaal doet oppervlakkig gezien aan alle nu bekende voorwaarden om een Dan Brown-achtig verhaal te zijn. Van Isaac Newton, de Engelse ontdekker van de werking van de zwaartekracht, was allang bekend dat hij ook een alchemist was geweest. Alchemie was immers de middeleeuwse voorloper van de chemie en daarin schuilt dus helemaal niets sinisters.

Michael White daarentegen poogt Newton neer te zetten als een duister figuur, die met behulp van alchemie en raadselachtige manuscripten, het kwaad probeert te beheersen. Hoewel White al een 25-tal biografieën heeft geschreven over bekende levende en dode personen moet geconcludeerd worden dat Equinox een zeer zwak boek is. Het verhaal wil maar niet spannend worden, Newton wordt zeer ongeloofwaardig neergezet, en aan het eind van het boek wordt het nog gekker. In een goedkope variant op de beginscène van Indiana Jones and the Raiders of the Lost Ark wordt afscheid genomen van alle vormen van geloofwaardigheid.

Speciaal voor de Nederlandse uitgave schreef Michael White een meer dan dertig paginas lange mini-encyclopedie over de feiten achter de fictie in een doorzichtige poging om meer historisch gewicht te geven aan het verhaal. Dat is allemaal mislukt en het blijft een boek met een vederlicht verhaal.