De flap vermeldt : “Waarschuwing: dit boek gaat je leven grondig veranderen.” Als je daar zulk een statement zet en dit dan nog eens herhaalt in het voorwoord, dan zorg je er wel voor dat de verwachtingen zeer hoog gespannen staan. Ik vrees echter dat dit boek mijn leven niet gaat veranderen - niet in minst.
Het boekje is kort, te kort (143 bladzijden) en je hebt het dus in een mum van tijd uit. Het bestaat eigenlijk uit 2 delen: in deel 1 beschrijft de auteur haar persoonlijke zoektocht naar een oplossing voor haar klachten (chronische vermoeidheid, spierpijnen, stress, …) en hoe ze uiteindelijk aan een oplossing komt; in deel 2 geeft ze een uitleg waarom deze oplossing werkt en andere oplossingen niet.
Deel 1 is heel herkenbaar voor cvs/fibromyalgiepatiënten: de beschrijving van de symptomen en de reacties en het onbegrip van familie, vrienden, collega's en behandelend medisch personeel komen heel bekend over. De schrijfster komt dan in de wachtzaal van de dokter een man tegen die zegt “Ik kan je helpen”. Mondjesmaat ontdekt de schrijfster dan via hem wat de oplossing is. De oplossing bestaat uit het nemen van 2 voedingssupplementen die op een voorgeschreven manier moeten ingenomen worden. De gezondheid van de schrijfster gaat er ongelooflijk op vooruit, zodanig zelfs dat ze deze oplossing binnen de kortste keren ook aanreikt aan haar vriendinnen die in hetzelfde schuitje zitten. Tot zover het gefictioneerd gedeelte. Deel 2 wil dan eigenlijk de voorgestelde oplossing voor het ziektebeeld cvs/fibromyalgie/burnout/depressie/stress wetenschappelijk onderbouwen, maar de schrijfster schiet hierin schromelijk te kort. Dit gedeelte had best wat uitgebreider mogen zijn, het is veel te summier. Ik vermoed dat mensen die de problematiek van cvs/fybromyalgie kennen de oplossing zowieso met het nodige scepticisme zullen bekijken. Naast een waslijst aan medicijnen hebben deze mensen meestal ook een scala aan therapieën achter de rug, waardoor het geloof in ‘de mirakeloplossing’ al danig geslonken is.
Ondanks alles heb ik dit boekje met plezier gelezen (in eerste instantie om de herkenbaarheid) en durf ik te hopen naar de toekomst toe dat dit boekje weer een stapje verder naar een remedie tegen chronische vermoeidheid/fibromyalgie/depressie/burnout/stress kan zijn en dat er nog naarstiger naar een oplossing gezocht gaat worden. Persoonlijk geloof ik niet dat dit de oplossing zit in de genoemde middelen voorgesteld in dit boekje, alhoewel deze wel een positieve invloed kunnen hebben, maar dat hebben enkele andere geneesmiddelen en therapieën ook, dus baanbrekend durf ik deze zeker niet te noemen.