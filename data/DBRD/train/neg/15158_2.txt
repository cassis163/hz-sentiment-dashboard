De Londense Rachel verhuist na haar zomers huwelijk met David naar Cornwall. Ze heeft haar werk opgezegd om het familiehuis van David, Carnhallow, kamer per kamer op te knappen. Gedurende de week verblijft David in Londen voor zijn werk, waardoor Rachel alleen in Carnhallow is met Davids zoon Jamie, zijn moeder Juliet en de hulp Cassie.
Rachel probeert een band te smeden met Jamie na de tragische dood van zijn moeder. Hij gedraagt zich af en toe raar en op een dag zegt hij aan Rachel dat ze tegen Kerstmis dood zal zijn.
Terwijl de dagen verstrijken, gebeuren er alsmaar mysterieuze dingen en ondertussen nadert Kerstmis met rasse schreden…

Het verhaal moet het vooral hebben van de sfeer in het boek. De omgeving in Cornwall en het huis Carnhallow zelf worden heel somber en donker beschreven. Hierdoor voel je als lezer echt de beklemmende sfeer. Naarmate de zomer over gaat in herfst en winter, wordt de sfeer grimmiger.

Het verhaal komt heel traag op gang door de beschrijvende schrijfstijl. De geschiedenis van de mijnen in de streek en hoe de dorpsbewoners en landeigenaren met elkaar omgingen, komt veelvuldig aan bod.
Het duurt toch tot de helft van het boek vooraleer het spannend wordt. Het begin mocht voor mij iets korter. Het tweede deel van het verhaal werkt wel naar een heuse climax toe wat je heel nieuwsgierig maakt naar het einde. Vooral het aftellen van de hoofstuktitels zorgt voor een extra spanningselement. Je wilt weten wat er met Kerstmis gaat gebeuren en aan het begin van elk hoofdstuk kan je duidelijk zien hoelang het nog duurt.

In het boek zijn ook foto’s van historische mijnsites uit Cornwall terug te vinden. Deze hebben voor mij persoonlijk geen meerwaarde. De meeste foto’s zijn heel donker waardoor ze ook onduidelijk zijn. Door de beschrijvingen in het boek was ik wel nieuwsgierig naar de foto’s, maar de meesten zijn echt te donker om goed te kunnen bekijken. Ze dragen wel bij tot de donkere sfeer van het boek.

Voor mij begon het boek te traag om helemaal in het verhaal meegesleurd te worden. Halverwege het verhaal wordt het wel spannend en wil je weten hoe het afloopt.

Wie graag thrillers leest waarbij sfeerschepping en beschrijvingen van de omgeving een grote rol spelen, kan met volle teugen van dit boek genieten.