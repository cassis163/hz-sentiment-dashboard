De schrijfsters van "De Dysasters" zijn binnen dit genre geen onbekenden. Alhoewel ze het vooral bij een serie hebben gehouden, welke meerdere succesvolle delen bevat, is nu ook gekozen voor een hele nieuwe serie.

Het verhaal gaat over 8 tieners die nog voor de geboorte genetisch gemanipuleerd zijn door een dokter Rick Steward. Zij zijn hierdoor gebonden per tweetal aan een van de elementen. Zo ook de hoofdpersonages Foster en Tate. Zij beheersen het element lucht, welke echter pas tot uiting komt wanneer zij ook daadwerkelijk bij elkaar komen.
Vluchtend van de dokter en zijn 4 eerdere 'experimenten' komen zij erachter dat er nog 3 koppels zijn zoals zij. Tieners die ook door de dokter gezocht worden enkel om te bestuderen en verder te manipuleren. En dit kunnen ze uiteraard niet laten gebeuren.

Het boek is benoemd onder de categorie young adult. En dat is denk ik ook wel de meest geschikte noemer. Al is het naar mijn mening wel aan de ondergrens van de young adult. Vooral de jongere lezers zullen erg gesteld zijn op het boek en de schrijfstijl, maar zich ook zeker kunnen verplaatsen in de hoofdpersonen.
Helaas ontbrak wat mij betreft wat diepgang in het verhaal. De personages blijven redelijk oppervlakkig en, vooral naar het einde toe, krijg je als lezer het gevoel dat het verhaal afgeraffeld wordt. De schrijfstijl is erg kinderlijk, met extreem veel verwijzingen naar andere boeken, films en liedjes. Wat voor mij een beetje een geforceerd gevoel gaf alsof de schrijfsters teveel hun best deden om 'cool' te zijn.

Het is jammer, want het idee van het verhaal is hartstikke leuk. De uitwerking had alleen van mij wel iets anders gemogen.