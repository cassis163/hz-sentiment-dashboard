De stationskluis uit de titel zet alles in beweging, want hij explodeert met verbranding van tien miljoen euro. De net gepensioneerde, maar nog altijd zeer tegendraadse commissaris Eddie Delfosse verliest zijn enige vriend bij die explosie, evenals zijn beoogde opvolger bij de Antwerpse recherche. Delfosse is getergd en gaat op zoek naar de dader, de moordenaar van zijn vriend en collega. Delfosse wordt vanwege zijn onderzoek bedreigd, maar hij kan onderduiken bij een rijke zakenman Victor Van Sant. Die staat bij hem in het krijt (zie Dertien kilo) vanwege het oplossen van de ontvoering van zijn dochter Laure. Het onderzoek naar de aanslag leidt naar een andere rijke zakenman Coudron, die een rekening lijkt te willen vereffenen. Niet alleen door de explosie, maar ook door het doden van twee ministers die hem niet langer willen beschermen.
Kluis veertien is het tweede deel van de zogeheten Miljardairs-trilogie. Daarin komen drie puissant rijke Belgen aan hun einde. En inderdaad, aan het einde van deel twee, is er ook nog maar één over. Het verhaal dat Van den Bergh vertelt is echter mager: qua plot, qua stijl, qua spanning en qua personages. Het blijft allemaal wat steken in karikaturale typetjes. Jammer, het vertrekpunt is veelbelovend maar de auteur lost die belofte niet in. Herkansing in deel 3?