Alice valt in een konijnenhol en beleeft vervolgens allerlei avonturen in een wonderlijke omgeving.

Deze bewerking door de Vlaamse schrijver Ed Franck, van de klassieker 'Alice's adventures in Wonderland' uit 1865 door Lewis Carroll, heeft veel van de fascinerende, diepere lagen van het origineel verloren. Het origineel is een boek voor lezers van 8 tot 80 jaar en deze bewerking is eigenlijk helemaal gefocussed op een hele jonge lezersgroep. Er is weinig diepgang te vinden en het verhaal is in een eenvoudig taalgebruik geschreven. De bedoeling van Franck was om een eigentijdse Alice neer te zetten en dat is hem gelukt, maar het is wel wel ten koste gegaan van de kracht van het origineel.

De illustraties van Rebecca Dautremer zijn zonder meer sprookjesachtig mooi en het is een plezier om dit mooi afgewerkte boek door te bladeren en de details van de afbeeldingen te bewonderen. De illustraties dragen het boek en ondersteunen het verhaal bijzonder goed. Kanttekening daarbij is toch wel dat de tekeningen vanwege de complexe details en soms wat sombere uitstraling wat meer geschikt lijken te zijn voor een iets oudere doelgroep.

Als boek op zich is het een vlot te lezen verhaal en heel geschikt als voorleesboek voor jonge kinderen. De verhaallijn is goed gevolgd en de gedichtjes zijn leuk en eigentijds. Helaas heeft deze bewerking niet de kracht om de fantasie blijvend te prikkelen en de diepere lagen te vinden die het origineel onsterfelijk heeft gemaakt, en dat heeft niets met het gedateerde taalgebruik van het origineel te maken. Het heeft te maken met het weglaten van mooie dialogen en woordspelingen. Het krachtige spel met logica is vereenvoudigd en doet weinig meer om de lezer te prikkelen.

Franck heeft een leuk kinderboek geschreven en het is prachtig geillustreerd.

Leuk, niet meer dan dat!