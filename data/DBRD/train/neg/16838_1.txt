Mia Sheridan laat de lezer kennismaken met Bree, een meisje dat naar een ander stadje vlucht na een opgelopen trauma. Hoewel ze er slecht aan toe is, vergaat het haar heel goed in het stadje. Ze ziet er erg goed uit, waardoor ze wordt uitgevraagd door de op-een-na-knapste jongen van het dorp - toevallig de neef én rivaal van de andere hoofdpersoon, de knapste jongen van het dorp - ze maakt vrienden, wordt 'liefje' en 'schatje' genoemd door zowel haar buurvrouw als haar werkgever, ze maakt vriendinnen en ontmoet een zonderlinge jongeman. Ook deze jongeman heeft de nodige traumatische gebeurtenissen meegemaakt. Bree is direct in hem geïnteresseerd en interpreteert de openstaande tuinpoot als wederzijdse interesse. Als ze met haar hondje Phoenix zijn tuin binnensluipt, krijgt ze in plaats van een bebaarde zwerver een goddelijke jongeman met een 'eightpack' te zien die al houthakkend de vleesgeworden fantasie van onze Bree wordt. De twee worden al snel closer en ondanks dat Archer geen normaal menselijk contact gewend is, draait hij enorm snel bij en is er eigenlijk niets meer wat hem in de weg staat. Zijn herstel gaat zelfs zo zonder vallen en opstaan, dat het absoluut ongeloofwaardig is, gezien wat hij heeft meegemaakt.
Vervolgens leert de ervaren Bree Archer de geheimen van de liefde kennen. Al vanaf de eerste zoen (waarbij Archer klaarkomt) staat dit zeer beeldend beschreven. Woorden als 'botergeil' en zinnen over Bree's kloppende clit worden niet geschuwd. Integendeel, ze worden zelfs zo vaak herhaald, dat ik moet kijken of ik inderdaad het juiste genre te pakken heb.
Het verhaal komt tot een climax als Bree's traumatische ervaring terugkomt. Vervolgens wordt het verhaal afgeraffeld. Geïntroduceerde personen sterven een stille dood (figuurlijk) doordat Mia het er niet meer over heeft, vragen blijven onbeantwoord en de traumatische ervaringen die het verhaal juist nog enige diepgang gaven, worden niet meer benoemd. Dit zorgt ervoor dat het verhaal totaal ongeloofwaardig is. Als toppunt van teleurstelling maakt Bree totaal geen ontwikkeling door. Het is zelfs moeilijk te omschrijven wat haar karaktereigenschappen eigenlijk zijn. Misschien botergeil, of is dat geen eigenschap?
Voor mij voorlopig geen Young Adult meer!