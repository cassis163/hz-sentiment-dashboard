Gerard Nanne heeft enkele jaren geleden zijn bestaan als zelfstandige omgeruild voor zijn oude beroep om meer tijd te kunnen besteden aan zijn passie, het schrijven van misdaadromans. Zwanendrift is zijn tiende thriller, en het vierde verhaal in de serie met de zeer deskundige maar vol problemen zittende inspecteur Jillian Blom in de hoofdrol. En zoals in de meeste verhalen van Nanne het geval is, is Noord-Holland ook nu weer het decor.
Tamara van Deutekom heeft uit haar laatste werkkring een goede vriendin overgehouden. Luzette Wenkenbach en Tamara vertrouwen elkaar vele geheimen toe en spreken geregeld met elkaar af. Maar de ochtend na hun laatste telefoontje wordt Luzettes lichaam gevonden: vermoord! Inspecteur Jillian Blom start het onderzoek en stuit op een muur van vragen als ze dieper in het leven van de vermoorde Luzette wil duiken. Was ze zeer behulpzaam en een luisterend oor voor haar vriendin, Tamara blijkt toch maar zeer weinig te weten over het leven van Luzette. Jillian kan zich echter niet ten volle op het onderzoek storten omdat zij en haar vriend Maarten op het punt staan een oude boerderij in Hoorn te kopen. Ze ziet mogelijkheden voor haar meervoudig gehandicapte dochter Amber, maar zal het korps in Heemstede moeten verlaten. In Hoorn kan ze bij het politiekorps wel haar huidige functie voortzetten. Daar komt zij aan informatie over een moordzaak die twaalf jaar geleden in een schuur naast hun boerderij gepleegd werd. Dat Wilco van Dijk, het vriendje van Tamara, daar een rol in heeft gespeeld, lijkt een toevalligheid. Als haar voorganger bij het korps, Frank Benders, te kennen geeft nog steeds met twijfels te zitten, stort ze zich, samen met haar nieuwe collega Paula van Es, op die oude moordzaak ...
Zwanendrift is een misdaadroman, zeer eenvoudige opzet. Het verhaal verloopt uitermate rustig met weinig hoogtepunten of raadsels. Gerard Nanne heeft het zichzelf ook niet echt moeilijk gemaakt en te vaak het toeval een flink handje laten helpen. Met een vrij kleine cast wordt een vlak verhaal in scène gezet dat door de vele toevalligheden wel heel voorspelbaar wordt. Dit alles bij elkaar opgeteld is het amper 228 pagina's uit te houden. Meer zou al snel te veel worden omdat de karakters ook weinig diepgang krijgen. Een einde is er wel maar een echte ontknoping kun je het niet noemen. Nanne heeft namelijk vooraf zijn kruit al verschoten, zodat een echte winnaar niet voorhanden is. Jammer, dit had anders gekund!