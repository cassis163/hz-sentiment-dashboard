Geen recensie, gewoon even een kattebelletje wat ik van dit boek vond.
Helaas viel Voor eens en altijd mij persoonlijk nogal tegen. Eerst de pluspunten: mooie en bijzondere schrijfstijl, soms haast dichterlijk, poëtisch. En als je van het genre houdt: het boek leest als een James Bond-film die aan je voorbijgaat, maar dan de vrouwelijke versie ervan.

Waar gaat het mijns inziens mis? Vooral in de geloofwaardigheid. De blinde en overbejubelde Jenny Aaron wordt als een ‘wonder woman’ neergezet. Ze kan werkelijk alles, bijvoorbeeld op 80 meter afstand een 9 schieten, nèt geen 10 vanwege een gedachtesprongetje dat haar dwarszit. Ondanks haar blindheid is ze in gevechtsscènes beter, sneller én gewelddadiger dan al haar mannelijke en ziende collega’s. Ongeëvenaard, eigenlijk, WOW!
Het verhaal verloopt nogal chaotisch. Te veel bijpersonen, gedachten en herinneringen, die van het ene naar het andere karakter kunnen fladderen, soms in meerdere tijdscènes. Van de hak op de tak, zeg maar.
Hoe zit het met de spanning? Deze is continu zó hoog, dat ze ‘over the top’ is. Te veel van het goede, waardoor het verhaal op een bepaald moment niet meer boeit en zelfs vermoeiend wordt. Mag het ietsje minder zijn? Pfffff …
De kracht van een thriller zit ‘m juist in latent aanwezige en opgebouwde spanning, zodat je steeds verrast wordt en je met blozende konen niet kunt wachten op wat er verder nog gaat komen.
De gewelddadige scènes (bah!) met de blinde Aaron komen evenmin realistisch over. Wat ik al zei: gelijk een James Bond-film, en daar moet je van houden.

Afkraken is misschien niet zo chic, in tegenstelling tot de Hebban-recensie van de door mij zeer gewaardeerde Soraya, maar het boek lijkt mij een gemiste kans om een blinde overtuigend neer te zetten. Ook jammer van al dat overbodige geweld. Wat wil Andreas Pflüger hiermee bewijzen? Ergo! Gelezen, gewogen, maar te licht bevonden. Pflüger heeft te hard zijn best gedaan en overdoseert de lezer, terwijl ‘less’ juist zo veel ‘more’ kan zijn. Aan zijn schrijfstijl ligt het niet, dus wie weet wat nog volgt. 2,5 ster, naar beneden afgerond een 2.