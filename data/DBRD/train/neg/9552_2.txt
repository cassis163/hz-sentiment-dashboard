Toen ik het plot van S.T.A.G.S las, kon ik niet anders dan naar The Book Depository surfen en op de bestelknop rámmen. Wat leek me dit een heerlijk verhaal!

We volgen Greer MacDonald, een meid die door een beurs op St. Aiden the Great School terecht komt, kortgenoemd STAGS. Het is de oudste school van Engeland en staat bekend om de primitieve, maar goede opleiding. Op STAGS is er een elite-clubje, de Medievals. Iedereen kijkt naar ze op, volgt hun manier van doen en laten en hierdoor heerst er een wat middeleeuwse sfeer op de school. Geen telefoons en internet, maar brieven schrijven en boeken lezen. Greer wordt niet echt geaccepteerd op de school en hoort al helemaal niet bij de Medievals, dus ze doet gewoon haar ding. Tot ze op een dag een uitnodiging ontvangt om een weekend vol "Huntin', Shootin', Fishin' " te mogen bijwonen op Longcross Hall, het landgoed van één van de Medievals. Al blijken de Medievals hele andere opvattingen te hebben over deze bezigheden...

Het idee van het boek is zo ontzettend leuk en ik baal dan ook als een stekker dat het boek me tegenviel! Greer vertelt in STAGS wat zij heeft meegemaakt en enerzijds is de POV vanuit Greer goed gedaan, anderzijds blijft de rest hierdoor vrij oppervlakkig en hierdoor komt de spanning niet tot haar recht. De personages lijken zo uit "het boekje" te zijn overgenomen, waardoor ze standaard zijn en er totaal geen sympathie voor ze groeit. Je hebt "de oogverblindende schoonheid", "de schurk", "de hunk", "het kneusje" en ga zo maar door.

Het verhaal is gemakkelijk te volgen, maar helaas ook een flink tikkeltje voorspelbaar. Het begon ontzettend sterk met de eerste zin, maar zakte vervolgens vlot terug in een verhaal dat langzaam vertelt wordt. Het idee om van de jagers, schutters en vissers slachtoffers te maken is ontzettend origineel en juist daardoor is het zo jammer dat de grote lijn zo standaard verliep.

Jammer, had er echt veel meer van verwacht. STAGS krijgt van mij 2*. Maarrrr er schijnt ook een serie van te zijn. Dan ga ik die maar eens bekijken :D!