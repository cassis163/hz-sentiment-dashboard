Geen beroepsgroep heeft zo'n saai imago als de account. We zien de accountant als de wat saaie cijferfreak die zich vooral interesseert in het complete cijfer achter de komma. Sybren Kalkman, zelf ook werkzaam geweest in de accountancy, wil een ander beeld schetsen aan de hand van zijn thriller Claim uit Moskou.
Hij schetst een wereld van snelle jongens die zich bezig houden met het grote geld en zodoende te maken krijgen met hebzucht, criminaliteit en afpersing. Een accountant saai? Ze zijn juist de mensen die het dichtst staan bij datgene wat ons allemaal intrigeert: money, money, money!
Het verhaal begint met de claim uit Moskou uit de titel. Het Russische bedrijf Korfos dient een claim in van 5 miljard euro tegen het Nederlandse accountancykantoor P&G. Ze zouden cruciale fouten hebben gemaakt in hun werk. Er worden geen middelen geschuwd om de accountants onder druk te zetten om te zwichten tot betaling van het absurd hoge bedrag. De werknemers worden continu geplaagd met intimidatie van stalkende boeven en de constante dreiging van daadwerkelijk fysiek geweld. Wanneer een van de accountants de druk niet meer aankan en zelfmoord pleegt, wordt het tijd voor een revancheslag. Rob van Dam wordt uitgezonden naar Rusland en moet uitzoeken wat er waar is van de claim. Daar aangekomen komt hij in een surrealistische wereld terecht waarin de onderwereld nauwe banden heeft met de bovenwereld. Niets is wat het lijkt!
Het onderwerp accountancy is niet bepaald aansprekend voor het grote publiek. Sybren Kalkman doet echter zijn best om de vaart erin te houden met een redelijk geraffineerd plot. Toch sluipt er te vaak saai vakjargon in. Met name de passages rond financiÃ«le constructies zijn dan ook niet bijster interessant. In het middenstuk komt er wat meer vaart in als de handelingen zich verplaatsen naar de corrupte wereld in Rusland, waardoor het wat meer de contouren krijgt van een gewone thriller. Compleet met schietpartijen, een begeerlijke femme fatale en interessante schurken. Maar deze spanning wordt niet tot het einde volgehouden en de laatste hoofdstukken zijn weer aan de saaie kant. Het maakt Claim uit Moskou een wat onevenwichtige thriller die niet geheel weet te overtuigen.