In Roerend goed van Ina Bouman wordt Lisa Geesink hevig opgeschrikt door enkele sterfgevallen van medebewoners in het appartementencomplex waar ze woont. Lisa Geesink is zelf een verdachte. Daarnaast zijn er nog diverse andere personen die zich merkwaardig gedragen en die het een en ander op hun kerfstok lijken te hebben. In Roerend goed wordt een beeld geschetst van mensen die in aanraking komen met een verdorven wereld van seksboerderijen, illegale vrouwen- en kinderhandel, handel in onroerend en roerend goed. In het boek probeert de politie de misdaden op te lossen. Dit gebeurt voornamelijk door inspecteur Knoop en Agnes Swart.

Roerend goed is een boek dat gemakkelijk leest en toegankelijk is. Aan het eind komen de verschillende lijnen bij elkaar. Ina Bouman schetst overtuigend een verdorven wereld met weerloze slachtoffers. De misdadigers - verenigd in internationale netwerken - halen vrouwen en kinderen uit o.a. Kroatie naar rijke Westeuropese landen om behoeften van decadente, rijke Europeanen te bevredigen. Deze wereld wordt op sommige momenten indringend beschreven. Is het een spannend boek? Naar mijn smaak te weinig. Iets te vaak was er sprake van onwaarschijnlijkheden of toevalligheden. Hierbij denk ik aan de ontsnapping van een kind juist op het moment dat redders aanwezig zijn. Ook het vrijlaten van een hoofdpersoon door een stelletje boeven vond ik niet erg geloofwaardig. Waarom zouden ze de vrouw geloven zodra ze van zich af bijt?

Samengevat: Roerend goed is een aardig product van eigen bodem. Het staat garant voor enkele uren ontspannend lezen en de Nederlandse taferelen zijn herkenbaar.