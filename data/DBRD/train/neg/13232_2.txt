Robert Wilson schrijft met Tot zwijgen gedoemd een vervolg op zijn vorige boek De blinde man van Sevilla, met dezelfde hoofdrolspelers en een hoeveelheid referenties.
Dit keer gaat het om de dubbele moord op een echtpaar. Inspecteur Javier Falcon moet de zaak uitzoeken en als goeie Spanjaard gaat hij meteen langdurig met iedereen in dialoog over het waarom niet en wat allemaal ook van geen belang is. Een stijl die men diepgravend, dan wel tergend kan noemen, maar die in ieder geval niet de mijne is. Men praat maar door en er gebeurt niets.
Uiteindelijk blijken zowel de CIA, Chileense doodseskaders, de Russische maffia, een internationaal pedofiel netwerk en de moord op de Zweedse premier Olof Palme een rol in dit geneuzel te spelen, maar Robert Wilson weet het voor mekaar te krijgen ook deze ingrediënten zonder enige aktie te serveren en tenslotte als een afgeraffeld nachtkaars uit te laten gaan. Twee sterren voor de Spaanse sfeer.