Laat ik beginnen met het feit dat Altijd Anders een derde deel in een serie is. De uitgeverij presenteert het boek als standalone en het boek is zo ook prima te lezen, maar tijdens het lezen mis je toch een paar cruciale feiten die het lezen een stuk makkelijker en begrijpelijker maken.
Toen ik begon met lezen wist ik niet dat dit dus een derde deel in een serie was en daardoor heb ik het gevoel dat het boek bij mij geen eerlijke kans heeft gehad.

In het begin heeft Joop het bijvoorbeeld over twee moeders en twee vaders en als je dus de eerste delen niet hebt gelezen weet je niet waar dit vandaan komt. Dit zorgt ervoor dat het moeilijk is in het boek te komen en je niet echt verder wilt lezen, omdat je dus veel informatie mist. Zeker het begin van het boek is hierdoor onduidelijk.

Het onderwerp dat Ingrid Kluvers (een erg leuke vrouw!) in Altijd Anders heeft beschreven is, zoals de titel ook al aangeeft, anders dan andere YA-boeken. Joop, de hoofdpersoon, is aan het experimenteren met haar seksualiteit en dit wordt op een leuke, luchtige en (zoals de schrijfster zelf zegt) tedere manier beschreven. Je leeft mee met de onzekerheden van Joop en dit is zeker een verfrissing ten opzichte van (bijna) alle andere YA boeken die over een liefde gaat tussen jongen/meisje.
Het onderwerp is erg goed uitgewerkt en tussen de regels lees je ook over de tolerantie voor homoseksuelen in onze samenleving, maar bijvoorbeeld ook in Frankrijk.

Een minpunt van het boek vond ik de hoofdpersoon. Joop is een meisje van 15 jaar en je volgt haar dus in haar zoektocht naar haar seksualiteit en naar haarzelf. Helaas vond ik Joop een verschrikkelijk meisje. Ze straalde kracht uit en dat vond ik ook goed beschreven, maar soms leek het alsof ze twee persoonlijkheden had. De ene keer was ze aardig, maar wel standvastig en de andere keer was ze zo veranderlijk als het weer en viel ze uit om de meest onzinnige redenen. De geloofwaardigheid van een meisje van 15 jaar viel hierdoor een beetje weg, wat ik erg jammer vond.

Ik denk dat het boek erg geschikt is voor lezers van ongeveer 15 jaar. Voor lezers (ver) boven deze leeftijd kan het boek best kinderachtig uitvallen. Als je daarnaast niet alle feiten uit de vorige boeken weet, zoals ik, kan het boek tegenvallen.

Zoals ik eerder zei heeft het boek bij mij misschien geen eerlijke kans gehad, maar ik vond het boek niet bijzonder. Ik geef het boek daarom 2 sterren.