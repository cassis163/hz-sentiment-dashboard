Verloren Goden is het resultaat van intensief onderzoek dat de auteur Jaap Cové verrichtte in de Amerikaanse staat Oregon, die hij al bezoekt sinds 1994.
Met Verloren Goden trok Jaap Cové de aandacht van de uitgeverij Kramat 'Meesters in Magie', die zich o.a. specialiseert in bovennatuurlijke thrillers.
Verloren Goden begint met de 'American dream' van Dillen Lomans, de introverte drummer van de Nederlandse rockgroep 'Manic Mola'. Onder leiding van de flamboyante Freek, de zanger en tevens Dillens beste vriend, heeft 'Manic Mola' een cd opgenomen in de US. Als afsluiting van hun avontuur kamperen de leden in een blokhut in Oregon, tot de situatie uit de hand loopt. Freek laat het leven in het bos. Hij wordt teruggevonden met een gelaatsuitdrukking van doodsangst. Ligt de oplossing voor het raadsel van Freeks dood in de bossen van Oregon?
Dillen keert een jaar na Freeks dood terug naar de noodlottige plaats. Daar krijgt hij het aan de stok met de politie, de Bigfootfanaticus Ralph Miller en een bende criminelen. Zal hij de waarheid achterhalen?
In Verloren Goden is het eerste hoofdstuk met de beschrijving van Freeks verdwijning en de ontdekking van zijn lichaam meteen het spannendste van het hele boek. Het verhaal start dus in een razende vaart. Jammer genoeg gaat het tempo vervolgens naar beneden tot aan het einde wanneer alle verhaallijnen samenkomen. Daarnaast staat of valt het boek met de geloofwaardigheid van het verhaal, in de betekenis van het geloofwaardig zijn van bovennatuurlijke fenomenen. Jaap Cové vervalt ook in een cliché door de native American Ralph Miller de rol van 'believer' te geven. Dillen Lomans is het centrale personage van het verhaal. De evolutie van Dillens karakter doorheen het boek wordt treffend beschreven.
Jaap Cové heeft zich gewaagd aan een buitengewone thriller. Lezers die houden van dit extra element zullen het boek meteen omarmen.
Persoonlijk greep Verloren Goden mij niet naar de keel, daarom krijgt het 2 sterren.