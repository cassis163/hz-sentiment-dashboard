Originele review komt van mijn blog hillybillybeauty.nl

Van uitgeverij Macc ontving ik een tijdje geleden het fantasy boek ‘Goedzo en de Zoeker’ van Gerd Goris. Een debuut van een Vlaamse schrijver die in zijn kinderjaren al avonturenverhalen verzon. Dit maakte mij nieuwsgierig! De cover is vrij donker, maar duidelijk te zien is de blauwe draak die in het verhaal ook zal voorkomen. Neem daarbij aparte namen van de personages en plaatsen en een hoop magie en je hebt de ingrediënten voor een fantasy verhaal!

Achterflap
“Op een dag krijgt de eenvoudige huisknecht Goedzo van zijn meester de opdracht naar de stad Zonnaven te reizen en daar zo snel mogelijk met de koning te spreken. De weg naar Zonnaven blijkt echter gevaarlijker dan gedacht. Een bende criminelen zit achter hem aan en hulp moet uit een onverwachte hoek komen om de eenvoudige huisknecht te redden.
Het toeval wilt echter dat hij achter een vreselijk plan komt dat het gehele koninkrijk naar de rand van de afgrond kan brengen. Samen met de koning, zijn magisch begaafde dochter Mira, de jonge vechtjas Joris en de dronkaard Kantatis zijn ze gedwongen om te vluchten voor de macht van de Leugen en zijn trawanten.
De enige hulp om deze groeiende macht te breken, lijkt die van een koppige waterdraak te zijn. Het gif van de Leugen verspreidt zich echter razendsnel onder de bevolking en heeft nagenoeg iedereen al in zijn ban. Zullen Goedzo en zijn vrienden in staat zijn om deze verschrikkelijke vijand te verdrijven zonder zelf ten onder te gaan?”
***
Een fantasy verhaal welke ook veel elementen heeft van een sprookje. Het verschil tussen goed en kwaad komt duidelijk naar voren in het verhaal. Dit is dan ook een rode draad door het verhaal heen. De sprookjes sfeer komt ook erg naar voren door de beeldende manier van schrijven van de setting waar het verhaal zich telkens afspeelt. Dit vond ik erg leuk om te lezen omdat je je dan ook goed kan inleven in de wereld.
Daarentegen vond ik het dan wel weer jammer dat de personages vrij oppervlakkig bleven. Ze kregen weinig diepgang en ik hoopte dat dit gedurende het verhaal wat meer zou gebeuren, maar helaas. Dit is voor mij wel een belangrijk punt in een boek, personages moeten mij gaan boeien waardoor ik geboeid blijf tijdens het lezen. Ik merkte al vrij snel dat ik mijn aandacht echt bij het boek moest houden om geboeid te blijven.
Dat Gerd Goris een Vlaamse auteur is merk je wel bepaald taalgebruik in het verhaal. Dit stoorde mij verder niet en het verhaal blijft begrijpelijk.
De acties die Goedzo en zijn kameraden tijdens het verhaal moeten ondernemen waren momenten in het verhaal die het verhaal een boost gaven. Deze waren goed en uitgebreid beschreven en maakten nieuwsgierig.
‘Goedzo en de Zoeker’ zal lezers die niet al teveel diepgang van personages verwachten prima kunnen boeien. Voor mij een minder boeiend boek omdat de personages niet zijn blijven hangen en daarmee het verhaal grotendeels ook niet helaas.