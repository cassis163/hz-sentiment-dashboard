Beste Owan,

Allereerst wil ik je bedanken voor dit boek, dat ik zomaar cadeau kreeg. Op social media ben je erg actief en vind ik je zeer sympathiek. De twijfel was of ik De Val van Hymír een tweede ster zou geven uit sympathie, maar dat zou niet eerlijk zijn. Het boek voelt veel meer als een werkdocument, het mist een professionele redacteur en lijkt simpelweg nog niet af. Er zitten nog te veel schrijftechnische mankementen in, waardoor het verhaal niet vloeiend loopt. De Val van Hymír wisselt tussen wankele dialogen en infodumps.

Het is duidelijk dat dit boek van de hand van een beginnend schrijver is. Ik juich alleen maar toe dat er meer fantasy geschreven wordt door Nederlandstalige auteurs. Daarom hoop ik ook dat deze ene ster je raakt. Dat je er verdrietig of boos van wordt en dat je die energie gaat gebruiken om verder te schrijven. Dat je ernaar streeft om steeds beter te worden. Ik wil dat deze ene ster je bijblijft en dat je deze recensie over een aantal jaren kan uitlachen. Bovendien hoop ik in de toekomst meer van je te lezen en dat ik steeds meer sterren kan geven.

Dus waag het niet om te stoppen met schrijven!