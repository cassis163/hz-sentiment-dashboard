Het zou voor Roslund & Hellström geen enkel probleem moeten zijn om een goed boek van 728 paginas te schrijven. Dit gezien de waarderingen van hun vorige boeken. Je zou zelfs kunnen stellen dat het voor hun niet mogelijk zou zijn een slecht boek te schrijven. Maar. hoe anders blijkt de werkelijkheid te zijn met hun laatste Twee soldaten.

Twee soldaten beschrijft de levens van Leon Jensen en Gabriel Milton. Beiden vrienden zijn al vanaf hun jonge jeugd zwaar crimineel, Leon zit een gevangenisstraf uit en Gabriel probeert zijn maatje te bevrijden. Als dat uiteindelijk lukt, kost de actie wel het leven van Mariana Hermansson, een gevangenbewaarster die als gijzelaar wordt meegenomen.
Als beiden jongens weer bij elkaar zijn en met hen nog een aantal andere, is dat de start van de Ghetto Soldiers, een gevaarlijke groep criminele jongeren die nergens voor terugdeinzen.

In Twee soldaten is van de samenwerking tussen beide auteurs die het geheel zouden moeten versterken, niet veel van terug te vinden. Het verhaal is origineel en steekt goed in elkaar en dat is zowat het enige positieve dat te melden is. De schrijfstijl is vinnig te noemen, zelfs soms agressief terwijl dat voor de verhaallijn niet nodig is. Onnodig worden veel woorden weggelaten en dat maakt de vertelling houterig en hakkerig. Wellicht hebben beide heren dit als compensatie voor de spanning bedoeld want die wordt node gemist. En dan is ruim 700 paginas wel erg lang voor een thriller die dat eigenlijk niet is. De eerste paar honderd paginas kunnen als rommelig worden bestempeld en het is echt het koppie erbij houden om de essentie van het verhaal te ontdekken en te volgen. Nee, Twee soldaten zal vele fans van R&H hebben teleurgesteld. Ik ben benieuwd hoeveel exemplaren van dit boek onuitgelezen terzijde liggen. Dat zou meer zeggen dan deze recensie.

Eindoordeel: 2 sterren

Spanning: 1 ster
Plot: 2 sterren
Leesplezier: 2 sterren
Schrijfstijl: 2 sterren
Originaliteit: 3 sterren
Psychologie: 1 ster