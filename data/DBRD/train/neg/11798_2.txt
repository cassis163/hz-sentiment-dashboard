Dit boek werd gepromoot als de nieuwe Harry Potter. Eigenlijk wilde ik het daarom lezen voor ik Harry Potter zou gaan lezen, omdat de ervaring nu eenmaal leert dat vergelijkingen zelden opgaan, maar dat is helaas niet helemaal gelukt. Ik heb er 4 Harry Potter boeken opzitten en twee dagen geleden heb ik dit boek er toch maar bij gepakt.

Het is, wat mij betreft, gewoon een gemiddeld boek. Het is niet bovenmatig spannend, het is niet bovenmatig origineel, de personages zijn niet extreem goed uitgewerkt of interessant. Ik zie op zich wel potentie in dit boek en mogelijkheden. Ik denk dat de serie, zeker voor kinderen van een jaar of 9 of 10, best leuk kan worden, maar het gaat zeker geen wereld, geen verhaal worden wat generatie na generatie aan gaan spreken.

Het is gewoon een leuk tussendoortje. Er zitten wat aardige vondsten in, zoals de magische munten die je kan gebruiken en verdienen, en de magische items die hun eigenaars zoeken en bijna levende wezens en dieren zijn, maar bovenal blijft het verhaal een beetje kabbelen en wordt het voor mijn gevoel nergens echt heel spannend. Ik vind eerlijk gezegd, dat heel veel dingen zelfs bijzonder makkelijk gingen, iets te makkelijk naar mijn zin.

Ik ga de volgende delen daarom ook niet lezen. Het voelt toch te veel als een kinderboek waar voor mij, in elk geval in het eerste deel, weinig echt interessants te halen valt. Gelukkig heb ik aan leesvoer geen gebrek en nog genoeg series die op me wachten. En, er wachten nog 3 Harry Potter boeken op me!