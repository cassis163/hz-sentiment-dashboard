Dat heb ik nou altijd een mooi Duits woord gevonden ... en geeft precies aan waarom ik maar twee sterren heb gegeven: smaken verschillen! Mijn vrouw is vertaalster Duits en groot fan van de Duitse krimi, zowel op televisie als in boekvorm. Dus na lang aandringen heb ik maar weer eens een Krimi ter hand genomen. En wel van Neuhaus, sinds jaren een gevierd schrijfster bij onze Oosterburen en ook op deze site alleen maar lovende recensies. Het moge inmiddels duidelijk zijn: aan mij niet besteed.

De eerste 100 blz blijven er maar nieuwe namen opduiken, iedereen wordt benoemd met voor- en achternaam. Ook personen die niet meer terugkomen in het verhaal. Waarom? Logisch dus dat het uitdiepen van karakters onbegonnen werk is. Daarmee blijft het dus oppervlakkig, wat ook geldt voor de vlakke emotie waarmee de huwelijksperikelen van de politiechef worden beschreven. Op het randje van een doktorsroman, of er net overheen misschien ....?

Wat ik vooral mis in dit verhaal is een onverwacht plot. Halverwege het boek had ik al door welke kant het op zou gaan en ja hoor... 

Ik vind het prachtig dat er zo veel mensen plezier beleven aan de boeken van Neuhaus. Zo is er voor ieder wat wils. Maar ik houd het voorlopig weer voor gezien in dit genre.