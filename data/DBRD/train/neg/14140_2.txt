De Amerikaanse architectuurhistorica Anne Kendall wordt door een Joodse zakenman met een speciale opdracht naar Londen gestuurd. Haar missie bestaat erin, om waardevolle voorwerpen uit de tempel van Salomon op te sporen en aan haar rijke opdrachtgever te bezorgen. Het verhaal krijgt nog een mysterieus kantje door het switchen van het heden naar de 16e eeuw, ten tijde van King Henry. Tijdens haar speurtocht naar de tempelschatten geraakt Anne steeds meer in nauwe schoentjes en komt zelfs haar leven in gevaar. Ze krijgt uiteindelijk de nodige hulp uit onverwachte hoek.

Na een wat wazige start komt het verhaal op snelheid met interessante personages uit de 21ste en 16e eeuw. De switch tussen het heden en het Londen van de 16e eeuw geeft aan dit boek een extra kleurtje. Sommige situaties zijn behoorlijk ongeloofwaardig. Je voelt als lezer weinig of geen dreiging. Er wordt in de pers verwezen naar het werk van auteurs als Dan Brown en Kate Mosse. Beide auteurs hebben vroeger reeds bewezen echte meesters te zijn in het goochelen met mysteries, codes, geschiedenis en religie. Beverly Swerling huppelt achter hen aan.
Het gebruik van een aantal ellenlange zinnen, vaak voorkomende zet- en vertaalfouten remt het leesritme af. Zo heb ik het toch ervaren. Dergelijke onjuistheden moeten er bij een volgende druk van het boek absoluut uitgehaald worden.
Beverly Swerling krijgt een tweede kans.