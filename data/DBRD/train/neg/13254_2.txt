Social media zijn heel belangrijk voor mensen. Vooral tieners hechten veel waarde aan de kunstmatige wereld die vooral bestaat uit vrolijke berichten over het leven. Dit geeft wel eens het beeld dat het leven perfect is. Het echte leven is echter niet zo perfect als je misschien graag zou willen. Hierover gaat ‘Vind ik leuk’ van Lena Miller, waarin de veertienjarige Kiki merkt dat alles wat ze op haar profiel op het social mediaplatform Hashtag plaatst uitkomt. Ze plaatst een aantal wensupdates in de hoop dat haar diepste wensen vervuld worden. Niet alles pakt echter zo uit als ze gehoopt had.

Het onderwerp van het boek zal veel tieners aanspreken. Social media spelen een grote rol in het leven van de gemiddelde tiener. Wat dat betreft sluit het boek goed aan bij hun belevingswereld. Toch voelt het niet als een boek voor Young Adults. Lena zit dan wel in de tweede klas, maar ze gedraagt zich nog redelijk kinderlijk. Tieners zullen waarderen dat het boek over social media gaat en ook kleinere onderwerpen als verliefdheden en de omgang met vrienden, vervelende docenten en bemoeizuchtige ouders zullen herkenbaar zijn voor deze leeftijdsgroep, maar de gebeurtenissen doen toch een beetje kinderachtig aan. Wellicht is het boek meer geschikt voor kinderen van een jaar of twaalf dan voor jongeren van veertien.
Sommige dingen die uitkomen zijn ook behoorlijk ongeloofwaardig, zelfs voor een magisch realistisch verhaal. Een levend eenhoornbeeldje waar niemand zich over verbaast is nog één ding, maar de invloed die Lena op anderen krijgt en de gebeurtenissen rondom de docente Engels zijn moeilijker te accepteren. Iedereen stapt wel erg makkelijk over bepaalde feiten heen. Vooral de gebeurtenissen in de ontknoping zijn behoorlijk overdreven. Bepaalde dingen komen ook wel erg makkelijk weer in orde, maar omdat dit zeker niet voor alles geldt blijft er ook nog iets over om over na te denken. De moraal ligt er wel erg dik bovenop, hoewel de les die Miller in haar boek gestopt heeft zeker relevant is.
De relatie tussen Lena en haar vader is liefdevol omschreven. Als lezer krijg je daarnaast inzicht in de redenen voor hun gedrag. Het is jammer dat niet alle belangrijke personages op deze manier tot leven komen en dat ze soms nog iets te veel weg hebben van stereotypen. Dat geldt met name voor Lena’s altijd vrolijke en naïeve vriendin Wieke en Otis, het boefje van de klas.
Miller schrijft vlot en niet al te ingewikkeld. Haar schrijfstijl is goed te volgen door de doelgroep. Dit alles maakt ‘Vind ik leuk’ tot een redelijk leuk en vermakelijk boekje, maar het is niet meer dan dat. De jury van de Harland Awards Romanprijs dacht hier echter anders over, want het boek is genomineerd voor deze prijs.