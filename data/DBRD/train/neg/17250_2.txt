De literaire thriller is de laatste tijd in opmars, in navolging van bijvoorbeeld het schrijversduo Nicci French. Cargo doet ook een duit in het zakje met Giorgio Todde. Deze Italiaanse arts profileert zich met De som der zielen. Het boek speelt zich af in bergdorp Abinei in het jaar 1893. De plaatselijke priester don Càvili krijgt te maken met een opvallend sterfgeval. In de kleine gemeenschap van 808 zielen is het de arts die het vermoeden van moord aan het licht brengt waarop de officiële instanties én lijkschouwer Efisio Marini ingeschakeld worden.

Zoals de ouderwets en 'zwaar' klinkende titel deed vermoeden, kenmerkt De som der zielen door een stroperigheid van taal, welke nogal eens met literatuur geïdentificeerd wordt. Het is daarom niet geheel ten onrechte dat het boek als een literaire thriller neergezet wordt. Juist die vorm spreekt mij bij Todde niet aan. Het verhaal zelf maakt mede hierdoor geen indruk op mij. Als detective is het niet bijster goed.

De dialogen komen op mij regelmatig onwerkelijk over zodat Todde onnavolgbaar blijft. Dit is droog, als Italiaanse binnenlanden geteisterd onder de sirocco. Ik mis de broodnodige spanning en het vermaak die de flaptekst garandeert. Enfin, het is niet aan mij besteedt, wellicht wel aan een ander. Nog iets: jammer dat de gitzwarte cover wel heel erg doet denken aan de covers van een Nicci French. Een beetje origineler mag best!