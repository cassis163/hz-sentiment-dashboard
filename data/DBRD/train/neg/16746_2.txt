Het nieuwste boek van bestseller auteur Homer Hickam heet ‘Albert moet naar huis’ en wordt in de media regelmatig vergeleken met ‘De 100-jarige man die uit het raam klom en verdween’ van Jonas Jonasson. Dit schept hoge verwachtingen, maar maakt Hickam deze verwachtingen waar?
Alligator Albert woont in de badkamer van het huis van Homer en zijn vrouw Elsie. Hij was een cadeautje van een oude geliefde van Elsie en zij beschouwt hem als haar eigen ‘zoon’. Albert krijgt veel aandacht van Elsie, misschien zelfs te veel. Homer is er klaar mee en stelt Elsie voor een ultimatum: ‘Die alligator eruit, of ik!’, roept de jaloerse Homer. Uiteindelijk beslist Elsie dat het tijd wordt dat Albert weer terug naar huis moet…
Helaas heb ik niet erg genoten van het verhaal over Albert, Elsie en Homer. De roman is lang en soms te ongeloofwaardig. Dit zorgt soms voor een vervelende leeservaring. Daarnaast mist de roman diepgang en ik kon mij moeilijk inleven in de karakters. Het verhaal was wellicht beter geweest als Hickam zich tijdens het schrijven meer had gericht op de ontwikkeling van zijn karakters, met name Elsie maakt weinig ontwikkeling door.