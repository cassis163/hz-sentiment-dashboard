Dit boek stond absoluut op mijn lijstje om te lezen. Het is een bepaalde soort van fascinatie en de drang om te willen ontdekken waarom mensen zomaar kunnen veranderen in monsters.

De cover van dit boek vind ik persoonlijk zeer indrukwekkend. Hij valt op en spreekt aan. Zowel op de voorzijde als achterzijde zien we foto’s van een aantal moordenaars. Ted Bundy en Charles Manson vielen mij direct op. Wie kent ze niet? Mede door de uitstraling van het boek met bijbehorende foto’s was mijn interesse gewekt!


Inhoud
Zoals de synopsis op de achterzijde al beschrijft, vind je in dit boek diverse verhalen van bekende en soms onbekende seriemoordenaars. Elke dader heeft zijn eigen hoofdstuk.
De hoofdstukken zijn gebundeld en geschreven door drie verschillende schrijvers, te weten; Vincent Dumas, Mireille Bregman en Gerbrand Kip. Vincent Dumas heeft het meeste een aandeel geleverd voor dit boek.

Wat opvalt, wanneer je alles nauwkeurig leest, zijn de verschillende wijzen van schrijven van deze auteurs. Vincent heeft niet echt op de nauwkeurigheid gelet, Mireille doet dit duidelijk wel en van Gerbrand kan ik weinig tot geen conclusie trekken omdat maar één hoofdstuk van hem is.

Elk hoofdstuk bevat enkele pagina’s over de moordenaar en vooral waar diens naam vandaan komt. Er wordt het een en ander verteld over zijn/haar ontstaan en daarnaast het aantal slachtoffers. Hier en daar wordt bij een enkeling uitvoeriger beschreven hoe hij/zij te werk ging, of hoe slachtoffers zijn aangetroffen, maar dit is niet in elk hoofdstuk het geval.

Sommige hoofdstukken bevatten maar een kleine hoeveelheid aan informatie en lijkt het alsof er weinig aandacht is besteed aan de zaken waarvoor deze moordenaar uiteindelijk is veroordeeld.

In sommige zaken is informatie niet volledig of zelfs onjuist. Dit is vooral bij de zaken van Ted Bundy en The Green River Killer.
Nu zijn dit beide behoorlijk grote zaken met een behoorlijk aantal slachtoffers, dus begrijpelijk is het dan ook dat niet de hele zaak en alle details worden besproken in dit boek.
Vooral jammer vond ik het, dat een cruciaal feit in de zaak van Ted Bundy niet aangehaald werd, en dat was dat hij zichzelf verdedigde in zijn rechtszaak. Iets wat we op de Bundy Tapes op Netflix hebben kunnen zien.

Daarnaast, ondanks dat de zaak van The Green River Killer – Gary Ridgeway – vrij groot is, is het hoofdstuk over deze moordenaar ontzettend summier ten opzichte van de anderen in dit boek.

In het hoofdstuk van Jeffrey Dahmer worden verwijzingen gemaakt naar films, maar deze zijn niet benoemd, ook niet in de literatuur lijst aan het einde van het boek. Als persoon met deze fascinatie miste ik deze bronvermelding wel degelijk.

Wat mij opviel aan de hoofdstukken, was dat allen geen duidelijk begin, midden en eind hebben. De tekst wordt door elkaar heen afgewisseld met hier en daar wat geschiedenis, dan weer iets over de zaak, dan weer iets over de arrestatie en weer terug naar slachtoffers. Het leest op die manier niet altijd even prettig weg en voelt wat chaotisch aan. Bij de stukken geschreven door Mireille heb ik dit gevoel minder, zij lijkt zich enigszins aan een bepaalde volgorde te houden.

Daarnaast bevatten alle hoofdstukken in het boek een hoekje met informatie over een andere moordenaar. Een kleine opsomming van de naam, wanneer actief, slachtoffers en wat zijn daden waren, met als afsluiting welke straf deze persoon heeft gekregen.
Ik snapte niet goed waarom deze personen her en der benoemd werden en het leidde mij heel erg af van de “gewone” hoofdstukken. Zelf zou ik achterin een apart hoofdstuk hebben toegevoegd met een opsomming van deze daders en hun korte feiten.
Zoals het nu in het boek verwerkt is heeft het voor mij geen enkele toegevoegde waarde.
Wellicht is het wel eens interessant om nader online onderzoek te doen naar deze personen.

Wat mij stoorde in dit boek, waren de fouten die in dit boek staan. Ik heb het gevoel alsof de hoofdstukken bij elkaar verzameld zijn in één boek en er niet gekeken is naar samenhang en of feiten kloppen en vooral of spelling en zinsopbouw kloppen. Als taalfanaat heb ik mij enorm gestoord aan alle fouten, vergeten letters, namen die door elkaar gehaald worden en zelfs een verkeerd onderschrift bij een foto.
Data staan door elkaar heen (vooral bij de stukken geschreven door Vincent) en zaken staan niet op volgorde wat het lezen niet vergemakkelijkt.

Voor mij haalden deze tegenvallers wel de charme uit het boek en daarmee gaf het vraagtekens rondom de betrouwbaarheid van de informatie.

Ik denk dat het enorm had gescheeld als iemand er nog even overheen had gelezen voor publicatie.

Het boek sluit af met een literatuurlijst. Wellicht hadden hier nog boeken aan toegevoegd kunnen worden over meer uitgebreide informatie rondom bepaalde moordenaars. Er is in de afgelopen jaren immers veel geschreven.

Wat mij het meest is bijgebleven van dit boek is de zaak van Anders Behring Breivik. Zijn terroristische daad in Noorwegen is in dit boek duidelijk beschreven. En alhoewel ik het nieuws in die tijd uiteraard heb meegekregen, maakte de opsomming van feiten in dit boek dat ik meer onder de indruk was van de impact van zijn daad. Het is heel anders om het zo letterlijk op papier te lezen.

Misschien omdat het zo dicht bij huis is? Misschien omdat zijn daad zo koelbloedig was. Ik weet het niet. Maar iets raakte mij toen ik dit in dit boek las.


Conclusie
‘Serial Killers’ is absoluut een interessant boek voor zij die geïnteresseerd zijn in personen die gruwelijke daden op hun geweten hebben. Het boek bevat hoofdstukken per dader, bevat daarin een opsomming van feiten en gebeurtenissen, die hier en daar wellicht wat meer uitgediept hadden mogen worden, maar toch een overzichtje geeft van de persoon.
Voor meer informatie heb je echt het internet nodig gezien de omvang van de meeste zaken.

Verwacht dus geen uitbreidde informatie maar wel een opsomming van de zaak. Een toevoeging dus.

Het is een interessant boek om in huis te hebben om er eens op na te slaan wanneer je opzoek bent naar informatie. Maar bij meer diepgang en onderzoek heb je absoluut meer nodig dan alleen dit boek. Het heeft mij wel geënthousiasmeerd om meer onderzoek te doen naar de zaken die mijn interesse weer hebben gewekt.

Mijn verwachtingen waren hoog en helaas niet helemaal waargemaakt. Alhoewel het een interessant boek is om in de kast te hebben staan en er doorheen te lezen.
Mijn waardering zou in ieder geval hoger zijn geweest als er niet zoveel fouten in het boek hadden gestaan.