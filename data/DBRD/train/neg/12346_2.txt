De New Yorkse rechercheur Artie Cohen speelt de hoofdrol in de boeken van Nadelson. In Amerika zijn inmiddels zeven delen verschenen; daarvan is Rood water de derde die in vertaling uitkomt. Rood water kan als los deel gelezen worden, maar de plot van het voorgaande boek, Barsten in de stad, wordt er jammer genoeg wel in verraden.
Cohen heeft Russische ouders. Zijn vader was lid van de KGB en zijn moeder woont momenteel in Israel. In Rood water komt de Russische achtergrond van Cohen vaak ter sprake. Op de dag van zijn bruiloft roept zijn oude vriend Sid zijn hulp in. Hij kent hem uit de tijd dat hij in Rusland woonde. Sid is een voormalige hoofdredacteur van een krant die jaren geleden ontslag heeft genomen toen hij merkte dat de huidige lichting journalisten het niet zo nauw nam met de waarheid. Tegenwoordig woont hij in Red Hook, een havenindustriegebied van New York dat sinds kort is ontdekt door projectontwikkelaars omdat het opeens heel cool is om daar een onderkomen te hebben. Sid wil Cohen spreken omdat er een lijk is gevonden in de haven dat op Sid lijkt. Hij is bang dat de moordenaar zich vergist heeft en dat hij het volgende slachtoffer is.
Maar eerst moet er getrouwd worden. Op de bruiloft spreekt Cohen een paar mensen die Sid om de een of andere reden kennen. Zo is er zijn Russiche vriend Toyla in wiens huis Cohen zijn huwelijksfeest mag vieren en die als projectontwikkelaar de nodige zaken doet in Red Hook en daarbij Sid geregeld spreekt. Daarnaast is er de journalist Jack die onder leiding van Sid destijds de kneepjes van het vak leerde en daarna zijn eigen ethiek volgde. En dan is er nog de homoseksuele buurman van Cohen die een relatie heeft gehad met Sid.
Cohen noemt zichzelf in het boek niet één van de intelligentste rechercheurs en dat heeft hij goed gezien. Nagenoeg kettingrokend bezoekt hij allerlei mensen (die sigaretten van hem bietsen want praktisch elk personage rookt) en krijgt hij allerlei losse feiten boven water, maar het lukt hem niet om die aaneen te smeden. Dat de zaak wordt opgelost is te danken aan de bekentenis van de dader, maar niet aan het briljante speurwerk van Cohen.
Rood water is in alle opzichten wel een aardig boek, maar nergens opzienbarend. Leuk bedachte personages, maar ze blijven niet hangen. Het verhaal is redelijk onderhoudend, maar blinkt niet uit door een goede constructie. Eigenlijk is Nadelson op haar best als ze de couleur locale van het stadsdeel Red Hook weergeeft, maar dat is te weinig om een heel boek aan op te hangen.