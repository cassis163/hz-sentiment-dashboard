Gezien de beschrijving van het boek en de lovende woorden die ik over de auteur gelezen had, verwachtte ik een verhaal waarin de spagaat waarin hoofdpersonage zich bevindt en de dilemmas waarmee hij te maken heeft uitgebreid belicht zouden worden. Mijn verwachtingen zijn niet uitgekomen, Breekijzer blijkt een oppervlakkig verhaal over een jongen, Sam, die foute dingen doet en een meisje, Sophie, dat uitermate nieuwsgierig is. Zij wonen op jeugdige leeftijd al samen en uit liefde voor elkaar komen ze ertoe te doen wat ze doen. Aan de basis van het verhaal ligt een familietragedie, maar dramatische scènes ontbreken. Ook mis ik spanning, die onontbeerlijk is voor een thriller.

Het taalgebruik en de schrijfstijl zijn te eenvoudig voor volwassenen. Voor young adults is Breekijzer wellicht aardig om te lezen.
Jammer, dat het verhaal blijft hangen in een deprimerende uitzichtloosheid zonder dat de auteur het jonge stel uitwegen biedt.
Actueel gegeven, maar onbevredigend en onvoldoende uitgewerkt.