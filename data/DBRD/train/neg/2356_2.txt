Sinterklaas komt weer naar ons land! Hoe leuk om dan weer helemaal in de stemming te komen met boeken over Sint en Piet. Vanaf nu kan je de twee eerder verschenen verhalen, Aan de slag, Sint en Piet! (2007) en Piet wordt Sint, Sint wordt Piet (2006), in de boekwinkel vinden in dit ene boek, Leespret met Sint en Piet. In het eerste verhaal komt zus Klaar op bezoek om zich met haar broer Klaas te bemoeien. In het tweede verhaal wisselen Sint en Piet van rol, maar dit bevalt hen beide toch niet.

Hoofdletters worden niet gebruikt, wel leestekens. Verder valt op dat de woorden en zinnen zeer simpel zijn. Gelukkig is er wel voor gekozen om weinig gebruik te maken van alinea’s waardoor het geheel toch meer verhalend wordt. Door het simpele taalgebruik verwacht ik niet dat het gebrek aan alinea’s kinderen zal afschrikken. Wel zat er soms taalgebruik in het boek dat mij verbaasde. Klaar is bijvoorbeeld erg duidelijk over haar broer Klaas en vraagt zich af waar hij nou moe van is. ‘Sint doet geen klap. Dat noem ik lui.’ staat er bijvoorbeeld letterlijk. Dat ze thee saai vindt en liever bier wil dat kan, maar vond ik toch ook opmerkelijk.
‘Je zeurt, man. Je lijkt wel een klein kind’ staat er in het tweede verhaal. Dat zegt Sint tegen Piet. Voor de één zal dit net op het randje zijn en voor een ander eroverheen. Zelf vind ik dit niet erg gepast in een boek over Sint en Piet.

Het eerste verhaal viel het meeste in de smaak hier thuis. Ik denk ook dat dit komt doordat er voor het gevoel wat meer gebeurt in dat verhaal. Misschien komt het ook omdat er drie personages in dat verhaal zitten waardoor er wat meer dynamiek ontstaat. In het tweede verhaal komen alleen Sint en Piet voor en hoewel de grap is dat die twee van rol wisselen, mist er toch humor om hier een leuke en grappige situatie te maken. Een gemiste kans! Humor werkt als aantrekkingskracht en ondanks alle ruimte die er voor is, is hier geen gebruik van gemaakt. Doordat dit verhaal ook nog gedragen moet worden door maar twee personages, is het moeilijker om het verhaal interessant te houden.

De illustraties zijn erg mooi en kleurrijk. De kat (die blijkbaar bij Sint en Piet woont en die niet genoemd wordt) doet grappige dingen op de tekeningen. Hieraan zie je dat er aandacht is geweest voor de details. Deze details zorgen ervoor dat er wel veel interesse is in de tekeningen. De keuze voor de illustratie op de cover snap ik alleen niet. Hoewel het natuurlijk een typische Sinterklaas situatie weergeeft, komt een soortgelijke situatie niet voor in één van de verhalen. Deze illustratie past dus niet bij het boek.

Hoewel het zeker een leuk en vooral mooi vormgegeven boekje is voor deze tijd van het jaar, zijn er toch ook een aantal keuzes gemaakt die ik persoonlijk jammer vind. Dat maakt dat ik niet verder kom dan 2 sterren.