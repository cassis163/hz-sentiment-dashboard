Kathy Reichs is forensisch antropoloog en bestsellerauteur van de succesvolle serie over forensisch antropoloog Temperance Brennan. Over deze heldin is een televisieserie genaamd Bones gemaakt. Reichs heeft nu een standalone thriller geschreven met de titel Two Nights. In Two Nights maken we kennis met Sunday Night.

Sunday is ex-militair en ex-agent en woont al zes jaar op een klein eiland, verlaten van iedereen. Ze heeft geen behoefte aan wie dan ook en voelt niets. In het verleden heeft ze zowel fysieke als mentale littekens opgelopen. Haar pleegvader weet haar te interesseren voor de zaak van de welgestelde mevrouw Drucker die haar dochter en kleinzoon verloren is door een bomaanslag bij een Joodse school. Drucker wil weten wat er precies gebeurd is en wil dat de daders gepakt worden, dood of levend. Haar kleindochter, Stella van veertien jaar oud, is vermist sinds de aanslag een jaar geleden. Wat was het motief van de daders? Leeft Stella nog? Sunday zet alles op alles om samen met haar broer Gus de daders van de aanslag te pakken en Stella terug te vinden. Hierbij wordt ze ook met haar eigen verleden geconfronteerd want ze blijkt meer met Stella gemeenschappelijk te hebben dan gedacht.

Sunday is een intelligente, vastberaden vrouw die graag naar haar pistool grijpt. Ze heeft de potentie een interessant karakter te zijn met haar mysterieuze verleden. Reichs vertelt het verhaal vanuit het perspectief van Sunday in de ik-vorm. Toch weet de lezer nooit wat er echt in Sunday omgaat en laat Sunday geen emoties zien. Daardoor is Sunday geen sympathieke personage en blijft ze onpersoonlijk. Soms komen er vage flarden uit haar verleden voorbij in de vorm van korte herinneringen, maar pas op het einde wordt helemaal duidelijk wat Sunday heeft meegemaakt. Jammer, dan is het voor de lezer misschien te laat.

Het begin van het boek begint met veel actie als Sunday afreist naar Chicago, waar de bomaanslag destijds gepleegd is. Hoewel de politie de zaak nooit heeft kunnen oplossen, komt Sunday de vermoedelijke daders al snel op het spoor. Tijdens een schietincident in het Ritz hotel schiet ze een van de daders meteen dood als deze haar probeert uit te schakelen. Hierna gaat de snelheid uit het verhaal als Sunday en Gus zich bezighouden met het achtervolgen van verdachten en Sunday telkens van hotel wisselt. Dit maakt het verhaal langdradig en niet boeiend. Na het vinden van enkele digitale aanwijzingen wordt de lezer helaas niet meegenomen op een zoektocht naar de oplossing waarbij de puzzelstukjes langzaam op hun plaats vallen, maar ontcijfert Sunday in één keer de code en legt ze daarmee in één keer de volledige puzzel neer. Dan resteert alleen nog de race tegen de klok. Aan het einde van het boek nemen de spanning en de actie wel weer toe en voegt Reichs nog een onverwachtse plotwending toe.

Reichs schrijft in Two Nights veel korte zinnen die een staccato indruk geven. Soms zijn de zinnen zo kort dat ze zelfs geen werkwoord of onderwerp bevatten. Het verhaal is niet beeldend beschreven wat maakt dat er ook geen spanning vóelbaar is. Door het verhaal heen, loopt een tweede verhaal dat cursief gedrukt is en dat uiteindelijk de titel verklaart. Dit verhaal maakt de lezer nieuwsgierig: over wie gaat dit?

Met Two Nights snijdt Reichs een hedendaags thema zoals terrorisme aan. Anders dan haar fans van haar gewend zijn, draait het in dit boek niet om forensische antropologie. Jammer is dat het personage Sunday Night niet is uitgewerkt en daardoor onpersoonlijk blijft, dat er geen spanning voelbaar is en dat het middengedeelte van het boek ronduit saai is.