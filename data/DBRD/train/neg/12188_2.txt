Blauwe gloed van Bert Sloots is uitgegeven door uitgeverij Gopher. Het verhaal speelt zich af in Stadskanaal en omgeving. Een jonge vrouw overlijdt aan de gevolgen van radioactieve straling. De patholoog-anatoom raakt tevens besmet als hij de reden van haar plotselinge dood wil vaststellen. Journalist Tijmen Meijer vermoedt dat er iets mis is en gaat op onderzoek uit. Hij ontdekt complotten die de gezondheid van de bevolking bedreigen.

Blauwe gloed speelt zich af in het noorden van ons land. De auteur is radiologisch deskundige en dit is te merken aan de feiten die hij met kennis van zaken aan de lezer voorschotelt. De gevaren van radioactiviteit en de gevolgen voor de mens worden in dit boek met overtuiging verwoord. Dat een dergelijke milieuramp in Nederland zou kunnen gebeuren maakt de schrijver aannemelijk.

De Groningse sfeer is aangenaam aanwezig en was voor mij herkenbaar. Ik kan me dan ook goed voorstellen dat dit boek voor mensen in Stadskanaal en omgeving extra interessant is. Het verhaal is geloofwaardig. In eerste instantie was ik bang dat het – door de titel – over ‘hogere sferen‘ zou gaan, maar dat is geenszins het geval. De opbouw van het boek is over het geheel genomen goed. De meeste hoofdstukken lezen plezierig, bij andere passages vond ik dit minder het geval. Enkele punten van kritiek. Er zijn een paar losse eindjes aan het verhaal en Bert Sloots heeft, naar mijn smaak, iets teveel in het verhaal willen stoppen. Het taalgebruik vond ik niet altijd even mooi.

Het boek had nog een keer gecorrigeerd moeten worden. Er zijn nu teveel taal- of tikfouten en bijvoorbeeld een lege pagina waar hij niet hoort. Dit verschijnsel is me overigens eerder opgevallen bij de boeken van Gopher. De balans opmakend vind ik dit al met al een aardige misdaadroman met een herkenbare Groningse sfeer.