Een stad, het meisje en de duivel is de derde roman van Svealena Kutschke. Zij is geboren in Lübeck en in deze stad speelt dit boek zich ook af.

Het boek gaat over een aantal generaties van een familie en dan met name over de vrouwen. Het loopt ongeveer van de tweede helft van de 19e eeuw tot het einde van de 20e eeuw. De rivier de Trave stroomt door de stad Lübeck en daar begint ook het verhaal met Magdalena die er verdrinkt. Haar baby Lucie overleeft en wordt opgevoed door haar vader Michel. Zij trouwt met Christoph en zij krijgen een dochter Freya. Deze trouwt met Jurgen en zij krijgt dochter Jessie. Vooral de verhalen van Lucie en Jessie komen aan bod in dit boek. Zij hebben beide een speciale band met de duivel, die regelmatig om een hoekje komt kijken.

Er zitten allerlei magisch realistische elementen in dit boek, stukken geschiedenis van Duitsland en de stad Lübeck worden beschreven en delen van de familiegeschiedenis komen aan bod. Het is zeer kleurrijk en beeldend geschreven. Het boek bevat veel metaforen, wisselt steeds van perspectief en het maakt grote tijdsprongen. Er lopen verschillende verhaallijnen door elkaar, het bevat allerlei losse eindjes en de samenhang is niet altijd duidelijk. Svealena Kutschke heeft naar mijn mening te veel in dit boek willen stoppen en deze lezer heeft de rode draad helaas niet kunnen ontdekken.