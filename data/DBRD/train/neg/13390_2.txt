Emily staat op het punt een beslissing te nemen die desastreuze gevolgen voor haar zal hebben. Ze heeft een baan zonder toekomstperspectieven, zit in een relatie met een man die niet goed voor haar is en voelt dat ze de controle over haar leven langzaam kwijtraakt.
Dan is er Kate, die met behulp van de nagelaten dagboeken van haar tante en haar grootmoeder een roman heeft geschreven over een waargebeurde, tragische liefdesgeschiedenis.
Kate en Emily kennen elkaar niet, maar zijn op weg naar dezelfde bestemming: het idyllische Heart Island, dat het eigendom is van de starre Birdie Burke, de moeder van Kate. Een verschrikkelijke misdaad drijft deze vrouwen tot elkaar op Heart Island, dat een grimmig geheim blijkt te herbergen.

Dit was het eerste boek dat ik las van Lisa Unger.
Het boek bestaat uit twee delen en het eerste deel was erg traag.
Er wordt geschreven vanuit diverse personages, Birdie, Kate, Emily en soms ook nog andere personen. Desondanks vond ik dat niet verwarrend. Er wordt een goede beschrijving gegeven van personen en omgeving maar het verhaal blijft erg traag. In het tweede deel komen de verhaallijnen samen en leest het iets vlotter, maar desondanks mag het de naam thriller niet hebben naar mijn idee. Ik vind het meer een roman met soms wat spanning. Het personage Sean (de man van Kate) vind ik helemaal niks toevoegen aan het verhaal. Al met al vond ik dit een matig boek, zal niet snel een andere van Lisa Unger lezen denk ik. Een duistere pageturner, zoals dit boek op de achterkant wordt beschreven, is het in mijn ogen zeer zeker niet.