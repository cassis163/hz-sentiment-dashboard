De Duitse schrijfster Nikola Scott  werkte als redactrice bij een uitgeverij en besloot zelf te gaan schrijven. Ze debuteerde met de roman De schaduw van mijn moeder (2018). Onlangs verscheen haar tweede roman Een zomer vol geheimen (2019), vertaald door Eefje Bosch.

Het boek bevat twee tijdlijnen die elkaar afwisselen. Het eerste speelt zich af in Engeland in de dagen voorafgaand aan het uitbreken van de Tweede Wereldoorlog. De jongedames Maddy (Madeleine) en Georgiana hebben geen ouders meer en wonen op het landgoed Summerville samen met hun tante Margot. Georgiana is een half jaar in Frankrijk geweest en komt nu terug naar huis. Ze komt echter niet alleen maar heeft een zestal Londense vrienden meegenomen. Een ervan, Victor, is haar geliefde, maar hij heeft een heel eigen agenda.

De tweede verhaallijn speelt zich af in het heden en vertelt het verhaal van Chloë. Ze heeft een leventje om van te dromen. Haar man is arts en zorgt voor alles en regelt alles. Chloë hoeft helemaal niets, alleen maar thuis zitten en koken en wachten tot haar man weer thuiskomt. Nu is ze zwanger, maar blij is ze niet. Wanneer ze wordt benaderd om portretfoto’s te maken van een dame op een landgoed en ze zo haar fotografiewerk weer op kan pakken, heeft ze daar enorm veel zin in. Het wordt direct verboden door haar man en Chloë realiseert zich dat dat ze gevangen zit in een verstikkend huwelijk dat is gebaseerd op macht.

Voor deze roman heeft Nikola Scott ervoor gekozen om verschillende vormen van liefde uit te werken. Liefde die pril, mooi en oprecht is, naast de liefde voor zussen, broer en familie. Maar ook de andere kant van liefde wordt belicht, namelijk de verstikkende liefde die is ontstaan uit behoefte aan macht. Het hebben van schuldgevoel is een tweede groot thema dat royaal aan bod komt in Zomer vol geheimen.

De vraag is of Nikola Scott niet te veel in een boek heeft willen stoppen want niet alles komt even goed uit de verf.  Zo blijft Aiden een vrij plat personage, worden er veel personages opgevoerd die niets toevoegen aan het verhaal en wordt er wel heel veel aan het toeval overgelaten. In het verhaal van Maddy loopt ook nog een derde verhaallijn met herinneringen aan de dood van haar vader. Het boek leest wel prettig, maar helaas klopt een aantal zinnen in het boek niet, wat het doorlezen erg verstoort. De twee verhaallijnen komen erg traag op gang en het duurt vrij lang voordat er een samenhang is te vinden tussen de gebeurtenissen en de personages eindelijk gaan leven. Gelukkig krijgt het boek wat meer body vanaf het moment dat Chloë en Madeleine elkaar ontmoeten en zij veel overeenkomsten blijken te hebben. Het contact en hun gesprekken openen bij Chloë de ogen over haar huwelijk en zorgen ervoor dat Maddy afrekent met spoken uit het verleden. De verhaallijnen in het heden en verleden sluiten af met een redelijk spannend plot waarbij een terras met een gammele balustrade een grote rol speelt, maar echt overtuigend zijn deze scènes niet.

Een zomer vol geheimen is een roman met vele vormen van liefde en waarin veel gebeurt in een vrij laag tempo. De afwisselingen tussen heden en verleden zorgen ervoor dat het interessant blijft, maar het geheel hangt te veel af van toevalligheden, wat het verhaal afzwakt. De interactie tussen Maddy en Chloë is bijzonder en het deel van Chloë waarin ze voor zichzelf kiest en uit een verstikkend huwelijk stapt is sterk. Het is een boek met verhaallijnen vol potentie, maar in een uitwerking die de verwachtingen helaas niet waarmaken.