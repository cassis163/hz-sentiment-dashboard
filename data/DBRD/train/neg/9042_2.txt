Soixante Neuf van Sandrine Jolie is het eerste deel in een nieuwe reeks thrillers vol misdaad en erotiek. Welke auteur er schuilgaat achter het pseudoniem Sandrine Jolie is niet bekend. Tenzij je weet wie er schuilgaat achter het pseudoniem Linda van Rijn, want volgens uitgever Marc van Gisbergen behoren beiden pseudoniemen toe aan één en dezelfde auteur. Wie deze auteur is blijft vooralsnog een raadsel.
Agente Sanne Romeijn geniet nog van haar vakantie als haar chef haar belt en vraagt of ze direct terug wil komen. In de sjieke seksclub Soixante Neuf zijn vlak na elkaar twee mannelijke bezoekers vermoord en de schrik zit er goed in bij de callgirls. Gezien het feit dat de lichamen achtergelaten zijn in een positie van de Kamasutra, acht de politie de kans groot dat de moordenaar opnieuw zal toeslaan. Het Indiase leerboek over de liefde bevat immers meer dan 60 standjes. Ramses Barbino, de eigenaar van de club, laat niet veel los en ziet de politie liever gaan dan komen. Een reden om een unieke undercoveroperatie te starten. Sanne infiltreert als luxe callgirl Sandy G. en moet zich staande zien te houden in de club. Ondertussen wordt de Kamasutra-killer steeds brutaler en lijkt geen enkele bezoeker nog veilig.
Soixante Neuf is door het niet al te dikke formaat van iets meer dan 200 bladzijden, verdeeld over 10 hoofdstukken, een handzaam en prettig leesbaar boek. Echter, inhoudelijk valt het verhaal een beetje tegen. De plot is te eenvoudig, weinig verrassend en maar bij vlagen boeiend. Het rechttoe rechtaan verhaal heeft eigenlijk van alles net iets te weinig. De personages, inclusief het ambitieuze hoofdpersonage Sandy G, zijn erg minimaal uitgewerkt. Het toevoegen van een extra verhaallijn waarin het leven van een of meerdere personages verder was uitgediept, had het verhaal direct interessanter gemaakt.
Het ontbreekt Soixante Neuf aan diepgang, spanning en erotiek. Het verhaal speelt zich vrijwel volledig af in een seksclub, maar opwindende erotische momenten zijn er nauwelijks. Een gemiste kans aangezien er in deze setting genoeg gelegenheid was om een aantal sensationele seks-scènes toe te voegen. Helaas kwam Sandrine Jolie niet verder dan wat oppervlakkig beschreven vluggertjes, waar hoogstwaarschijnlijk niemand rode oortjes van krijgt.
Qua spanning laat het verhaal ook te wensen over. Het politieonderzoek loopt gestaag verder en de moordenaar slaat keer op keer rustig toe. Zodra de ontknoping nadert wordt het verhaal overduidelijk spannender, maar huiveringwekkend wordt het nergens. Over de geloofwaardigheid van een aantal zaken valt te twisten en de oplettende lezer zal hier en daar wat tegenstrijdigheden in het verhaal ontdekken.
Toch is Soixante Neuf geen boek dat je snel aan de kant legt. De schrijfstijl van Sandrine Jolie is aangenaam vlot en je blijft voortdurend nieuwsgierig naar de dader en zijn motief. De Kamasutra-killer heeft je in zekere zin toch in zijn greep en dat maakt een hoop goed.
Soixante Neuf is absoluut geen sterk erotisch thrillerdebuut van Sandrine Jolie. Een simpel tussendoortje, leuk om gelezen te hebben, maar daar blijft het bij. Het volgende deel in de G-serie, zal dan ook op alle fronten een stuk sterker moeten zijn dan dit eerste deel.