De nieuwste thriller van Jane Casey draagt de veelbelovende titel Vergelding en dat belooft dus wat. Aanvankelijk lijkt die belofte ook bewaarheid te worden, want Maeve Kerrigan, rechercheur bij de Londense politie en inmiddels een bekend gezicht in Casey's werk, wordt in korte tijd geconfronteerd met de gruwelijke moord op twee veroordeelde pedofielen. Het lijkt erop dat iemand vindt dat deze mensen, hoewel het recht zijn loop gehad heeft, voor altijd uit de samenleving moeten verdwijnen.
Geleidelijk verlegt de verteller zijn focus echter naar een heel andere kwestie: de verdwijning van een jong meisje, dat toevallig de dochter blijkt te zijn van een beruchte crimineel. En die schuwt geen enkel middel om zijn dochter te vinden. Er is Maeve dan ook alles aan gelegen om zo snel mogelijk duidelijkheid te krijgen, in beide zaken. Want zolang niet bekend is wie de pedofielen heeft vermoord, kunnen er nieuwe slachtoffers vallen en John Skinner, de vader van het vermiste meisje, is duidelijk en dodelijk op het oorlogspad.
Dit zouden de ingrediÃ«nten kunnen zijn voor een bijzonder thrillerwaardig verhaal. De werkelijkheid is echter anders. Jane Casey verliest zich te vaak in romantische passages over het wat grillige liefdesleven van haar protagonist. De minnaar uit haar vorige boek, Brandbaar, is weer uit haar leven verdwenen en dus is er ruimte voor nieuwe liefdes. Erg interessant maken die het verhaal niet. Sterker nog: al het gedoe over mannen die wel of juist niet als bedpartner in aanmerking komen, leidt af van de vraag wie nu toch degene is op wie de politie jacht maakt. Ook Maeve's relatie met de norse inspecteur Derwent boeit nauwelijks. Die relatie is natuurlijk van het problematische type: de seksistische bullebak die het leven van een jonge vrouwelijke rechercheur verre van gemakkelijk maakt. Zo kent de echte crimeliefhebber er nog wel meer en die zijn vaak ook nog eens beter uitgewerkt.
Casey debuteerde met de alom geprezen thriller Spoorloos; ze won er zelfs de Crimezone Award voor het beste buitenlandse debuut mee. Over haar tweede, Brandbaar, waren de meningen al meer verdeeld en dat zal met dit boek niet anders zijn. Vergelding is een aardig boek voor op het strand of aan de rand van het zwembad. Maar wie van stevige kost houdt, moet toch echt iets anders kiezen.