In De wandelstok van Virginia Woolf passeren uiteenlopende historische personen de revue. De auteurs van dit boek hebben ervaringen, bezoeken en veelal bewondering voor deze figuren opgetekend in korte verhalen, met vaak hun eigen ego als belangrijkste uitgangspunt.  

Als tip vooraf: misschien is het prettig om wat minimale achtergrondinformatie in te winnen over de persoon waar het desbetreffende verhaal over gaat. Ieder verhaal bevat weliswaar een korte of wat langere uitleg, maar een kleine oriëntatie maakt het lezen een stuk interessanter en het verhaal makkelijker te begrijpen.  

In de verschillende hoofdstukken komt steeds een (belangrijk) historisch figuur aan bod. De auteur heeft bijvoorbeeld zijn of haar geboorteplaats of geboortehuis bezocht. In een ander verhaal heeft de auteur in het hotel geslapen waar de desbetreffende persoon in het verleden ook heeft gelogeerd. In een tweetal verhalen is er geen sprake van een bezoek maar van een briefwisseling. Met een beetje fantasie is dit een reis te noemen, de vraag is alleen of deze verhalen in dit boek thuishoren.  

Deze bundel is een saai geheel geworden en loopt tekstueel gezien niet lekker. De lezer wordt niet gepakt en niet geboeid en worstelt zich door hoogdravend taalgebruik heen waarbij het ego van de schrijvers de boventoon voert. Vaak wordt er zeer laatdunkend gedaan over de plekken die bezocht zijn. Dit is niet bij ieder verhaal het geval maar wel bij de meeste. Het eerste punt van kritiek is erg jammer en het tweede niet nodig. De lezer krijgt een aantal keren het idee dat de auteur nogal ingenomen is met zichzelf.  

De verhalen hebben al met al weinig schwung. De achtergronden van de historische personen hadden best interessant kunnen zijn, maar het is droge kost geworden met veel terzijdes die er niet toe doen. Een detail: Er zit een feitenfoutje in een van de laatste verhalen dat slordig is. Al met al was het verhaal 'De wandelstok van Virginia Woolf', wat de titel van het boek draagt, aardig evenals het allereerste verhaal, 'Naar bed met Marcel Proust'. Helaas redden deze twee verhalen het oordeel van het boek niet.  

Dit boek kan er wel toe aan zetten om de historische figuren die aan bod zijn gekomen beter te willen leren kennen. Wat dreef Virginia Woolf of wat was Marcel Proust eigenlijk voor man en hoe zag zijn leven er uit? De verhalen geven misschien een summier inkijkje dat niet beklijft maar wekken wel nieuwsgierigheid naar de mens achter de beroemdheid. Dit kan een opmaat zijn naar het lezen van (een aantal) biografieën.