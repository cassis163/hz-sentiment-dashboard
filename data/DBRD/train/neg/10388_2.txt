Een actualiteit kan vaak een begin zijn voor een verhaal, er omheen worden verhaallijnen en personages geweven tot het een geheel eigen verhaal wordt.
In dit boek is de Babyhandel en het bijbehorende illegale circuit een interessant gegeven. Alhoewel het boek een duidelijke opbouw en plot heeft vond ik het verder niet realistisch. Femke is voor mij niet het personage om de extreem zware criminaliteit die realiteit in deze circuits is, het hoofd te bieden. In haar persoonlijkheid mist ze voor mij iets dat het mogelijk maakt de situatie te overwinnen; haar enige drijfveer is het redden van hun kind, maar je moet toch minstens bergen gewetensbezwaren opzij zetten, sluw denken, hard en genadeloos met een ingenieus (vooraf zoveel mogelijk bedacht zijn op alle mogelijke voorkomende situaties ) plan komen. Het is wat veel dat ze meerdere keren levend uit situaties met figuren die gedachteloos je als bedrijfsrisico ombrengen, weet te komen.
De puzzel is te oppervlakkig gebracht, ik denk dat de realiteit van deze criminaliteit geen ruimte laat voor een indringster als Femke. Er gaan te veel belangen in om en meestal is het netwerk zo groot dat ze eerder zwakke schakels opruimen dan een tel afwachten. De scene in het vakantiehuisje en de daarop volgende "oppoetsactie" valt daar voor mij ook onder.
Daarnaast vind ik zowel het taalgebruik als de verhaallijn wat simpel.
Het leest vlot maar laat je na het dichtslaan zonder speciale indruk achter.