In haar nawoord van Verknipt, legt auteur Kate Brady uit waarom personage Mitch haar zo na aan het hart ligt. Met hem creëerde ze haar ideale beeld van een man: een held, beroemd, rijk, sexy, verlangend om de wereld te redden. Brady verontschuldigt zich nog wel als geëmancipeerde en vooruitstrevende vrouw, maar blijkbaar kon zij zichzelf niet helpen en zwichtte zij voor het type Mitch als een van haar protagonisten in deze romanthriller.

Dani Cole, rechercheur in Lancaster Maryland, wordt ingeschakeld na de gruwelijke moord op een jonge prostituee. Dani is aangedaan, want twee jaar geleden bracht zij het slachtoffer, Rose, weer op het rechte pad. Rose belde vlak voor de moord met de directeur van Stichting Sheridan, een organisatie voor kunstfotografie. Heel toevallig is Dani's ex-lover, Mitch Sheridan, zowel in persoon als in naam aan de stichting verbonden. Wanneer ook de directeur van de stichting wordt vermoord, keert Mitch uit Europa terug om het werk voor een uiterst belangrijke foto-expositie af te maken. Als oorlogsfotograaf worstelt hij met de wrede beelden die hij voor deze expositie vastlegde. Dani dumpte hem lang geleden op een nogal groffe manier — geen wonder dat zij huiverig is haar ex-vlam weer te ontmoeten. Ontlopen kan ze Mitch niet, want bij volgende moorden wordt opnieuw een verband gelegd met de Sheridan Stichting. Als Dani van het onderzoek wordt gehaald, is Mitch de enige op wie ze kan terugvallen. Ze heeft hem hard nodig, want de moordenaar heeft het ook op haar gemunt. Dani moet bij Mitch onderduiken. Ondertussen blijft de moordenaar meisjes straffen voor iets wat ze in het verleden hebben misdaan. Het 'moment suprême', waar hij zestien jaar op heeft gewacht, nadert met rasse schreden. Om dat bijzondere moment te perfectioneren, gebruikt hij hun hardhandig afgeknipte haarlokken voor een bizar doel.

Het verhaal start veelbelovend. Bij vlagen is het zelfs behoorlijk spannend. Helaas kapt Brady meermalen de spanningsopbouw voortijdig af, juist als het verhaal je lekker pakt. Ze confronteert haar personages met zaken die voor de lezer al zonneklaar zijn, waardoor voorspelbaarheid en herhaling de kenmerken van Verknipt vormen. Bovendien kennen we te vroeg de achtergrond van de moorden en - jammer genoeg - ook de dader. Er zijn maar weinig auteurs die zich dit kunnen permitteren en niettemin de lezer blijven boeien. Brady hoort daar niet bij. Jammer dat ze niet meer gewicht geeft aan het in basis goede verhaal door bijvoorbeeld de nachtmerries van Mitch en de schuldgevoelens van enkele personages uit te diepen. Brady blijft echter veelal hangen in oppervlakkigheid, liefdesperikelen en onnodig ingewikkelde bijzaken.

Stilistisch gezien is Verknipt evenmin een uitblinker. Het taalgebruik is eenvoudig en soms overdreven expliciet. De onzijdige vertelstijl vanuit de moordenaar doet krampachtig aan. Daarbij ontkom je niet aan het gevoel in een Bouquet Reeksroman beland te zijn wanneer teksten voorbijkomen als: "broeierige ogen onder donkere wenkbrauwen", "van genot krullende tenen", "vurige kussen", "brandende verlangens" en "lippen die smachtend openvallen". De typeringen van Dani en Mitch zijn navenant. Zij is slank, soepel, mooi en koppig. Hij is knap, doortastend, beschermend en voorzien van een ruwe ochtendbaard. Je voelt aan je water dat de recalcitrante Dani zich uiteindelijk niet langer zal verzetten en als een blok voor de stoere Mitch zal vallen. Afijn, eind goed al goed, 'business as usual' in deze veredelde chicklit. Verknipt is vooral voor lezers die van een toegankelijke romanthriller houden. In een roze thrillerwereld helemaal prima.