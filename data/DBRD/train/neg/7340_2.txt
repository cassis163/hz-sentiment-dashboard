Rachel Renée Russell is de auteur van de serie ‘Dagboek van een muts’. De avonturen van Max Kruimel, superheld op sokken is haar nieuwe serie. Sinds kort zit Max op de middelbare school en
het is al snel duidelijk dat hij zijn plaats nog moet vinden.

Tijdens het lezen van het boek blijkt dat de auteur over een grote dosis fantasie beschikt en deze volop gebruikt heeft in dit verhaal. Regelmatig denk je dat het niet veel gekker kan worden en toch blijkt dat er dan een nog meer bizarre wending mogelijk is.

Dit eerste deel van Max Kruimel lijkt wat verhaal betreft op de serie Dagboek van een muts, nu met een jongen in de hoofdrol. Het boek is makkelijk te lezen, vaak voor kinderen die minder van lezen houden en bevat zoals verwacht veel tekeningen die wat wild overkomen. Aan lezen komen deze kinderen nauwelijks toe, ze zullen van rechts naar links, van onder naar boven vooral de tekeningen bekijken of beter gezegd de voor hen grappige tekeningen lezen. Om de spanningsboog vast te houden mag voor deze doelgroep het boek minder bladzijden bevatten. Door het lettertype en de lijnen onder de tekst heeft het boek een onrustiger lay-out vergeleken met een boek zonder striptekeningen.
Het zou prettig zijn geweest dat Max minder vaak ‘dood’ of ‘grote god’ in de mond zou nemen of iemand bijv. ‘zijn kop eraf zal rukken’. Het taalgebruik kan minder grof en genuanceerder.
Op o.a. scholen wordt hiernaar kritisch gekeken. Mogelijk kan er een minder letterlijke vertaling uit het Amerikaansengels worden gehanteerd.

Het verhaal is voor de recenserende volwassenen wat ongeloofwaardig, want wie lukt het om zich twee keer op een dag te laten opsluiten in een schoolkluisje door je vijand en dat op vrijdagavond. Max Kruimel is natuurlijk zeer inventief en weet te ontsnappen waarna hij allerlei doldwaze avonturen te wachten staat en hij daardoor niet naar huis kan gaan.
Bij de juiste doelgroep van jongens en meiden vanaf 10 jaar zal dit vluchtige, fantasievolle verhaal vast wèl aanslaan. Naar deel 2 dat in 2018 zal uitkomen zullen deze kinderen uitzien, mede omdat dit deel hen zal vertellen hoe het avontuur in deel 1 zal aflopen.

Met dank aan uitgeverij De Fontein voor het recensie-exemplaar.