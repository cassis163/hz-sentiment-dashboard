Verleiding is tot stand gekomen naar aanleiding van een verhalenwedstrijd uitgeschreven voor dubbel spannende verhalen: spannend zoals in een thriller én spannend door een vleugje erotiek. De redactie van Vrouwenthrillers.nl wees 3 winnende verhalen aan, geschreven door: Anita Larkens, Suzanne Buis en Hannah Kuipers. Deze zijn alle drie opgenomen in Verleiding. De andere 10 verhalen in de bundel komen uit de pennen van: Isa Maron, Judith Visser, Svea Ersson, Kortsmit & Lotz, Marianne en Theo Hoogstraten, Linda Jansma, Tupla M., Marelle Boersma, Candy Brouwer en Anne Nicolai.
Voor mij springen er 3 verhalen uit, te weten: De kleine dood van Kortsmit & Lotz, Strikt zakelijk van Linda Jansma en Kwetsbaar van Marelle Boersma.
De kleine dood is zowel spannend als erotisch; precies zoals de opdracht luidde. Een zeer goed kort verhaal, ondanks of wellicht mede dankzij de verschillende tijdslijnen.
Strikt zakelijk is eveneens een goed geschreven kort verhaal waar alles in zit én waarin de lezer zelfs op het verkeerde been wordt gezet. Knap!
Kwetsbaar is een niet heel spannend, maar wel mooi en aandoenlijk verhaal over hoe iemand zich door een klein beetje aandacht gelukkig en bijzonder kan voelen. Helaas kent het verhaal geen happy end.
De andere verhalen komen wat mij betreft minder goed uit de verf.
Diepe wateren is een verhaal met een meer psychologische dan erotische inslag en komt niet erg overtuigend over.
Onzichtbaar kent een aardig begin met een prettige schrijfstijl, maar de oplossing van het misdrijf wordt wel héél erg snel gegeven. Ook hier weinig aandacht voor de erotiek.
De Alfabetclub is een nogal ongeloofwaardig verhaal met wellicht iets té veel actie
Beeldschoon is het meest erotische en misschien ook wel het spannendste verhaal, maar hoe het afloopt, is aan de fantasie van de lezer.
Costa Erotica is een verhaal dat bijna geheel gebaseerd is op Titanic en op het ongeval met de Costa Concordia. Daardoor dan ook weinig origineel.
Doos is geen hoogstaand verhaal en tevens nogal ongeloofwaardig.
De realiteit van romantiek is een aardig verhaal, maar niet meer dan dat. Sterk erotisch, maar niet echt spannend.
Ook Onverwacht bericht is een erotisch getint verhaal, maar vreemd en niet erg geloofwaardig.
Happy hours is niet echt spannend. Een ietwat té vergezocht verhaal.
Ademnood, als laatste, is een aardig verhaal. Niet echt spannend en ook niet echt erotisch.
Verleiding is kortom gewoon een lekker zomerboek dat uitermate geschikt is voor in de vakantiekoffer. Lekker een paar uurtjes leesvoer voor aan het zwembad of op het strand.