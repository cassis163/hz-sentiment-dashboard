Het Egyptische antwoord op iconische feministische teksten als 'A Room of One's Own' (1929) van Virginia Woolf en 'Le Deuxième Sexe (1949) van Simone de Beauvoir. Nawal el Saadawi memoreert enkele sleutelmomenten uit haar jeugdjaren en vroege artsencarrière, waarin ze te maken kreeg met haar positie als vrouw in een maatschappij die nog niet openstond voor progressieve gelijkwaardigheid tussen de beide geslachten. Hoe ze ontdekte dat haar vrouwenlichaam andere reacties sorteerde in haar omgeving dan het mannenlichaam van haar oudste broer. Hoe ze de wetenschap en het secularisme aangreep om mythische vooronderstellingen over genderverschillen te ontmantelen.

Het is prijzenswaardig dat uitgeverij De Geus in 2007 deze hernieuwde vertaling heeft uitgebracht in een frisse nieuwe uitgave, met een voorwoord van de grande dame herself en uniek fotomateriaal uit haar privé-archief. Desalniettemin is de inhoud niet echt bijzonder; het feminisme van El Saadawi is zelfs wat gedateerd (zoals in de nadruk die ze legt op het vinden van een mannelijke levenspartner die haar vrije geest accepteert.) Het boekje toont de gedachtegang van een van de meest iconische stemmen van het Arabische feminisme, maar buiten de interessante context om heeft deze uitgave net iets te weinig cachet.