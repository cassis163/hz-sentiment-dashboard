Sjoerd en zijn beste vriend Thomas (Zom) moeten allebei nog een afstudeerproject doen om hun opleiding af te ronden. Zom heeft een prachtige drone gebouwd. Als Sjoerd niet weet wat hij als afstudeerproject zal doen, stelt Zom een flashmob voor die gefilmd kan worden met zijn drone. Ze zoeken dansers en freerunners, er wordt geoefend, ze kiezen het plein van het Stadhuis als locatie en dan is het zover…de dag van de flashmob. Toevallig is Arend ook op het plein van het stadhuis. Zijn vrouw wordt geopereerd en hij maakt een tekening van het stadhuis om aan haar te geven als de operatie erop zit. Om haar te laten zien hoeveel hij van haar houdt en om een fout uit hun verleden goed te maken. De werelden van Sjoerd en Arend lijken elkaar niet te raken, totdat…..

Wisselwerking is het debuut van schrijfster Bertina Mulder. Het boek is eenvoudig geschreven, in een groot lettertype, zonder moeilijke woorden of lange zinnen.

Wisselwerking is waarschijnlijk geschreven voor jeugdige lezers en komt flitsend over. Dansers, free runners, een drone, smartphones. Er wordt volop gebruik gemaakt van de moderne technologie.

Mulder laat de verhalen van Arend en Sjoerd zich afwisselen. Dat werkt prima en zorgt voor een mooie balans tussen het ‘nieuwe’ van het verhaal van Sjoerd en het ‘oude’ van het verhaal van Arend. Ook de ‘coming out’ en de twijfels en onzekerheden die daarbij komen kijken weet Mulder mooi te vertellen.

Waar het wat mij betreft misgaat zijn de personages, en dan vooral Sjoerd. Hij wordt voorgesteld als een lieve, hulpvaardige jongen, maar de eerste 100 bladzijden vind ik hem echt onsympathiek overkomen. Hij komt te laat op zijn stage, snauwt zijn beste vriend continu af, neemt alle hulp voor zijn afstudeerproject als vanzelfsprekend aan. Dan blijkt een onbekende man in een lastige situatie te zitten en verandert Sjoerd op een voor mij ongeloofwaardige manier in de ideale schoon(klein)zoon. De andere personages blijven eigenlijk allemaal te oppervlakkig. De personages staan in dienst van het verhaal in plaats van dat hun verhaal verteld wordt.

De vele uitgebreide beschrijvingen halen de vaart uit het verhaal. Je hoeft niet alles letterlijk op te schrijven om het te vertellen.

Ik denk dat Mulder wil laten zien hoe oud en jong samen kunnen gaan en dat er voor beiden genoeg ruimte is. Daar is ze wat mij betreft in geslaagd. Wisselwerking wordt echter nergens echt spannend en heeft me niet geraakt. Het is het wat mij betreft helaas net niet. Jammer.

Spanning: 2
Plot: 2
Leesplezier: 2
Schrijfstijl: 3
Originaliteit: 3
Psychologie: 2

Ik geef Wisselwerking van Bertina Mulder 2 sterren.