Schrijver Campbell Black is het meest bekend onder zijn pseudoniem Campbell Armstrong. Geboren in Glasgow in 1944, publiceerde zijn eerste roman in 1968. Op zevenentwintig jarige leeftijd emigreert hij samen met zijn vrouw naar de Verenigde Staten. Het schrijven van thrillers wisselt hij af met het doceren van Creatief Schrijven. Als hij in 1991, samen met vrouw en kinderen, verhuist naar Ierland, heeft hij twintig boeken op zijn naam staan. Het boek Hitte is een op zichzelf staand vervolg op Jigsaw. Beide boeken zijn reeds halverwege de jaren negentig van de vorige eeuw geschreven en worden nu opnieuw uitgebracht.
In Hitte wordt Frank Pagan, speciaal agent bij Schotland Yard, opnieuw geconfronteerd met de terroriste Carlotta. Tijdens het diner voor de deelnemers van een Contra-Terrorisme conferentie, ziet zij kans het eten te vergiftigen. Voor Frank Pagan is dit extra pijnlijk, omdat hij verantwoordelijk is voor de beveiliging van deze conferentie. Verteerd door schuldgevoelens, zet hij alles op alles om zijn kwelgeest te arresteren. Maar wederom kan Frank zijn tegenstrijdige gevoelens niet onderdrukken en blijft hij een zwak voor haar behouden. Carlotte ziet in Frank ook meer dan een tegenstander en doet er alles aan om hem te verleiden. Ondertussen blijft zij zijn aandacht trekken op de gruwelijke manier, waar ze bekend van is. Dan raken beiden betrokken bij een internationaal complot van de CIA en verplaatst het strijdtoneel zich naar de Verenigde Staten. Tussen alle andere verwikkelingen door, wordt hier het erotische, maar vooral dodelijke, kat-en-muis spel voortgezet.
Met zijn verwijzingen naar zaken die niet in dit boek beschreven staan, wordt het al gauw duidelijk dat Hitte een vervolgroman is. Er wordt aangegeven dat het boek zelfstandig gelezen kan worden. Toch blijf ik nog heel lang terug bladeren, met de verwachting dat ik iets over het hoofd heb gezien. Uiteraard is dit niet bevorderlijk voor het leesplezier, maar ondanks dit manco is het een aardig verhaal, met Frank Pagan als sympathieke hoofdpersoon. Erg geloofwaardig is het allemaal echter niet. Een eenvoudige vermomming schijnt bijvoorbeeld al voldoende te zijn om de complete politiemacht en inlichtingendiensten van twee grootmachten te slim af te zijn. Als in deze thriller dan ook nog de noodzakelijke dosis spanning ontbreekt, glijd het snel af naar middelmatigheid.
Ik heb van Hitte niet echt een warm gevoel gekregen. Het is een aardig boek, waarvan het verhaal zo weinig indruk heeft gemaakt, dat het niet al te lang in mijn geheugen gegrift zal blijven.