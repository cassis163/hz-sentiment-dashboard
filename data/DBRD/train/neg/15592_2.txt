Ricardo Piglia (1940, Argentinië) wordt gezien als een van de grootste hedendaagse Argentijnse auteurs. Ook staat Piglia bekend als een gedegen literatuurwetenschapper. De auteur heeft een hoop titels op zijn naam staan. Voor zijn boek Brandend geld ontving hij de Premio Planeta (een literatuurprijs voor nog niet uitgegeven Spaanstalige romans), en het boek werd succesvol verfilmd. Doelwit in de nacht speelt zich af in het geboorteland van de auteur, Argentinië.
Tony Durán bezoekt op een dag een Argentijns dorp. De dorpelingen kennen hem niet en dat zorgt voor de nodige commotie. Men vermoedt dat Tony Durán een relatie heeft met de beeldschone en tevens stinkend rijke zusjes Belladona. Het lijkt alsof het geluk Tony is toe komen waaien, maar dan wordt hij dood aangetroffen in zijn slaapkamer.
De gepensioneerde commissaris Croce wordt op de zaak gezet. Het oplossen van dit mysterie is echter niet zo eenvoudig als het lijkt. Niet alleen de inwoners uit het dorp liggen dwars, ook de officier van justitie werkt flink tegen. Een journalist uit Buenos Aires zit ook achter de feiten aan.
Doelwit in de nacht is een psychologische thriller met oog voor detail. De auteur maakt gebruik van voetnoten waarin extra informatie wordt verschaft. Vooral aan het begin van het boek, als je nog niet in het verhaal zit, zorgt dit voor een vervelende afleiding.
De hoofdpersoon, Commisaris Croce, is een nuchtere man die met beide benen op de grond staat. Hij moet uit de roddels die de dorpelingen verspreiden de waarheid zien te halen, wat niet meevalt. Er worden veel vermoedens, beweringen en gedachten uitgesproken, dus het oplossen van de puzzel vergt een hoop inspanning en doorzettingsvermogen van Croce.
De schrijfstijl van de auteur spreekt je aan, of vind je helemaal niets. Ditzelfde geldt voor de verhaallijn. Doelwit in de nacht is geen luchtig verhaal. Het is ook niet zenuwslopend spannend, maar een beetje saai. Een literaire thriller is het dan ook niet, eerder een misdaadroman. Toch zal er zeker een grote doelgroep zijn met interesse in het werk van Ricardo Piglia.