Een boek voor een ijsje. De adoptiedochter van de 47-jarige Inge Legrand wedde om een ijsje dat de notities van haar moeder over het adoptieproces uitgegeven konden worden. Het werd het debuut van de Vlaamse schrijfster. Legrand kreeg de smaak te pakken en besloot nog een boek te schrijven, dit keer een fictieve thriller: De buurman.
Suzy Van Damme vindt geluk in de liefde als ze Theo ontmoet. Hij kan het goed vinden met haar drie dochters en doet niets liever dan goed zorgen voor het gezin. Suzy en Theo besluiten dan ook snel om samen te verhuizen, zodat ze echt een gezin kunnen vormen. Als het normale leven zijn gangetje gaat, begint het echter steeds meer bij Suzy te wringen dat Theo haar geen genegenheid kan tonen. Hij slaapt bijna standaard op de bank en wil maar heel sporadisch met haar vrijen.
Als Suzy aan de praat raakt met haar buurman Jack, blijkt dat hij met vergelijkbare problemen zit. Jack maakt er geen geheim van dat hij Suzy wel ziet zitten en het duurt niet lang voordat Suzy zich in zijn armen stort. Maar voordat de affaire goed en wel begonnen is, laat Jack zijn donkere kanten zien. De buurman blijkt niet geheel te zijn zoals hij zich voordoet, en de situatie dreigt snel uit de hand te lopen.
De buurman lijkt op het eerste gezicht niet voor veel verrassingen te zorgen. Suzy's affaire met de buurman wordt al in de beschrijving van het boek aangekondigd en ook dat hij niet is hoe hij in eerste instantie lijkt te zijn, is geen wending aan het verhaal te noemen. Het verhaal sukkelt voort zoals je zou verwachten. Interessant wordt het pas als Suzy zich realiseert dat Jack verre van perfect is, en door de manier waarop ze op de ontwikkelingen reageert.
Legrand laat hier desondanks wat steekjes vallen. De wendingen zijn leuk bedacht, maar haastig uitgewerkt en daardoor met vlagen ongeloofwaardig. De puzzelstukjes vallen soms te perfect in elkaar. Desondanks zorgen deze zelfde wendingen wel voor de spanning die anders zou ontbreken.
Toch is De buurman een boek dat lekker wegleest. Legrand heeft een fijne schrijfstijl en als lezer kan je je goed inleven in de personages. De thriller is een perfect boek om op de bank met een kopje thee te lezen.