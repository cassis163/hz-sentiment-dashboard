Ik had grote verwachtingen van dit boek, maar helaas zijn die niet uitgekomen.
De cover ziet er geweldig uit en ook de flaptekst belooft veel goeds. Helaas zijn die 2 dingen in mijn ogen het enige goede aan het boek! Het bleek een christelijke thriller te zijn. Dat hoeft niets te betekenen, maar in dit geval helaas wel. Werkelijk om de bladzijde werd er gebeden, om kracht, om steun, om een gesprek te beginnen, om... noem maar op! Hierdoor werd de vaart uit het verhaal gehaald, als het al even spannend werd moest er weer gebeden worden en was het moment afgelopen.

Daarbij werd de clou van het verhaal al verraden voordat het 'spannende' stuk kwam, dus dat spannende was ook al verdwenen. Het onderscheid tussen de 'goeden' en de 'kwaden' was echt enorm. De goeden waren streng gelovig, de hele tijd aan het bidden, werkten met zielige, eenzame kinderen en ga zo maar door. De slechten liepen met capuchons op, hadden tatoeages en aanbeden een duistere onderwereld god. Een tussenweg was er blijkbaar niet. Gelukkig werden sommigen nog 'geroepen' tot Jezus en werd er nog verteld dat deze mensen vanaf nu gered waren...
Op het moment dat ik las hoe vreselijk het was dat ongetrouwde stellen een kind konden adopteren en de gelovige, lieve vrouw niet wilde ik eigenlijk al direct afhaken.

Ik wil niemand beledigen en gun werkelijk iedereen zijn of haar geloof. Maar dit werd wel heel erg opdringerig. Misschien is het een boek dat mensen die geloven wel zal aanspreken, maar voor mij gaat dit boek heel snel op de verkoopstapel en ook de andere boeken van Kathryn Mackel ga ik aan mij voorbij laten gaan...