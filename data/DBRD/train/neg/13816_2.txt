Daniel Marchant is een tijdelijk geschorste geheim agent bij de Engelse inlichtingendienst met een drankprobleem. Buiten adem begint met de marathon in Londen waar Marchant aan mee gaat doen, ondanks zijn slechte voorbereiding. Van zijn vriendin en collega Leila krijgt hij te horen dat er informatie is opgevangen over een mogelijke aanslag tijdens de marathon. Tussen de 35.000 deelnemers weet Marchant al vrij snel degene eruit te
pikken die waarschijnlijk een aanslag wil plegen. Aan Marchant de taak om deze te voorkomen.
De omslag van het boek, inclusief de flaptekst, doet vermoeden dat Buiten adem grotendeels over de marathon gaat. In werkelijkheid is de marathon al na 35 bladzijden afgelopen. Dat was meteen het minst interessante gedeelte van het boek en dat komt voornamelijk omdat het allemaal zo oppervlakkig beschreven wordt. Pas na de marathon wordt het verhaal interessanter en geeft Stock zijn personages meer inhoud.
Marchants vader was hoofd van de Engelse inlichtingendienst, tot hij in diskrediet werd gebracht en om die reden zelfmoord pleegde. Nu Marchant zelf ook tijdelijk geschorst is en er aan aan zijn loyaliteit getwijfeld wordt, is het voor hem zaak om uit te zoeken wie de mol is die hem en zijn vader zwart wil afschilderen.
Buiten adem is een spionageroman waarin allerlei medewerkers van de CIA, MI5 en MI6 continu argwanend tegenover elkaar staan. En terecht, want ook in deze spionageroman ontbreken de dubbelspionnen niet.
Stock laat met dit boek zien dat hij wel een goede spionageroman zou kunnen schrijven. Toch overtuigt Buiten adem niet helemaal. Het boek balanceert teveel tussen oppervlakkigheid en spannende passages. Op het eind slaat de balans naar de verkeerde kant door vanwege enkele vreemde handelingen van de personages die verder niet uitgelegd worden.
En daarmee is Buiten adem een boek geworden dat aardig leest als tussendoortje maar waarvan de inhoud na het lezen niet echt blijft hangen.