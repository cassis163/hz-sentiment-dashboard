Ik blijf hangen bij de thrillers op Storytel. Zo kwam ik uit op 'The Couple Next Door'.
Een koppel (Anne en Marco) laten hun baby alleen thuis om bij de buren te gaan eten/borrelen ter ere van buurmans verjaardag. De buurvrouw houdt niet van babygehuil dus de baby mag niet mee en de oppas heeft op het laatste moment afgezegd. Als Anne en Marco om een uur of 01:00 met de babyfoon onder hun arm de drie stappen naar hun eigen voordeur zetten, blijkt de voordeur op een kier te staan en is de baby weg.
Ondanks dat het het zoveelste boek is over een kidnapping, vond ik het pakkend en vlot geschreven. Origineel genoeg om boeiend te blijven.
Ik vind niets heel ongeloofwaardig en ik vind dat het plot best goed in elkaar zit. Ik vond de aanloop naar de ontknoping sterk. De daadwerkelijke ontknoping viel me tegen. Ongeloofwaardig en totaal onnodige toevoegingen. Jammer.
Een voldoende als beoordeling werd zo toch iets lager. Het eerste boek waarbij ik het liefst 2,5 ster zou hebben gegeven.
Het is het debuut van de schrijfster en er is al een tweede boek van haar verschenen. Lijkt aardig wat overlap te hebben met dit boek qua thema. Ik ga dat waarschijnlijk nog wel een keer lezen, maar daar moeten toch wel een aantal boeken van andere schrijvers tussen zitten.