Sarah Durandt is aanwezig bij de executie van Damian Wright, de moordenaar van haar man Sam en zoontje Josh. Deze massamoordenaar heeft haar nooit willen vertellen waar hij hun lichamen twee jaar geleden heeft verborgen. Daarom heeft Sarah nog steeds geen rust. Ze gaat terug naar haar huis in het dorpje Hopewell en probeert haar leven weer op te pakken. Als Sarah op een dag de bergen in trekt, op zoek naar de laatste sporen van haar dierbaren, vindt ze lichamelijke resten. Met politiechef Hal Waverly, haalt ze deze uit het ravijn. Ze ziet al direct dat deze niet van haar man zijn.
Het drama ontrafelt zich langzaam en gaat in Hopewell meer mensen aan dan alleen Sarah, dus wie kan ze vertrouwen? Jurist Alan Easton en de rechercheurs Logan en Caitlyn Tierney lijken allemaal dubbele agenda’s te hebben. En dan is ook de perverse Russische psychopaat Grigor Korsakov er nog.

De psychologische thriller ‘Ziende Blind’ is het debuut van schrijfster C.J. Lyons. Zij heeft eenentwintig romans op haar naam staan en is een voormalig kinderarts. Met ‘Ziende Blind’ heeft zij op zich een prima en spannend verhaal, maar het komt te traag op gang waardoor je continu terug moet bladeren. Ook had zij het verhaal beter vanuit minder hoofdpersonen kunnen vertellen. De relatief korte hoofdstukken met Sarah worden afgewisseld door hoofdstukken met Caitlyn, Hal, J.D., Sam en Grigor als hoofdpersoon. Dat maakt het lezen, met zoveel personages, erg moeilijk. Als lezer raak je de draad van het verhaal soms compleet bijster.

‘Ziende Blind’ is een boek dat langzaam op gang komt en waar je echt voor moet gaan zitten. Ik kon het niet opbrengen en heb de laatste honderd pagina’s snel gezapt.