Wat als dit het is is het liefdeskind van bestsellerauteurs Becky Albertalli en Adam Silvera. Silvera staat erom bekend om je hart te breken, terwijl Albertalli juist zorgt voor romantiek en optimisme, dus dit lijkt een bijzonder combinatie. Wat als dit werkt? Wat als dit niet werkt? In Wat als dit het is laten de twee auteurs hun tegenstrijdigheden zien.   Arthur is alleen voor de zomer in New York, maar dankzij zijn favoriete musicals weet hij dat dit de stad is waar alles kan gebeuren. Bijvoorbeeld een hele romantische zomer. Ben zit niet te wachten op romantiek, maar onderweg naar het postkantoor – met een doos vol spullen van zijn ex – speelt het lot een spelletje met hem.
Deze meet cute is ontzettend leuk en een tikkeltje over de top. Want alsof de ontmoeting op zichzelf niet al romantisch genoeg is, is er ook nog een spontane flashmob met een huwelijksaanzoek – Wat als dit het is speelt zich immers af in New York, waar dit soort gebeurtenissen dagelijkse koek zijn. Maar dan verliezen Ben en Arthur elkaar weer uit het oog…
Dus gaan ze naar elkaar op zoek. Dit gebeurt net zo schattig en over de top als hun ontmoeting: eerst willen ze elkaar opzoeken op Craigslist, maar via een ouderwets prikbord in de koffiezaak weten ze elkaar weer te vinden. Dit klinkt een beetje als een episch liefdesverhaal, maar misschien iets té episch. Want Wat als dit het is voelt een beetje als Arthur: het boek doet te hard z’n best om een feelgood romance te worden. De moeite is tevergeefs, het voelt een beetje aan alsof je een spel met twee dobbelstenen speelt en er blijven maar onverwachte combinaties uitkomen.
De plot bestaat voornamelijk uit de (mislukte) dates tussen Arthur en Ben – en wat er verder in hun leven gaande is. Er zit amper schot in, waardoor Wat als dit het is ontzettend langzaam leest. Er is weinig chemie tussen Arthur en Ben. Ze zijn geen gedroomde match, en hun relatie verloopt ook niet gladjes. Ze hebben veel struggles en doen zelfs hun eerste date meerdere malen over, want hun eerste date moet net zo episch zijn als hun ontmoeting. Ondanks alle tegenslagen blijven ze het maar proberen, en op het einde van het boek zijn ze ineens een droomkoppel. Ook dit gebeurt zonder al te veel context.
De enige die écht de show steelt is Dylan, de beste vriend van Ben. Zijn humor en manier waarop hij het leven bekijkt zijn erg grappig. Daarnaast is dit het perfecte boek voor Harry Potter-fans, want vooral Dylan weet veel HP-referenties in de gesprekken met Ben te verwerken.
De verwachtingen van Ben en Arthur zijn hoog, net zoals de verwachtingen van Wat als dit het is. Het boek heeft veel potentieel: twee bestsellerauteurs, een leuke ontmoeting, een liefdesverhaal en veel positiviteit voor dit leuke stel. Maar helaas is het moeilijk om de verwachtingen waar te maken. Helaas lijken Albertalli en Silvera nét niet te matchen, net zoals Arthur en Ben. Erg jammer, want op zichzelf schrijven de auteurs leuke boeken. Wat als dit het is is het nét niet.