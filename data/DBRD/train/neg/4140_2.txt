Voor een hoop fans was het een grote verrassing: de ‘De Selectie’-trilogie van Kiera Cass kreeg twee vervolgdelen: De prinses en De kroon (oorspronkelijke titel: The Crown). De eerste trilogie was een groot succes en er gingen zelfs geruchten over een televisieserie. De twee vervolgdelen draaien om de kinderen van de hoofdpersonen van de eerdere drie delen en belichten dus een hele nieuwe generatie. Het is niet nodig om de eerdere trilogie gelezen te hebben, maar voor dit boek is het wel noodzakelijk om De prinses te lezen.

Eadlyn Schreave, dochter van koning Maxon Schreave en zijn vrouw America Singer, bevindt zich middenin haar Selectie. Een hoop mannen zijn al afgevallen en de eindbeslissing met betrekking tot haar toekomstige echtgenoot komt steeds dichterbij. Haar moeder is echter ernstig ziek geworden en haar vader wijkt niet van haar ziekbed af. Eadlyn is dus noodgedwongen om meer taken op zich te nemen als troonopvolgster van Ileá én ze moet haar aantal mannen in de Selectie halveren. Daardoor blijven er zes mannen over die strijden voor Eadlyns hart. Nu Eadlyn de taken van haar vader overneemt, lijken enkele mannen hun twijfels over het koningschap  te krijgen. Zal Eadlyn uiteindelijk de man van haar dromen vinden? Als een politieke buitenstaander zich ook gaat bemoeien met de Selectie en Eadlyn er nog een potentiële kandidaat bij krijgt, moet ze de keuze maken: kiest ze voor de liefde of voor politiek?

Dit boek richt zich, zoals de titel al doet vermoeden, meer op Eadlyn als koningin dan op haar deelname aan de Selectie. Al snel is duidelijk dat het boek geen helder plot heeft. In de eerdere delen zat een duidelijk liefdesverhaal en draaiden de gebeurtenissen vooral rondom de Selectie. Dit boek mist dat. Zo heeft Eadlyn eens een vergadering, dan weer een date met één van de Selectie-mannen en zo wisselen deze gebeurtenissen elkaar af. Het plot – of het gebrek eraan – wordt daardoor erg saai en oninteressant.

Het is mooi om te zien dat Eadlyn een grote groei ondergaat sinds het begin van de Selectie. In het vorige deel was ze een onsympathiek en vervelend personage. In De kroon beseft ze dat ze zich als een koningin moet gedragen en dat ze moet opgroeien. Als gevolg daarvan gaat Eadlyn ook volwassener met de mannen uit de Selectie om. Ondanks het feit dat de nadruk niet op de Selectie ligt, geeft het lage aantal mannen de kans om ze stuk voor stuk beter te leren kennen. Buiten het gegeven dat het erg voorspelbaar is met wie ze uiteindelijk eindigt, is het verfrissend om meer inzicht te krijgen in de karakters en motieven van de mannen. Cass had zich er dan ook goed aan gedaan om zich meer te richten op dit aspect.