Na hun zoektocht naar de Verloren Leonardo duikt het viertal Sophie, Lisa, Jack en Tom met Secret Scouts en de verdwenen president opnieuw de geschiedenis in. Centraal in het verhaal staan dit keer president Barack Obama en de vraag of je met tijdreizen de geschiedenis kunt veranderen.
Lisa krijgt berichtjes van een onbekend nummer, waardoor ze erachter komt dat Barack Obama geen president is van de Verenigde Staten, erger nog: op het viertal na lijkt niemand ooit van hem te hebben gehoord. Het leidt tot diverse tijdreizen, waar de kinderen de kroning van Karel de Grote bijwonen, maar ook Steve Jobs ontmoeten en Martin Luther King’s beroemde ‘I have a dream’-rede bijwonen. Het gevoel dat je bij dit verhaal krijgt, meer nog dan bij boek één, is dat de schrijvers uitvindingen van vroeger willen verklaren door kinderen terug in de tijd te sturen om de mensen van toen de ideeën te geven voor diezelfde uitvindingen. Dat de kinderen dat met de moderne apparatuur en de kennis van nu doen, lijkt niet helemaal logisch.
Ook aan Secret Scouts en de verdwenen president ligt weer een grondige research ten grondslag en voor wie geïnteresseerd is in geschiedenis, is dit een schat aan informatie. Het juist weergeven van details uit bijvoorbeeld de Middeleeuwen lijkt echter centraal te staan en dat leidt tot zijpaden in het verhaal, spanning op verkeerde momenten en onwaarschijnlijke situaties. Zo komt het beeld dat we nu hebben van een rustige en beheerste president Obama niet overeen met de man die in het verleden impulsieve daden verricht.
Net als bij Secret Scouts en de Verloren Leonardo zijn er vier hoofdpersonen. Het karakter van de meiden komt in De verdwenen president beter uit de verf. Toch blijven met name de jongens inwisselbaar en het verhaal zou aan kracht winnen als er minder personages zouden zijn. Duidelijk is wel het antwoord op de vraag ‘kun je met tijdreizen de geschiedenis veranderen’: ja, meer dan je kunt overzien en dus is tijdreizen gevaarlijk voor de mensheid. Anders dan in De verloren Leonardo worden de verhaallijnen dit keer wel netjes afgerond.
Dennis en Wendel Kind vormen een schrijversechtpaar dat in 2001 een internetbedrijfje oprichtte. Daarna ging ieder zijn eigen weg, Dennis als directeur bij een uitgeverij, Wendel had een eigen marketingbureau. Hun boeken geven ze via hun eigen uitgeverij uit. De boeken schrijven ze samen.
Leeftijd: 10+