Dear Evan Hansen is geïnspireerd op de populaire Broadway Musical uit 2015 met de dezelfde titel. In 2018 werd er bekend gemaakt dat er ook nog een verfilming zal volgen.

Evan Hansen is niet zo sterk op sociaal gebied. Op school is de jongen veel alleen en thuis speelt zo'n beetje hetzelfde verhaal. Zijn moeder heeft het druk met werk en school en is hierdoor vaak afwezig. Hij gaat regelmatig naar Dr. Sherman om daar over zijn problemen te praten. Van zijn therapeut krijgt hij de opdracht om brieven aan zichzelf te schrijven. Dan komt een van deze brieven per ongeluk bij Connor terecht. Geen probleem zou je denken, maar Connor pleegt vlak daarna zelfmoord. De ouders van Connor vinden Evans brief en denken dat de twee heren beste vrienden waren. Dit brengt dingen aan het rollen die het leven van Evan een stuk rooskleuriger maken...

'Dear Evan Hansen,
Today's going to be an amazing day. And here's why...'

Hoewel het thema mooi is bedacht, kon de uitwerking me niet helemaal raken. Evan maakt ondoordachte en egoïstische keuzes die niet stroken met mijn moralen. Ergens is nog wel te begrijpen dat hij in zijn 'happy bubble' wil blijven nadat hij ervan heeft geproefd. Hij lijkt echter nauwelijks na te denken over de gevolgen die zijn acties voor anderen hebben. Hij is bijvoorbeeld verliefd op Zoe, de zus van Connor. Aan gevoelens kun je weinig veranderen, maar dat ze een relatie beginnen is toch echt onacceptabel. Dat de vele leugens niet aan hem vreten is mij een raadsel en hierdoor werd het allemaal ongeloofwaardig en zelfs een beetje een lachertje.

Gelukkig zitten er ook mooie stukken in het boek. Het is fijn om te lezen dat zoiets eigenaardigs iemand eigenlijk toch zoveel goeds kan brengen en hierdoor opleeft. Ook is het mooi om te lezen dat er een crowdfunding wordt georganiseerd voor een belangrijke plaats van de overleden jongen. De kracht van social media wordt op een plezante manier verwoord en toont dat de verre dingen toch vaak heel dichtbij kunnen zijn.

Ook leren we door het boek heen wat Connor heeft beziggehouden tijdens zijn leven en juist die stukken zijn toch we de kracht van het boek. We krijgen te weten wat er in zijn leven speelde en waarom hij was zoals hij was. Wie en wat hem heeft gemaakt zoals hij was. Een bijzondere en mooie manier om een dode jongen toch een belangrijke rol in een boek te geven!

Dear Evan Hansen is zeker geen slecht boek en bespreekt een aantal goede thema's, maar het moet je wel liggen. De ondoordachte acties stoorden mij teveel en hierdoor kon ik niet van de rest van het verhaal genieten. Wellicht dat ik gewoon net een 'tikkeltje' te oud ben voor het boek, haha...