Kathleen George heeft met Roof een onderhoudend verhaal afgeleverd. Het is overigens haar debuut en duidelijk is dat George talent heeft voor het vertellen van een spannend verhaal. Dit boek wordt, zoals zovele misdaadromans tegenwoordig, door de uitgever gebracht als een literaire thriller. Ik ben het daar niet mee eens en begrijp het ook niet.

Roof is een onderhoudend boek waarmee je een aantal uren prettig kunt vertoeven. Over een aantal jaren zou ik het kunnen herlezen en bedenken dat het destijds weinig indruk op me heeft gemaakt, maar dat het wel een prettig boek is. Waarom niet meer dan dat? De karakters worden te weinig uitgewerkt, (de heldin is teveel heldin) het boek roept geen emoties op, er zijn geen intrigerende hedendaagse maatschappelijke thema's in verweven en de slechten zijn iets teveel slecht en de goeden iets teveel goed.

Wat is dan wel een kwaliteit van dit boek? Het is gewoon een spannend verhaal en daar is op zich niets mis mee. Tot je sterren moet uitdelen! In dit geval zijn dat er twee. Ik heb me vermaakt, maar Roof heeft me niet aan het denken gezet en het siddert ook niet na. Wel onderhoudend. Dat zeker!