Het eind van het boek zorgt nog net voor de twee sterren, anders had het bij één ster moeten blijven. Ik heb dit boek met verbazing gelezen. Het is het eerste dat ik gelezen heb van Vince Flynn en gelijk ook het laatste.
Het boek draait om Mitch Rapp, een Amerikaanse geheimagent. Een Arabische man zet een prijs op zijn hoofd omdat Rapp destijds zijn zoon heeft vermoord. Het is moeilijk om iemand te vinden die Rapp wil vermoorden, want hij schijnt een reputatie van mythische proporties te hebben. Waar die reputatie op is gebaseerd is mij een raadsel, want nergens in het boek is er sprake van iets dat deze reputatie rechtvaardigt. Rapp handelt als een ongeleid projectiel met dito denkvermogen. Zijn antwoord op de islamitische terreurdreiging is het uitmoorden van de potentiële vijand voor hij jou vermoordt. Rapp heeft een directe baas die hem de hand boven het hoofd houdt en zijn eigengereide handelswijze goedkeurt onder het motto 'je houdt hem toch niet tegen'. Klaarblijkelijk heeft Rapp in een vorig boek iets goeds gedaan voor de Amerikaanse president want die geeft hem ook carte blanche, zelfs als dat de internationale betrekkingen in gevaar brengt. Helaas voor Rapp is er een hoge piet bij de veiligheidsdienst die niet zomaar alles door de vingers ziet. Rapp gaat hier op zijn eigen wijze mee om: hij stoort bij een vergadering die de man voorzit, sommeert de aanwezige hogergeplaatsten om op te zouten en schoffeert vervolgens de man. En denk maar niet dat de directleidinggevende van Rapp hem op het matje roept. Nee, ook zij ziet vervolgens reden om zich schuldig te maken aan insubordinatie ten opzichte van dezelfde man.
Het boek leunt zwaar tegen het Amerikaanse nationalisme aan. Een landingsbaan in Afghanistan zal wel met het geld van de Amerikaanse belastingbetaler zijn aangelegd. Een Zwitserse bankier die het bankgeheim niet wil prijsgeven wordt beschreven als onsympathiek en bestookt door hackers van de CIA tot hij uiteindelijk toegeeft. Martelpraktijken door de Amerikaanse overheid worden goedgepraat onder het mom van het doel heiligt de middelen. Je krijgt de indruk dat de auteur Amerika als politiemacht van de wereld ziet. Hij houdt zijn zinnen kort, zodat het boek voor de doelgroep te behapstukken is. Het zal wel. Als er een markt is voor dit soort boeken, dan graag alleen een Amerikaanse markt en niet in vertaling voor de rest van de wereld.