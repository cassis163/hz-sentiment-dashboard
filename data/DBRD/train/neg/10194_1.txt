Wat bezielde het Franse gezin dat in mei 2018 uit de auto stapte in safaripark Beekse Bergen en aangevallen werd door cheeta’s? Han Peeters weet het wel. Het was een in scène gezette promotiestunt.
Op basis van deze interpretatie verzon hij een verhaal waarin circusmensen uit Moldavië ingehuurd zijn om deze levensgevaarlijke act uit te voeren. Het lukt Peeters echter niet om hiermee een volwaardige roman te schrijven. In het toch al niet te dikke boek (167 pagina’s) is veel aandacht besteed aan irrelevante details (zoals een Roemeens dienstmeisje dat dagelijks aangerand wordt) die verder geen enkele bijdrage aan het verhaal leveren en met gemak geschrapt hadden kunnen worden, ware het niet dat er dan helemaal niks was overgebleven. Maar misschien was het van het begin af aan al niks.
‘Als Peeters in dit verhaal ook een boek ziet, dan zijn de rapen gaar. Het kan er dan zelfs toe leiden dat de koningshuizen in België, Nederland en Engeland finito zijn en de parlementaire democratieën in dit deel van Europa ten val komen. Peeters is gevaarlijk voor ons. […] Onderschat deze man niet.’
Peeters heeft zichzelf ook een rol in het boek gegeven als een auteur van boeken waarin misstanden benoemd worden en het monetaire en politieke systeem worden aangepakt. Politici zullen er niet wakker van liggen. De boeken zijn in eigen beheer uitgegeven. Het koningshuis kan vooralsnog rustig slapen.