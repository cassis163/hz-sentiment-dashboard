Spel van de draak is het tweede boek van Ian Hamilton over Ava Li, een Chinees-Canadese forensisch accountant. Zij en haar zakenpartner Oom worden ingehuurd door Tommy Ordenez, een Chinees die rijk is geworden op de Filippijnen. Ordenez wil weten waar zijn tientallen miljoenen dollars gebleven zijn die gebruikt waren om grond te kopen. De beoogde grond is nog steeds in handen van de rechtmatige eigenaars. Het lijkt erop dat Ordenez het slachtoffer is geworden van een oplichtingszaak. Ava Li gaat op pad om het op te lossen en krijgt al snel alle antwoorden op een presenteerblaadje aangereikt van een betrokkene. Eind goed, al goed zou je denken, maar zo werkt dat niet bij Ava Li. Ze besluit om onduidelijke redenen (nieuwsgierigheid?) haar zakenpartner en opdrachtgever niets te vertellen, zodat ze de tijd heeft om zich wat meer in de achtergrond van deze zaak te verdiepen.
Spel van de draak is een voorbeeld van hoe een auteur erg zijn best doet om een boek te schrijven, maar het resultaat veel te wensen overlaat. Hamiltons karakters krijgen niet meer invulling dan hun naam. Zelfs over Ava Li komen we niet veel te weten, behalve dat ze lesbisch is. Verder blijft ze leeg. Hamilton is niet zo in personages geïnteresseerd, maar vindt het wel belangrijk om de lezer te vertellen welke Chinese gerechten Ava Li allemaal nuttigt. Ze vliegt van hot naar her om kort-door-de-bochtdialogen met diverse mensen te voeren en af en toe vertoont ze haar kunsten in de vechtsport als het verhaal dreigt in te zakken. Een martelscène in het boek mist elk effect op de lezer door de afwezigheid van elke emotie of gedachte bij de personages. Een subverhaallijn over een vorige tegenstander van Ava Li die op wraak uit is, voegt slechts zon vijf paginas aan het boek toe en doet door de afronding ervan eerder afbreuk aan het verhaal dan dat het iets bijdraagt aan het geheel.

Een intelligente thriller en een waardige opvolgster van Lisbeth Salander wordt er op de achterkant van het boek geciteerd. Ik heb het niet kunnen ontdekken in Spel van de draak.