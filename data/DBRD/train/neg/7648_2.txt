Houd je niet van koken? Gruwel je van verse groente en fruit? Is je favoriete avondeten pizza met een blikje fris? Dan is dit boek iets voor jou. Zo niet, dan kan je dit boek links laten liggen. 

De ondertitel van dit boek van Eibertje van Halteren zegt het eigenlijk al. Wekelijks duizenden calorieën besparen door slim te kiezen. Dat is best knap! Zeker gezien het feit dat je in dit boek geen foto’s ziet van groente, fruit, volkorenbrood of andere voedzame producten. Er worden namelijk minder “gezonde” producten met elkaar vergeleken.

Een paar voorbeelden: knakworsten; welke vitamines en mineralen zitten daar precies in?
Roomijs versus waterijs; zitten er in water echt minder calorieën dan in room?
Boter; de margarines winnen het van de roomboter. Ja, wellicht als er alleen maar gekeken wordt naar het aantal calorieën.
In een aantal andere “voedingsboeken” staat echter dat margarine niet best is voor je lichaam. Roomboter is puur natuur en daar kan je lichaam dan ook voedingsstoffen uithalen. Margarine is zwaar bewerkte, tot niets omgetoverde, waterboter. Aangezien het geheel kunstmatig is, moet je lichaam alleen maar werken om de gifstoffen af te voeren. En ga zo maar door.

De schrik slaat helemaal om je hart wanneer je bij een van de laatste pagina’s tegen de “late night-snack” aanloopt. Deze avondsnack bestaat uit een zakje chips-achtige en een blikje frisdrank. Hoe wil je zo duizenden calorieën per week besparen? Dat lukt dan alleen wanneer je er nu al duizenden en duizenden te veel eet.

Naast een schrikreactie, wekt het boek ook teleurstelling op. De informatie die er namelijk wel in staat, raakt ondergesneeuwd. Deze pagina’s verdwijnen tussen de vele pagina’s met mooie foto’s van de bovengenoemde vergelijkingen.

Eibertje van Halteren (1985) heeft Voeding en Diëtiek gestudeerd. Dat is te merken aan de informatieve stukken over calorieën, suiker en zoetstoffen, het lezen van etiketten en E-nummers. Voorbeelden hiervan:
“Vermijd producten waarbij suiker het eerste ingrediënt is dat wordt genoemd” (op een etiket).
“Geen suiker toegevoegd betekent niet dat er geen suiker in zit. Zo worden in sommige producten de suikers vervangen door fruitsap. In fruitsap zit ook veel suiker.”
“Kies als tussendoortje vaker voor fruit. Fruit zorgt voor vitaminen en vezels, en het geeft je een vol gevoel. Koop een mooie fruitschaal en zorg ervoor dat deze altijd is gevuld en goed in het zicht staat.” 

Het kan (jammer genoeg) hard nodig zijn dat dit boek op de markt is gekomen. Nederland wordt tenslotte te zwaar. Laten we hopen dat Eibertje nog een boek uitgeeft, maar nu met informatie en vergelijkingen over voedzaam eten. Het boek is namelijk wel leuk vormgegeven en handzaam, dus een gezonde opvolger behoort tot de mogelijkheden