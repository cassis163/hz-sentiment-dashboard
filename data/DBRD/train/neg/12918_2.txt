Jah Shakespear (a.k.a. Karel Michiels), een in 1960 geboren Belg, is dé reggaekenner van zijn geboorteland. Als succesvolle dj draait hij live en op de radio reggaemuziek. Als freelance journalist schrijft hij erover in kranten en tijdschriften en hij is beheerder van de website www.reggae.be. Zijn enorme kennis van deze muziekstroming heeft hij nu omgezet in de spirituele thriller; De Rasta Revelatie.
Ras Fire, een rastaman uit Holland, wordt in Kingston, Jamaica, vermoord. Omdat er geen getuigen zijn en omdat er sieraden gestolen zijn, gaat de politie uit van een roofmoord. De Belgische journalist Johan Bode weigert dit te geloven. Hij reist af naar Jamaica om de waarheid te achterhalen. Langzaam komt hij erachter dat de moord om heel andere redenen gepleegd is. Een paar weken voor zijn dood is Ras Fire in het bezit gekomen van een mystiek kruis. Dit kruis, het symbool van de vereniging van alle rastas, is nu in verkeerde handen gevallen. Aan Johan de opdracht dit belangrijke sieraad te achterhalen en terug te brengen naar Ethiopië, het land van Haile Selassie.
De Rasta Revelatie is geen gemakkelijk boek. Bijna elk hoofdstuk is gelardeerd met een Bijbelse tekst of met een of andere quote. Tevens komen er generaties van reggae vertolkers voorbij en vermeldt het boek een lijst met meer dan 120 reggaesongs.
Een flinterdun verhaallijntje wordt gebruikt om op een populaire manier de rastabeweging en de reggae muziek onder de aandacht te brengen. Voor wie geïnteresseerd is in deze muziek en/of beweging, zal het boek een openbaring en een bron van herkenning zijn. Wie alleen wat ontspannend leesvermaak zoekt, kan deze geschiedenisles beter achterwege laten.