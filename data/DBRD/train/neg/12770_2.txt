Zoals hoofdpersoon Erica zelf zegt: Waarom nu? Na zestig jaar? En gelijk heeft ze. De gebeurtenissen in dit boek zijn nogal onwaarschijnlijk. Erica probeert te achterhalen wat er met haar moeder gebeurd is tijdens de Tweede Wereldoorlog; er moet een verband zijn met moorden die in het hier en nu plaatsvinden. Behalve met die verhaallijn is Läckberg weer flink bezig met de lusten en lasten van het moederschap. Verhoudingsgewijs (hoe groot is Fjällbacka nou helemaal?) is er sprake van een extreem grote hoeveelheid zwangerschappen, bevallingen en jonge gezinnetjes. Ook de vaders krijgen volop aandacht.
Natuurlijk, er zijn best een paar aardige scènes, en de afwikkeling krijgt een voldoende, maar dit boek haalt het niet bij de vorige in de serie. En wat zijn er ongelooflijk veel bladzijden nodig om een niet al te sterk verhaal te vertellen. Gelukkig schijnen de volgende delen beter te zijn.