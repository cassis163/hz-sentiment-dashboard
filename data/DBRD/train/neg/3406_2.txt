In De verborgen orchidee logeert een aantal kunstenaars op het landgoed Bosco, opgericht door Aurora Latham. Ellis Brooks, een schrijfster, is een van hen. Zij schrijft een roman over het mysterieuze leven van deze vrouw. Daarbij stuit ze op een aantal bovennatuurlijke zaken die in het verleden hebben plaatsgevonden. Omdat ze zelf ook over deze gave beschikt, hoort ze stemmen en ziet ze geestverschijningen. Langzaam maar zeker wordt daardoor duidelijk wat er destijds heeft plaatsgevonden.

Carol Goodman heeft het boek zo geschreven dat de hoofdstukken zich afwisselend in het heden en het verleden afspelen. Dat is, zeker in het begin, nog wel eens verwarrend. Vooral de eerste hoofdstukken was het bij mij niet echt duidelijk wat nu precies de bedoeling was en wat het precieze verhaal was. Later werd het wel wat duidelijker.

De verborgen orchidee is geen boek dat je zomaar even leest. Daarvoor is het toch te ingewikkeld. Ook vond ik het een nogal vervelend verhaal dat me niet bijzonder kon boeien. Dat ligt niet de rode draad van het boek: het bovennatuurlijke. Daarvoor sta ik zeker open, want ik denk dat er inderdaad meer is tussen hemel en aarde. Maar in dit boek vond ik het allemaal nogal overdone.

Het boek heb ik uiteindelijk wel uitgelezen, maar wel met de gedachte dat ik blij zou zijn als ik het eenmaal uit had. De verborgen orchidee is me tegengevallen en wat mij betreft geen aanrader.