Lege plek van Jonathan Kellerman is geen boek uit de serie met Alex Delaware in de hoofdrol. In dit boek heet de hoofdpersoon Jeremy Carrier. Hij is psycholoog in een groot ziekenhuis en houdt zich - in tegenstelling tot de meeste van zijn collegas  bezig met de mens achter de patiënt. Zijn vriendin wordt vermoord. Nadien sterven nog enkele vrouwen. Is hier een seriemoordenaar actief? En waarom verdenkt men hem?

De hoofdpersoon Jeremy Carrier heeft het niet gemakkelijk na de dood van zijn vriendin. Hij is gedreven om uit te zoeken wie de dader was van de brute moord. Ongeveer tegelijkertijd wordt hij door enkele hoogstaande oudere heren en een dame uitgenodigd een bijkomst bij te wonen van een soort genootschap dat op de een of andere manier begaan lijkt te zijn met het lot van de vermoorde vrouwen. Maar wat is de relatie? En waar komt die belangstelling vandaan?

Lege plek is niet de beste Kellerman die ik gelezen heb. Voor mij heeft dit te maken met het gebrek aan spanning in het eerste deel. Pas over de helft begint de tempoverhoging en dan is het qua vaart weer een ouderwetse Kellerman. De plot biedt een aardige verrassing, de ontknoping heeft iets routineus.

Is het dan een slecht boek? Nee, dat ook weer niet. Kellerman is een bekwaam en ervaren schrijver die de inhoud nooit veronachtzaamt. Daarnaast schrijft hij toegankelijk en met veel gemak. De kennis die hij heeft op medisch en psychologisch terrein komt in Lege plek volop aan bod en is boeiend. Hierdoor stelt hij mij als lezer niet echt teleur. Het is een aardig boek, maar niet meer dan dat. Achteraf gezien vond ik de rol van het genootschap en de briefwisselingen te geconstrueerd. Ook is Jeremy Carrier een iets te positief uitgewerkte hoofdpersoon. Hij deugt wel heel erg! Een redelijk boek. Kellerman kan beter! Ik blijf hem volgen.