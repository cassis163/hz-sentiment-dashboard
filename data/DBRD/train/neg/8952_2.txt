Dat het onbekende nogal onbemind maakt heeft Aart G.A. van Wijk (1964), eigenaar van Het Veranderbedrijf 7 eeuwen, inmiddels bevestigd gezien. Het manuscript van zijn spirituele thriller Tweegevecht  werd door meerdere uitgevers afgewezen. De voormalig financieel adviseur liet zich er niet door uit het veld slaan en gaf zijn boek in eigen beheer uit. Met dit debuut tracht hij een vrijwel nieuw genre onder de aandacht te brengen.

In Tweegevecht  komt een groep studenten samen voor een reünie. Een van hen is Edward. Deze afgestudeerde psycholoog probeert de blauwdruk van de menselijke geest te doorgronden. Iets wat ook de belangstelling heeft van de anderen uit de groep, met interessante discussies tot gevolg. Maar de reünie staat vooral in het teken van twee studievrienden die respectievelijk zeven en acht jaar geleden zijn verdwenen. Van Pieter, de eerste vriend die verdween, werd alleen zijn portemonnee en uitgebrande auto aangetroffen. Middels een flashback vernemen we wat er voorafgaande aan de verdwijning is gebeurd. We krijgen mee hoe Pieter op een dag in verwarde toestand aanbelt bij zijn neef en psychiater Jimmy en hem mededeelt dat hij op het punt staat voorgoed te verdwijnen. Jimmy ontvangt van Pieter een paar dagen nadat hij weg is een aantal brieven. De meeste brieven mogen pas vele jaren later gelezen worden. Wat Jimmy wel al leest, doet hem ernstig schrikken. Een jaar na Pieters verdwijning besluit ook hij onaangekondigd alles en iedereen te verlaten. Niemand van de studievrienden beseft op dat moment dat de wortels van beide mysterieuze verdwijningen reiken tot aan de Tweede Wereldoorlog.

Van Wijk is een creatieve schrijver met een verstaanbare boodschap aan al zijn lezers. De zoektocht naar zingeving en geluk vormt het middelpunt van Tweegevecht. Het staat vol met spirituele inzichten die - hoe controversieel sommige lezers deze ook mogen vinden - in de praktijk toepasbaar zijn. Mede hierdoor doet het boek denken aan de bestseller De Celestijnse belofte  van James Redfield. Van Wijk is hiermee nog niet de nieuwe Redfield. Zo weet Redfield veel beter spanning en spiritualiteit tot een geheel te kneden. De thriller Tweegevecht  kabbelt daarentegen lange tijd als een meanderend beekje voort. Met name de reünie heeft weinig body. Alles draait om het oproepen van herinneringen en uitwisselen van inzichten. Ook het tempo van de flashbacks waarin heel geleidelijk de toedracht van de vermissingen van Jimmy en Pieter uit de doeken wordt gedaan had een versnelling hoger gekund.
Het boek kent evenzeer een vrij ongemakkelijk vertelperspectief. Oorzaak is de veelvuldig wisselend personale vertelwijze. Maar de auteur gaat nog een stap verder. Hoofdpersonage Edward is zowel ik-persoon als derde persoon. Een zeer verwarrende en onpraktische keuze.

Blijft een feit dat het schrijven van spirituele thrillers Van Wijk op het lijf is geschreven. Een intelligente thriller met diepgang wordt terecht op het omslag gequoot. Bovendien is het in eigen beheer uitgegeven boek naar behoren gerecenseerd.
Zonde dat het niet-chronologische verloop van Tweegevecht  roet in het eten gooit. De plot springt onophoudelijk van het heden naar het verleden, met een scène uit de Tweede Wereldoorlog als weinig relevant extraatje. Het is de auteur aan te raden een eventueel volgend boek chronologisch te schrijven. De spirituele thriller zou weleens een gat in de markt kunnen zijn.