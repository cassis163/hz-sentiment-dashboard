Mengsel van horror, magie en spanning

Een merkwaardig verhaal kun je Een duister verleden wel noemen. Veelvuldig op en neer springend tussen verleden en heden probeert een oud leerling de waarheid van destijds boven water te krijgen.
Want één ding is zeker, enkele tientallen jaren geleden is iets vreselijks gebeurd met grote gevolgen voor een aantal mensen. Maar wat precies, blijft jarenlang een goed bewaard geheim.
Twee vragen zijn altijd onbeantwoord gebleven; wie is de ladykiller en wat gebeurde er destijds op de akker?

Tot de oud leerling en inmiddels schrijver Lee Harwell zich tot doel stelt om de waarheid aan het papier toe te verteouwen.
Hij begint een speurtocht naar zijn oude medeleerlingen en laat ze een voor een hun eigen verhaal doen. Dat levert een schat aan informatie op die Lee zelf niet kent omdat hij zich destijds niet heeft ingelaten met de wilde ideeën van Spencer Mallon. Met zijn verhalen creëerde Mallon een groep volgelingen rondom zichzelf die sekteachtige vormen aan ging nemen. Een sekte die synoniem stond voor de meest verschrikkelijke dingen die je maar voor kunt stellen.

Een duister verleden is een avontuur dat zich moeilijk laat lezen. Door de vermenging van heden en verleden dat voortdurend door elkaar loopt moet de lezer alert zijn in welke tijd hij zich bevindt. Dat is erg vermoeiend en dit wordt nog verergerd door de horrorachtige scènes die Straub er vrij kwistig doorheen mengt. Er zullen best liefhebbers zijn die hun vingers af likken voor dit soort verhalen. Mij heeft het niet echt kunnen bekoren.