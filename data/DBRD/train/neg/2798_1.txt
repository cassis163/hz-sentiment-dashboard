Reclamefotograaf Jan Willem Scholten heeft tijdens zijn reizen een boekje bij zich waarin hij recepten opschrijft en deze verfraaid met illustraties. Zijn vrouw heeft dit boekje voor zijn vijftigste verjaardag laten uitgeven, onder de titel Van een omelet kan je geen ei maken. Aangezien het handgeschreven is krijgt het zo’n persoonlijke “touch” dat je het gevoel krijgt in iemand zijn dagboek te kijken.
Er staat een verscheidenheid aan recepten in en allemaal door elkaar. Het zou ook een beetje raar zijn als er structuur in een notitieboekje was aangebracht. Tijdens het door bladeren zit je te verzinnen waar de schrijver op het moment van schrijven zou zijn geweest. De verhouding vlees en visgerechten zijn ongeveer gelijk. Als testrecept heb ik een visrecept uitgekozen. Ze zeggen wel eens dat vis en kaas geen goede match zijn, dit zullen we dan proefsgewijs gaan ondervinden.

Scholfilet gegratineerd met brie (4 pers)
1/2 zakje verse peterselie
400 gr scholfilets
zout, peper
20 gr boter
1/2 theelepel gedroogde provençaalse kruiden
200 gr brie
aardappelen voor puree
worteltjes

Bereiden
Grill voorverwarmen op hoogste stand. Peterselie fijnknippen. Scholfilet bestrooien met zout & peper en in een ovenschaal leggen. Boter in vlokken over de vis verdelen. Vis ca. 5 min. grillen. Ondertussen aardappels & worteltjes opzetten. Peterselie vermengen met kruiden. Brie in plakken snijden. Haal de vis uit de oven en bestrooi met kruiden. Brie verdelen over vis. Vis in ca. 3 min. goudbruin grillen. Maak aardappelpuree met wat melk. klontje boter over wortelbolletjes.

Aangezien ik dit gerecht alleen ga eten heb ik de hoeveelheden aangepast wat makkelijk kan met dit gerecht. De worteltjes zet ik niet tegelijkertijd op met de aardappels aangezien ik van een bite houd. Eigenlijk is het zo klaar, je bent het langst bezig met de aardappelpuree.
Helaas ben ik het eens met de rest, kaas en vis gaat niet samen, bij dit recept niet in ieder geval. Dit is een leuk boekje voor de schrijver en zijn familie. Het had voor mij niet uitgegeven hoeven worden. Het boekje is qua formaat handig mee te nemen op vakantie, alleen zijn de gerechten dat dan weer niet. Maak je eigen notitie boekje en laat deze in de winkel liggen.