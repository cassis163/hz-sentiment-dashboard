Ik heb dit boek ooit een keer gekocht omdat het goedkoop was en ik iets in de trein wilde lezen en Zafon was toen héél bekend. Wist ik veel dat dit boek Young Adult was, het lag helemaal niet bij de Young Adult hoek. Nou moet dat op zich niet veel uitmaken maar ik wordt kotsmisselijk van de kalverliefde en puberseks in Young Adult. Helaas is dit boek er niet van gevrijwaard en is het waarschijnlijk de ontknoping die er zogenaamd ontroerend door moet worden. Doorzonde, want het boek heeft nog wel wat anders.

Wat mensen mij namelijk niet vertelde, was dat dit een horrorverhaal was. En, zeker in het begin, ook een behoorlijk goed, sfeervol horrorverhaal. Er zit een goede spanningsopbouw in, alleen de ontknoping is warrig en niet bevredigend. Te veel losse eindjes, te weinig antwoorden, een beetje het gevoel "ja, en?"
De horror is echter weinig origineel. Een hoop dingen waarvan ik denk, ja, dat is gejat van bekende horrorschrijvers. En daar wordt weinig mee gedaan, er zit niks fris of nieuws aan.
Een van de dingen die ik me afvraag, is waar het "magische teken" vandaan komt, dat het Kwaad keer op keer gebruikt. Een zeskantige ster in een cirkel. Een Davidsster in een cirkel? Waarom? Waarom niet gewoon een pentagram?

Wat me erg stoorde, was de bereslechte vertaling (door Nelleke Geel). Het woord "storm" werd vrij consequent met de Engelse betekenis gebruikt (noodweer, regenbui). Opvallend, want het origineel is in het Spaans geschreven. Een uitdrukking als "zijn hart ging uit naar..." is géén Nederlandse uitdrukking, maar wel letterlijk uit het Engels overgenomen. Ik vraag mij af, wat de Spaanse uitdrukking was. Ik krijg de indruk dat de vertaling is gebaseerd op een eerdere Engelse vertaling in plaats van rechtstreeks uit het Spaans en dat is doodzonde. Misschien lees ik het ooit nog een keer in het Spaans om Zafon te kunnen proeven.