Auteur: Pieter Aspe
Titel: De Japanse tuin
Genre: thriller
Uitgever: Manteau

Pieter Aspe is de Vlaamse auteur van mijn uitgekozen boek. In 2002 is het boek verschenen ter gelegenheid van het 40-jarige bestaan van ECI. De Bruggeling schrijft voornamelijk misdaadromans met als hoofdpersonage Pieter Van In, de hoofdinspecteur, en zijn geliefde, Hannelore Martens, die als onderzoeksrechter werkt. Pieter Aspe is de meest gelezen misdaadauteur van Vlaanderen en Nederland en werd bekend met zijn thriller ‘Het vierkant van de wraak’ in 1995. In 2001 ontving hij de Hercule Poirotprijs. In De Japanse tuin krijgt Pieter van In eerder een figurantenrol. Het speurwerk wordt gedaan door Lies Rutten en haar collega, een voormalig alcoholist, Rudi Nelissen. Ze kunnen het bijzonder goed met elkaar vinden. In de Limburgse stad Hasselt onderzoekt zij de moord op Stijn Olaerts, drugsverslaafde en vriend van Helena Bijnens. Zijn dood lijkt samen te hangen met een andere moord uit het begin van de carrière van Rutten, de moord op de prostituée Anja Verdonk. Zij was ook een jeugdvriendin van Rutten. Rudi en Lies zitten met hun handen in het haar. Na enkele dagen hebben ze nog steeds geen idee wie de dader zou kunnen zijn totdat ze in de bibliotheek een bruine envelop vinden. De envelop bevat een aantal brieven met Chinese karakters. Annemie Werbrouck wordt erbij geroepen, zij is vertaler van beroep. Zij licht de politie in over de bekentenissen die in de brieven geschreven staan. Dit is de doorbraak in de moordzaak.

De jeugdvriendinnen, Anja Verdock en Lies Rutten, hebben in het tienerjaren aan een pornografische fotoschoot deelgenomen. Dit is een belangrijk detail in het boek. Het zou de bedoeling van de schrijver kunnen zijn de bedoeling rond dit thema te doorbreken.

Ik ben geen fan van De Japanse tuin. Pieter Aspe heeft doorheen de jaren verschillende ijzersterke thrillers geschreven maar dit boek kon me niet bekoren. Er komen vele namen voor en dit leidt ertoe dat het boek moeilijk te volgen is. De roman telt 121 pagina’s dus alle moorden volgen snel op elkaar. De moorden die doorheen het verhaal gebeuren zijn niet realistisch. Er waren uiteraard ook positieve punten, zoals de vlotte schrijfstijl die we van Aspe gewoon zijn. Het woordgebruik is ook niet te moeilijk, het kan zowel door volwassenen als door adolescenten gelezen worden. De Japanse tuin is een thriller die geschreven is voor 16+’ers en is in de alwetende vertelstijl geschreven, dit is naar mijn mening een goede keuze geweest. Zo maakt de auteur het verhaal minder eentonig. Je kent de verschillende gevoelens en gedachten waarmee de personages strijden en zo krijg je een totale blik op wat er in het hoofd van de dader omgaat. De Japanse tuin is zo geschreven dat de verteller niet meer weet dan de inspecteurs, dit verhoogt de spanning. Zo kan de lezer in zijn gedachten mee de moord oplossen, met als gevolg dat je steeds verder wil lezen! Ik denk dat de les uit het boek geduld is, geduld om de zaak op te lossen en te weten te komen wat er gebeurd is. Voor mensen die houden van een korte maar krachtige politieroman is deze thriller zeker een aanrader.