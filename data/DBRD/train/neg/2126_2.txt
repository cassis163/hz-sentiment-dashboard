In zijn zeer eigen stijl beschrijft Bukowski de lotgevallen van zijn alter ego Henry Chinaski bij zijn werk voor de Amerikaanse posterijen. Chinaski is een ruige donder die zuipt, naait en zegt waar het volgens hem op staat. Maar het is ook iemand die weinig kwaads in zich heeft en het anderen niet lastig wilt maken.

Het verhaal stelt niet veel voor. We volgen Chinaski in zijn dagelijkse strijd tegen ‘de elementen’ en bij de talloze aanvaringen die hij heeft met zijn superieuren. Tussen de bedrijven door heeft hij nog wat relaties met vrouwen en krijgt zelfs een dochtertje. En we vernemen van zijn successen bij het gokken op de paardenrennen.
Daarmee is zo’n beetje alles gezegd. Het verhaal heeft nauwelijks enige diepgang en krijgt een dieptepunt in deel V, waarin meerdere officiële kennisgevingen en reprimandes van de posterijen aan het adres van Chinaski achter elkaar worden vermeld. Het is geen wonder dat Bukowski dit boek in drie weken schreef.