Een groep passagiers van een verongelukte trein wordt opgevangen in het enige hotel in de buurt. Door een zware sneeuwstorm kunnen ze niet naar huis en moeten ze noodgedwongen enkele dagen doorbrengen in dit hotel. Al de eerste nacht wordt er een moord gepleegd. Wanneer de tweede nacht nog iemand wordt omgebracht voelt de oud-rechercheur Hanne Wilhelmsen zich min of meer verplicht om het onderzoek op zich te nemen. Immers zij kunnen niet weg, maar ook de politie kan niet bij hen komen.

Dit was het eerste boek van Anne Holt dat ik ooit las. Gezien de meest goede kritieken op haar viel het me wel een beetje tegen. De plot vond ik erg sterk hoewel ik op een gegeven moment toch wel dacht te weten welke kant het opging en ik bleek gelijk te hebben. Maar het gegeven, "zet een paar honderd mensen bij elkaar en zoek de moordenaar" maakte het verhaal hier en daar toch zo nu en dan best wel saai. Het was niet een echte "jacht". Men bleef met z'n allen op dezelfde plek en het draaide steeds maar om dezelfde groep mensen. Ik twijfelde tussen 2 of 3 sterren, maar "behoorlijk goed" is het verhaal voor mij gewoon niet, al is "matig" ook weer niet wat het goed aangeeft. Ik ga voor "redelijk" maar omdat je geen 2,5 ster kunt geven dan toch 2..