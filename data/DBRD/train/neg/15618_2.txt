Jackie van Laren (Jacqueline Remmers) heeft twee grote passies, schrijven en muziek. Net als haar hoofdpersoon pakt Jackie het graag groot aan. De schrijfster debuteert niet, zoals gebruikelijk is, met één boek. Nee, Jackie schrijft meteen een trilogie. In Zin neemt ze haar lezers mee naar dé grote dancefeesten. Ze geeft ons een kijkje achter de schermen en we maken kennis met de wereldberoemde DJ en producer Wessel Quist. Armin, Tiësto, Afrojack en Hardwell let op want DJ Q gaat het deze zomer helemaal maken!

Nina de Witt solliciteert als personal assistant (PA) bij Q Productions. Tot haar verbazing krijgt zij de baan en mag zij zich een maand lang DJ Q’s PA noemen. Nina, die opgegroeid is in een hippie gezin, verlangt naar een normaal leven. Werken voor de wereldberoemde DJ is echter allesbehalve normaal. Q heeft een overvolle agenda, staat aan het hoofd van de productiemaatschappij, scoort hit na hit en vliegt de hele wereld over om op dancefeesten te draaien. Vrouwen vallen bij bosjes voor zijn charmes en Q vangt ze maar wat graag op. Een onderbroek draagt hij al niet eens meer. Q lijkt alles mee te hebben, toch is hij niet gelukkig. Hij heeft last van stemmingswisselingen en kan soms vreselijk nukkig zijn. Bij Nina vindt hij de rust die hij nodig heeft.

Toen ik op zoek ging naar wat meer informatie over de schrijver kwam ik Zin op diverse internetsites tegen onder het kopje literaire romans. Boekverkopen is een vak, maar overdrijven ook! Het boek is een echte chicklit, veel seks en weinig verhaal. Een prima vakantie lektuurtje voor bij het zwembad of aan het strand. Om die reden vind ik het jammer dat de volgende delen Lief en Ziel pas in augustus en oktober 2015 verschijnen. Aan Zin heb je niet genoeg in je vakantie. Tijdens een weekje zonnen op Ibiza lees je met gemak de hele trilogie.Voor wie niet vies is van 50 tinten, een beetje humor heeft en toe is aan een relaxed boek is Zin een aanrader.

Op dinsdag 30 juni om 17.00 uur is de boekpresentatie van Zin bij boekhandel Scheltema in Amsterdam. https://www.hebban.nl/agenda/boekpresentatie-zin-van-jackie-van-laren Wie Zin heeft om hierbij aanwezig te zijn is van harte welkom!

Ps Nina: As ik deze zomervakantie naar Londen ga zal ik een grote fles glassex meenemen. Maar ik hoop eerlijk gezegd dat iemand anders jouw bilafdruk op het raam van de London Eye al heeft uitgewist….