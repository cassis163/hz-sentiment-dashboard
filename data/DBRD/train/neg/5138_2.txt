Dat dit een sciencefiction verhaal is, zal niemand ontgaan. Er zit veel "technobabble" in, veel jargon. Voor zover ik dat kan beoordelen, klopt die technobabble wel, dus daar gaat het niet mis mee (wat je toch relatief vaak ziet gebeuren). Vooral in het begin is het hard SF en dat is veelbelovend.
Dat staat in contrast met het einde, dat niet echt passend is. Zonder te veel te spoileren: de personages met de starre wetenschappelijke instelling aan het begin reageren totaal onwetenschappelijk op de gebeurtenissen aan het eind. Het einde is in alle opzichten meer fantasy en dat past ook niet bij de hard SF van het begin.
Vragen die aan het begin impliciet worden gesteld worden aan het einde niet ingelost. Hierdoor krijg ik de indruk dat de schrijver een bepaald aantal woorden voor ogen had, en daardoor aan het einde in nood kwam en daar minder woorden aan heeft besteed dan voor mij wenselijk was.

Dit is een boek van een self-pubber, en het moet gezegd worden: het taalgebruik is verzorgd. Dat is al een hele grote plus. Toch leest het niet altijd even prettig, bijvoorbeeld door zogenaamde tangconstructies. Grammaticaal kloppen ze, maar het is niet hoe je een fijne tekst neerzet. Dat heeft met schrijfstijl te maken, met ritme en zo, met een vloeiende schrijfstijl.

Heel verrassend is het verhaal niet. Er zitten wel aardige elementen in, zoals het personage PT1 (die helaas niet wordt uitgewerkt, daar had veel meer mee gedaan kunnen worden), maar het geheel is iets dat erg lijkt op een thema dat vaker is neergezet. Dat is niet per se fout, maar ik mis daarin een beetje een bepaalde eigenheid en originaliteit. Dat maakt het verhaal ook wat voorspelbaar. Wie gewoonlijk geen SF leest zal daar geen last van hebben.

Ik weet niet wat de bedoeling is van dit verhaal. Ik vind dat er enkele interessante punten in zitten die in een langere versie of in een nieuw verhaal verder uitgewerkt kunnen worden. Tenslotte is dat wat SF SF maakt: het uitwerken van (futuristische) ideeÃ«n als een reactie op onze wereld. Ik ben heel benieuwd daarnaar.