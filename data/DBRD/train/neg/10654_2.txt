Doorgaans kan ik me uitstekend vinden in de recensies die ik op Crimezone terugvind. Ik was dan ook in mijn nopjes met het verjaardagsgeschenk dat mijn zus - na een vakantie bij onze noorderburen (wij zijn Vlamingen) - voor me mee had. De eetclub van Saskia Noort wordt op jullie website immers met vier sterren bekroond en in de recencies overvloedig bejubeld.
Het spijt me zeer maar ik kan me daar hoegenaamd niet bij aansluiten. Dit boek is noch literatuur, noch een thriller, hooguit een goedgeschreven stationroman, want dat is het enige positieve aan dit boek: Saskia Noort heeft een vlotte pen. Het verhaal van vijf koppels die constant de deur bij elkaar plat lopen, achter elkaars rug honderduit roddelen en ook nog overspelige relaties onderhouden, kon me echter geenszins boeien, laat staan dat ik het ook maar enig moment spannend vond. Dus voor deze ene keer heb ik serieuze twijfels bij jullie oordeel...