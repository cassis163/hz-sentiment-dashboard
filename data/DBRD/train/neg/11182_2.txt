Om te beginnen: ik ben een groot fan van de DJ Jeroen van Inkel. Ik volg hem dan ook al járen, vanaf 1984 of rond die tijd. Ik kan me de dag herinneren dat zijn oudste dochter werd geboren. De parallellen tussen de hoofdpersoon in de thriller en Van Inkel zelf vallen dan vanzelf op, het radiostation laat zich niet moeilijk identificeren als Q Music ('in de kauwgomballenfabriek') waar van Inkel tot zijn terugkeer naar Veronica werkte.
Die herkenning is boeiend voor wie de carrière van Van Inkel volgt, het zegt waarschijnlijk ook meer dan genoeg over de duistere periode in het leven van Van Inkel, toen hij nog bij Radio 538 zat en plots van de zender verdween. Door het een thriller te maken, een fictief verhaal, blijft in het midden wat er precies is voorgevallen, wat op zich een slimme zet is: het haalt de pijnlijke privé-kantjes weg en beschermt zijn gezin.
Het thrillergenre heeft ook de naam goed te verkopen. Je kunt je namelijk afvragen of een autobiografie van Van Inkel goed zal verkopen: hij heeft niet zo'n spetterend glamourleven als zijn kompaan Adam Curry of de wildheid van een Giel Beelen of Ruud de Wild, of Ad Visser, die rond dezelfde tijd zijn autobiografie het licht deed zien.
Als thrillerschrijver heeft Van Inkel een geheel eigen stijl, die overigens makkelijk is te herkennen als de stijl waarmee hij radio maakt: dezelfde speelsheid met woorden, de makkelijke woordenvloed, de stopwoordjes, het flirten met de grenzen van het betamelijke om zich dan schielijk terug te trekken achter een masker van onschuld. Zowel Van Inkel als diens alter ego Vrank van Houten zetten zich daarmee een beetje in de hoek van de anti-held. Hoofdpersoon Vrank droomt er misschien van een goede detective te zijn, in werkelijkheid is hij tamelijk angstig en laat hij zich meer door nieuwsgierigheid dan door natuurlijke roekeloosheid of stoerheid drijven.
Helaas stelt het boek als thriller niet veel voor, maar daarin is dit boek zeker niet uniek. De term 'literaire thriller' waarschuwt er eigenlijk al voor. Desondanks is het een onderhoudend verhaal.