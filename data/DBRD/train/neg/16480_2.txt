Ten eerste vind ik dit boek echt heel origineel. Young Adult boeken lijken al snel op elkaar, het is lastig om als auteur nog iets nieuws te bedenken. Maar een social media site waarmee jongeren iets kunnen krijgen wat ze écht nodig hebben klinkt heel erg vernieuwend. Maar natuurlijk krijgen de kinderen niets voor niets. De jongeren vragen de dingen die iedere puber zou vragen: laptops, telefoons, kaartjes voor een concert, een date met een knappe jongen, etc. Kaylee vraagt een nier voor haar broer, logisch.

Waar ik wel moeite mee had was het grote aantal vertellers. Er zijn heel veel perspectieven, waarvan sommige maar twee hoofdstukken in beslag nemen. Ik vergat de hele tijd wie wie was en wat ze hadden gevraagd. Dat was hartstikke verwarrend, en na een tijdje werd ik er helemaal gestoord van steeds weer terug te bladeren. Aan de andere kant zijn de verschillende vertellers ook weer handig. Omdat zoveel jongeren bij NODIG betrokken zijn, spelen er ook heel veel mensen een rol in alle gruwelijke gebeurtenissen die plaatsvinden. De enige manier om de lezers alles te laten ontdekken, is een groot aantal vertellers creëren, dat snap ik ook wel. Toch vond ik het soms wat irritant en het zorgde ervoor dat ik niet snel door het boek heen kwam.

Want als het aan mij lag, had ik dit boek in één middag uitgelezen. Nodig komt wat traag op gang, maar toen ik op de helft van het boek was werd het enorm spannend. Ik las wat dingen die ik normaal plot twists zou noemen, maar die hier wat slapjes waren. Toch vloog ik door de laatste 100 bladzijdes heen. Er gebeurde eindelijk wat onvoorspelbare dingen en mijn hart begon sneller te kloppen… Om aan het einde opnieuw teleurgesteld te worden.

Aan het einde wordt degene die achter NODIG zit ontmaskerd. Ik had het niet van diegene verwacht, maar dat kwam meer door het feit dat die persoon niet veel voorkomt in het boek. Ik had het leuker gevonden als ik zelf een beetje had kunnen raden. Maar goed, toen was het klaar. Jep. Gewoon, heel plotseling. Het was echt: VEEL actie, vrolijk einde, klaar. En dan nog een mysterieus hoofdstuk waardoor het lijkt alsof er nog een boek gaat komen, maar volgens mij is dat niet zo. Het begin was een beetje slap, het einde was heel slap, maar wat vond ik van het midden van het boek?

Eigenlijk heb ik maar één woord voor het middenstuk van Nodig en dat is: Ongeloofwaardig. De hele tijd had ik het gevoel dat ik een Science Fiction verhaal las, omdat de kinderen zo dom en/of gek waren. Niet dat in alle SF boeken psychopaten zitten, maar het leek echt alsof die school aangetast was door een bepaald virus ofzo. Ze deden de domste dingen, en kwamen geen één keer op het idee om het er met elkaar over te hebben. Ja, in de regels van NODIG stond dat je mensen buiten de school niets over NODIG mocht vertellen, en waarschijnlijk zou niemand je geloven. Maar als je met zijn allen naar de politie stapt, gelooft die je echt wel. Ik snap echt niet waarom Kaylee wegliep van de politie, of haar gesprek met de dader opnam met de telefoon van degene naast haar. Ik vond het soms dus echt moeilijk te geloven dat dit verhaal zich afspeelde in de normale wereld, waardoor ik het boek ook een stuk minder spannend vond.

Misschien is dit gewoon een onmogelijk boek. Het verhaal klinkt ontzettend spannend, maar misschien is dit verhaal gewoon niet mogelijk in onze wereld. Toch jammer, want leek me écht heel leuk. Maaaaar… Het is zeker niet slecht. Ik werd redelijk meegesleurd in het verhaal toen het spannend werd, al was het einde wat teleurstellend.