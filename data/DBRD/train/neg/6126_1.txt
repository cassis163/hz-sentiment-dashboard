‘Wat echt is’ kon mij totaal niet boeien. Het is ‘simpel’ geschreven, korte makkelijke zinnen, die elkaar niet altijd even logisch opvolgen, en je struikelt over de clichés. Het verhaal is soms nogal onsamenhangend en van de hak op de tak springend. Sommige passages zijn totaal niet relevant voor het verhaal; het zijn losse flodders.

Vanessa, de hoofdpersoon, komt totaal niet overtuigend over; niet als moeder, niet als echtgenote en niet als vriendin. Ook de andere personages, zoon Jasper en echtgenoot Victor, kunnen niet overtuigen en boeien.

Het valt voor mij nét niet onder de categorie ‘chicklit’. Het boek heeft mij zeker geen bevredigend gevoel gegeven. Soms vind je het oprecht jammer dat je een boek uit hebt maar dat was hier duidelijk niet het geval. Het einde is ook nogal merkwaardig en past qua verhaal en stijl niet bij de hoofdstukken ervoor. Het is nogal ‘gezocht’.

Bovendien bevat het boek een aantal redactionele slordigheden en zijn er veel onnodige afbreekstreepjes gebruikt wat niet prettig leest. Het is net of de deadline te krap is gesteld waardoor een correctieronde is overgeslagen. Wat mij betreft dus geen aanrader.