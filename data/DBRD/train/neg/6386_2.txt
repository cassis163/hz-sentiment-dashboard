Als twee druppels water is het debuut van de Australische Anna Snoekstra. Haar naam zal bij ons niet direct de link met Australië leggen, maar haar familie trok vanuit Nederland naar het verre Australië. Al lang liep Anna met het idee rond om een boek te schrijven en haar zus Amy moedigde haar uiteindelijk aan om het daadwerkelijk te gaan doen.

Tien jaar geleden is Rebecca Winter opeens verdwenen. Is ze ontvoerd of omgekomen tijdens een grote bosbrand? Niemand weet het en een grote zoektocht heeft geen resultaat. Tien jaar later heeft een evenbeeld van Rebecca een uitzichtloos leven en besluit de verloren dochter te spelen en Rebecca's identiteit aan te nemen. Haar plan lijkt succesvol, ze wordt met open armen ontvangen. Toch is het niet allemaal zo rooskleurig, want de dader lijkt zich in Rebeca's omgeving te bevinden en is haar liever kwijt dan rijk.

In het verhaal wordt er continu gewisseld tussen het heden en verleden. Rebecca in de dagen voor haar verdwijning en "Rebecca" bij haar thuiskomst. Vele personen passeren de revue in beide periodes. Zeker als "Rebecca" beseft dat de dader weleens een bekende kan zijn, wordt iedereen verdacht beschreven. In het verleden zijn er wel heel veel ogenschijnlijk onnodige details en gebeurtenissen, welke het verhaal vertragen en minder boeiend maken.

Spanning laat vergeefs op zich wachten, alleen de laatste 30 bladzijden kunnen enigzins spannend worden genoemd, maar er was veel meer mogelijk geweest. Het plot is uiteindelijk redelijk simpel en voorspelbaar. Als twee druppels water wordt als een psychologische thriller geclassificeerd, maar een psychologische roman zou meer passend zijn. Zowel in het verleden als heden worstelt Rebecca met zichzelf en haar omgeving. Dit blijft echter redelijk vlak en had meer diepgang kunnen hebben. Dan was je als lezer ook meer in het verhaal getrokken en voelde je je meer betrokken bij "Rebecca".

Twee sterren voor Als twee druppels water, de verwachting was hoger als de uitvoering.