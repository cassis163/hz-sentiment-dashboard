Het komt niet vaak voor dat mannelijke auteurs kiezen voor een vrouwelijk hoofdpersonage in een thriller. Laat staan voor twee vrouwen. Christopher Brookmyre , een gewaardeerd Schots auteur, voornamelijk geliefd in Engeland, durft het aan. Verborgen lichamen is het eerste vertaalde boek in Nederland.

In dit boek worden de avonturen gevolgd van aan de ene kant Jasmine Sharp, een jonge vrouw, gestudeerd aan de toneelschool en werkzaam in het detectivebureau van haar oom Jim. Ze wordt meteen geconfronteerd met haar onervarenheid in dit vak als op een dag haar oom spoorloos verdwijnt. Aan Jasmine de taak, en misschien ook wel haar plicht, om te onderzoeken waar Jim mee bezig was en waar hij is gebleven. Aan de andere kant maakt de lezer kennis met Catherine McLeod, een ervaren inspecteur bij de politie in Glasgow. Zij stuit op een vermoorde crimineel en moet deze zaak tot op de bodem uitzoeken. Een diepe bodem, blijk het te zijn, vol met intriges, geheimen en verassingen.

Het begin van het verhaal is erg langdradig; er worden veels te veel randzaken beschreven, die afleiden van waar het werkelijk om gaat. De gevoelens van de hoofdpersonen worden uitvoerig beschreven, zonder dat het enig belang aan het verhaal geeft. Bovendien wordt er een blik met personages open getrokken, waardoor het spoor soms even bijster is. Al helemaal omdat de auteur niet telkens dezelfde namen gebruikt voor de personen, maar af en toe ook de achter- en/of bijnamen gebruikt.

De twee losse verhaallijnen hebben op het begin totaal niks met elkaar te maken, wat het lezen vaak verwarrend maakt, maar gelukkig komen deze op het einde bij elkaar. Tegen het einde wordt het boek dan ook voor het eerst spannend, doordat er wat meer vaart in komt te zitten. Tot een echte spanningsexplosie komt het niet, doordat de lezer al snel doorheeft wat er aan de hand is.

Verborgen lichamen heeft eigenlijk alle eigenschappen wat het tot een grote thriller kan maken, maar is het niet. Alle soepingrediÃ«nten zijn aanwezig, maar de soep wordt nooit klaargemaakt. Misschien kan Christopher Brookmyre zich in zijn volgende boek meer concentreren op het werkelijke verhaal in plaats van op de bijzaken, want dat zou de spanning zeker ten goede komen!

Deze recensie is geschreven voor de Win & Write-actie op Crimezone.nl