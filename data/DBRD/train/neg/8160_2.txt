Terrorisme is een veelgebruikt thema in het populaire spannende boek, en ook steeds meer Nederlandse misdaadauteurs maken dankbaar gebruik van dit onderwerp. Ook in het debuut van de Nederlander Steve Allen, Blackout, staat terrorisme en het Midden-Oosten conflict centraal.
Wanneer de stad New York door een uitgekiende aanslag - opgeëist door een onbekende milieuorganisatie - zonder elektriciteit komt te zitten en er een dreiging is voor aanslagen op meer strategische doelen in Amerika, slaat de paniek toe. Terwijl de klok tikt wordt McMurphy, lid van een internationale CIA tak, teruggehaald naar de Verenigde Staten om zijn licht te laten schijnen op de onbekende terroristische organisatie en haar doelstellingen. Als snel komt hij erachter dat de aanslag op de elektriciteitscentrales bij New York mogelijk een afleidingsmanoeuvre is en dat de milieuorganisatie helemaal niet bestaat. Terwijl het hele land in onrust verkeert, is de Arabische dictator Barzah bezig met een gevaarlijk plan dat de verhoudingen in het Midden-Oosten wel eens voorgoed zou kunnen veranderen.
Blackout is een snelle thriller waarin Allen bewijst dat het met zijn fantasie wel snor zit. De plot is goed bedacht, maar in de uitwerking weet de debutant mij dan ook nog niet te overtuigen. De karakters blijven vrij vlak, en van sommigen van hen blijft zijn of haar werkelijke rol in het verhaal onduidelijk. Een aantal daden, ideeën en oplossingen komen een beetje uit de lucht vallen, waardoor je ook nog eens het gevoel hebt dat je als lezer achter de feiten aanloopt. Gaandeweg verliest het verhaal dan ook steeds meer van haar geloofwaardigheid.
Maar aan de andere kant is Blackout veelbelovend. Het is bij flarden zelfs erg goed geschreven en is als debuut zeker niet onaardig. Steve Allen is er nog niet, maar zou wel eens een belofte kunnen zijn voor de toekomst.