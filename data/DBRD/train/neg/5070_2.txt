De belangrijkste personages in dit boek van Michael Robotham zijn Agatha en Meghan. Beide verwachten een baby. Al in het begin van het verhaal kruisen de levens van deze vrouwen elkaar. Meghan heeft het goed voor elkaar. Agatha heeft haar leven wat minder goed op de rails. Zowel Agatha als Meghan dragen geheimen met zich mee. Deze geheimen zouden een prachtige basis kunnen zijn voor een bloedstollende thriller. Helaas, niet dus.
Wil je als thrillerlezer het plot voorspellen, moorden oplossen en eindjes aan elkaar knopen voordat de schrijver het doet en dan tot de conclusie komen dat je het goed hebt of juist helemaal niet? Wil je op het verkeerde been worden gezet? Dan is dit boek een teleurstelling. Het verhaal kabbelt voort. Pas aan het eind van het boek ontstaat wat spanning. Een daverende finale ontbreekt.

Het boek leest prettig. De hoofdstukken zijn kort. Afwisselend worden de levens van Agatha en Meghan verteld. Op deze manier leer je beide vrouwen steeds beter kennen. De schrijfstijl is recht toe recht aan. Geen dure woorden en geen franjes.

Op de cover van het boek staat gedrukt psychologische thriller. En daar wringt de schoen. Het is geen thriller. Als het geen thriller is zet het er dan niet op. Dan is de, in ieder geval deze, thrillerlezer niet teleurgesteld.