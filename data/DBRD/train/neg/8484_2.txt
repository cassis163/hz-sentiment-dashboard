Ann Ceurvels is bij onze zuiderburen vooral bekend als actrice in televisieseries. Nu debuteert ze met het boek Weer. Op de omslag van het boek staat dat het een literaire thriller is, maar deze marketingtruc heeft bij dit boek de plank volledig misgeslagen.
In Weer volgen we het leven van Fabiënne. Ze heeft een baan als weervrouw bij een nationale Belgische tv-zender en onderhoudt een seksrelatie met haar ex-collega Kurt. Als hij haar inruilt voor een jongere Facebook-bimbo, stuurt ze een smsje met: Go Fuck Yourself. Dit bericht komt echter niet bij Kurt aan, maar bij haar baas. Die stuurt haar onmiddellijk de laan uit. Ondertussen is Kurts vrouw achter het verraad van haar man gekomen en wil ze hem vermoorden. Daarbij wil ze Fabiënne in het complot betrekken. Als klap op de vuurpijl krijgt Fabiënne een auto-ongeluk. Tussen alle dramas door solliciteert ze naar een baan bij de Nederlandse televisie.
Ann Ceurvels zet Fabiënne neer als een onsympathieke, gefrustreerde weervrouw. Af en toe zit er een grappige zin tussen, maar door de korte zinnen en kleine brokken alineas, blijft het verhaal maar hakkelen en loopt het niet soepel. Met ruw taalgebruik en net iets te veel uitroeptekens neemt Ann Ceurvels je mee in Fabiënnes gedachten. Omdat Fabiënne een Franstalige vriendin heeft, zitten er veel Franse zinnen tussen. Helaas zijn we in Nederland niet tweetalig opgevoed en leidt dit af en toe tot vraagtekens. Ook de vele verwijzingen naar liedjes waaraan Fabiënne refereert, doen de tekst weinig goeds.
In een interview vertelt Ann Ceurvels dat ze zelf geen thrillers leest. Dit is te merken. Weer mist de klassieke elementen van een goede thriller en hangt te veel van losse elementen aan elkaar. Het verhaal over een ontspoorde weervrouw is matig. Weer is geen geslaagd thrillerdebuut, wie weet een volgende keer.