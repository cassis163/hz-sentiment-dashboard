Het verhaal begint met een proloog die je direct nieuwsgierig maakt. Op amper twee bladzijden slagen de auteurs erin om je kennis te laten maken met de belangrijkste hoofdpersonages. Je voelt onmiddellijk dat er 'meer' is.

Na de proloog springt het verhaal een jaar in de tijd....... Pien Verschuur opent in de tuin van haar riante villa een yogastudio. Haar man Johan worstelt met zijn faillissement en ziet geen uitweg hoe hij dit kan oplossen. Dochter Lou zit op kamers maar komt op regelmatige tijdstippen naar huis en zoon Rick leeft zijn eigen leventje in zijn wereld. Ieder van hen kampt met individuele problemen en probeert die op te lossen.

Bij de opening van Piens yogastudio duikt Edmond na een jaar afwezigheid in het dorp weer op.

"Hij is dus toch gekomen. Ze was de voormalige sport- en filosofiedocent van haar dochter een paar dagen geleden tegengekomen en ze waren in gesprek geraakt"

Al snel blijkt dat Edmond op zoek is naar een baan en gezien hij meer dan ervaring heeft met yoga is al vlug beklonken dat hij Pien de komende periode bijstaat met de opstart van haar studio. Dit met grote tegenzin van Johan, maar die heeft zo zijn redenen.

"Edmond, die lul van een Edmond"

Peter Römer kennen we ondertussen als auteur van onder andere de Baantjer-serie, maar voor zijn echtgenote Annet Hock is dit boek een debuut. Ik was dan ook erg benieuwd naar 'En nu ik!' van dit schrijversduo.

De proloog begint veelbelovend. Door de vele informatie in korte tijd word je getriggerd om verder te lezen. Je voelt met die proloog ook direct aan dat Edmond een belangrijke plaats in het verhaal zal innemen. Waarom keert Edmond überhaupt terug? Stapsgewijs ontdek je als lezer de ware toedracht.

Toch is het verhaal weinig verrassend en is het voor de fervente lezer vanaf een bepaalde punt enigszins voorspelbaar. Het is soms even doorbijten, ook omdat van echte spanning geen sprake is. Deze is daarvoor te karig en dat is voor een goede thriller toch elementair.

Bovendien voel je dat er hier en daar hiaten zijn en dat er nog vlug een draadje toegevoegd moest worden om het verhaal te laten kloppen. Je kunt het natuurlijk ook over 'toevalligheden' hebben, maar daardoor merk je wel dat het verhaal door een duo geschreven is. Voor ondergetekende werd daardoor de vaart uit het verhaal gehaald en dat is jammer.

Daartegenover staat dat Römer & Hock best een vlotte pen hebben en ze gebruiken geen ingewikkelde woorden of zinnen, waardoor het boek voor iedereen toegankelijk is.

'En nu ik!' is beeldend geschreven, maar spijtig genoeg had ik geen enkele binding met de karakters en het verhaal. Daarvoor blijft het te oppervlakkig en is er te weinig diepgang. Het verhaal heeft zeker potentie, een gezin waarvan de kinderen stilletjes aan het huis verlaten en ieder zijn problemen heeft, maar het komt niet uit de verf. De 'boodschap' komt bij mij niet echt over.

Afgezien daarvan en mede omdat het beeldend geschreven is denk ik wel dat 'En nu ik!' zich uitstekend zou lenen voor een soapserie. Kopje koffie erbij na een drukke dag en even ontspannen. Voor het verhaal an sich 2,5 ster.

Karin