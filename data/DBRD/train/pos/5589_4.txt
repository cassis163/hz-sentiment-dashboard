De twaalfjarige Nina is gek op haar broer Luca en ze vindt het dan ook niet erg dat haar ouders een weekeindje naar Parijs gaan en haar broer op haar moet passen. Maar dan wordt haar broer gebeld met de vraag of hij dit weekend op de tweejarige Sammie wil passen in het huis van Sammie’s moeder. Nina mag mee, maar eigenlijk vindt ze dat helemaal niet zo’n goed idee, ze slaapt liever in haar eigen kamer. Toch laat ze zich door haar broer overhalen. Het oppassen op Sammie blijkt Nina goed te bevallen. Ze vindt het eigenlijk vooral erg leuk, en samen met Luca gaat ze met Sammie naar het hertenkamp en de speeltuin. Terwijl Sammie zich prima in de zandbak vermaakt, kijken Luca en Nina vanaf een bankje toe. Maar als ze even niet opletten gebeurt er iets dat ze nooit hadden verwacht….

Oppassen is een serieus leuk boek voor kinderen van de bovenbouw. Het hoofdpersonage Nina is twaalf jaar en meiden tussen 10 en 12 jaar kunnen zich vermoedelijk goed met haar identificeren. Het verhaal leest vlot weg en zal voor veel kinderen deels herkenbaar zijn. Selma Noort heeft met Oppassen een spannend, stoer en modern verhaal geschreven dat zeer waarschijnlijk ook jongens aan zal spreken. Hou je van de boeken van Carry Slee dan zal dit boek je zeker bevallen. Oppassen is meer dan alleen een spannend verhaal. Het gaat onder andere over verantwoordelijkheid, vriendschap, jezelf durven zijn, familie, scheiding en liefde. Selma’s boeken zijn al in diverse talen uitgebracht en haar werk werd eerder al bekroond met Zilveren Griffels en Vlag en Wimpels. Mocht Oppassen het eerste boek zijn dat je van haar gaat lezen dan wil je daarna waarschijnlijk nog veel meer van deze auteur lezen. Aanrader!