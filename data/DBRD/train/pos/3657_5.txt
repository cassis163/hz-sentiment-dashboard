Tess Gerritsen, gelukkig voor al haar fans (en dat zijn er nogal wat!!), is gestopt met haar praktijk als internist en full time gaan schrijven. Na een paar thrillers die op zich zelf staan heeft ze haar lezers kennis laten maken met rechercheur Jane Rizolli en haar beste vriendin, forensisch patholoog Maura Isles. In eerste instantie niet bedoeld als vaste personage, raakte Gerritsen erg gecharmeerd van het karakter van Jane waarna ze het verder uitdiepte. Met haar vijfde thriller in deze reeks, Verdwijn (Vanish) zal Gerritsen zeker weer hoge ogen gooien.
Mocht het begrip tweeluikof drieluik tot voor kort alleen maar gelden voor schilderijen, Tess Gerritsen toont met Verdwijn aan dat dit ook voor boeken kan gelden. Twee op zichzelf staande verhalen, die elkaar in een later stadium zullen raken, worden gescheiden van elkaar verteld. Het begint met het, onder valse voorwendselen, smokkelen van 6 meisjes uit Rusland, via Mexico naar Amerika. Hoewel hen een andere toekomst is beloofd, zijn ze maar voor een ding bedoeld en dat is seks en dat ook nog onder erbarmelijke omstandigheden. Wanneer een paar van de meisjes in opstand komen tegen hun behandeling, gebeuren er werkelijk vreselijke dingen. Dit is de opmaat tot een ijzersterk en zenuwslopend verhaal waarin van alles mogelijk is en waarin het gevaar geen moment wijkt. De meisjes die overleven zijn hun leven geen minuut van de dag zeker, omdat voornamelijk invloedrijke personen, in het grootste geheim, gebruik maken van hun gunsten.
Gelijktijdig worstelt Jane Rizolli met de laatste fase van haar zwangerschap en het zou Jane niet zijn als dat, tijdens haar zwangerschapsverlof, haar werkzaamheden als rechercheur zou verwaarlozen. Als ze naar het ziekenhuis gaat om te bevallen, komt ze midden in een gijzelingsactie terecht. Ze wordt samen met een aantal andere patiënten gegijzeld waardoor haar bevalling in gevaar komt..
Bijna zonder de lezer het merkt raken de beide verhalen elkaar en versmelten tot een geweldig spektakel. Intrige, bedreiging, achtervolging, het zijn maar een paar van de ingrediënten die in ruime mate aanwezig zijn.
Tess Gerritsen laat ze allemaal terugkeren; Jane Rizolli en haar vriendin Maura Isles maar ook haar nieuwsgierige overbuurvrouw mevrouw OBrien, de altijd norse Vincee Korsak en zo zijn er nog wel een aantal te noemen. In een ijzersterk verhaal waarin de spanning al snel na de eerste pagina begint en tot de laatste voortduurt, weet ze de lezer te boeien. Snel en strak geschreven zonder ook maar een kort moment in te zakken houdt ze de belangstelling van de lezer vast.
Leuk is ook dat de uitmuntende rechercheur in het begin niet zoveel succes heeft in haar rol als moeder. Dus gewone menselijke trekjes zijn haar zeker niet vreemd.
Dat alles en nog meer, maken dit boek tot een topper die de vijf sterren ruim verdient.