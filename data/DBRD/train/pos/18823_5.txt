Elizabeth Black heeft altijd al bij de politie gewild en na hard werken is het haar gelukt. In het recente verleden is ze betrokken geraakt bij een explosieve zaak die haar tot op de dag van vandaag achtervolgt. Omdat Elizabeth alleen maar leeft om te werken heeft ze weinig vrienden en geen hobby’s. Ze is een held wanneer ze een jong meisje uit de handen van ontvoerders weet te redden. Maar al snel rijzen de vragen…..

Dertien jaar gevangenschap hebben van Adrian een gebroken man gemaakt. Zonder de steun van Eli, zijn celgenoot, had hij het nooit gered. De ooit zo sterke en gedreven politieagent heeft de schijn tegen, maar dat is maar een van zijn minste zorgen. Hij heeft gezeten voor de moord op Julia, moeder van Gideon. Deze veertienjarige knul wordt verteerd door verdriet en teleurstelling. Hij ziet maar één uitweg in deze situatie. Als niemand het heft in handen neemt dan doet hij dat wel.

Elizabeth kan het niet helpen dat ze zich geroepen voelt om de zwakkeren te verdedigen, voor ze te zorgen. Zo gelooft ze al jaren dat haar oud-collega Adrian ten onrechte in de gevangenis zit. Maar waar trek je die grens en vooral wanneer? Wanneer Adrian ineens vervroegd wordt vrijgelaten heeft ze dan ook zo haar vraagtekens. Maar echt tijd om hierover na te denken krijgt ze niet. De 18-jarige Channing was twee dagen van de aardbodem verdwenen. Elizabeth heeft deze zaak tot een goed einde kunnen brengen dankzij haar volhardende drang om het meisje te redden. De twee houden contact en ontwikkelen een heel aparte relatie. Wanneer de staatspolitie vragen begint te stellen over wat er is gebeurd blijkt er meer te zijn dan tot nu werd verteld.

Op een heel bijzondere plek wordt het stoffelijk overschot gevonden van een jonge vrouw. En meteen zijn alle ogen gericht op Adrian én Elizabeth. De plek des onheils heeft een persoonlijke betekenis voor Elizabeth maar wil dat zeggen dat ze er dan ook bij betrokken is? De pers is genadeloos. Dit medium heeft veel invloed op het verloop van de zaak en het is van essentieel belang dat dat juist niet gebeurt. Niet alleen de pers kent geen genade……Adrian heeft meerdere factoren die het leven haast onmogelijk maken. En met hem ook dat van Elizabeth, want loslaten staat niet in haar woordenboek. Ze trekt alles op haar schouders, met alle gevolgen van dien. En dan is daar het volgende slachtoffer……wat nu?

De emoties lopen hoog op. Wie vertelt er de waarheid en is het in elkaar gestelde vertrouwen wel terecht? De personages zijn stuk voor stuk innemend. Van positief tot negatief. Wie er uitspringt is de bejaarde advocaat ‘Cry baby’, hij is hartveroverend en oprecht en die wisselwerking heeft hij ook op de andere personages. De gevangenisdirecteur en zijn personeel roepen argwaan en woede op maar of dat terecht is blijkt later. De auteur weet heel subtiel diverse emoties bij je op te roepen tijdens het lezen. En dat is niet alleen knap maar het trekt je ook meteen het verhaal in.
Hoe ver ga je om iemand te beschermen? In hoeverre zet je je eigen belang aan de kant? Er is sprake van schijnveiligheid en veel duistere geheimen. Wat is er voorgevallen dat nu de boel zó op scherp zet? En wat is de rol van de kerk hierin?

De rol van de media, corruptie en de drang naar macht. Deze zijn niet te onderschatten en in alle lagen doorgedrongen. Niemand lijkt oprecht of juist weer té. Elizabeth en Adrian weten daar alles van door hun (voormalig) werk. Maar ook Gideon en Channing maken er nu op een onaangename wijze kennis mee. Het onderzoeksteam ondervindt last van dit medium tijdens zijn werk. Er zijn geen grenzen. En dat wordt mooi en vooral sterk neergezet. Vooral Elizabeth moet het ontgelden. Het sterke karakter van Elizabeth is meteen haar grootste valkuil. Waarom doet zij wat ze doet? Wat is de reden van haar gedrag? Ze is een trotse vrouw, eigenzinnig, volhardend en verbeten om de waarheid boven water te krijgen. Maar zelfopoffering is haar ook niet vreemd. Haar collega en vriend Charlie ziet dit met lede ogen aan. Kan hij haar voor grotere rampen behoeden? En wat is er toch gebeurd tijdens de bevrijding van Channing? Iets klopt er niet volgens hem. Maar beide dames zwijgen als het graf.

Door passages aan te halen uit de rechtszaak krijg je als lezer een goed beeld over wat er tussen de hoofdpersonages is voorgevallen. Het geeft een extra dimensie aan de beleving van het verhaal en het versterkt daardoor ook. Ook worden de huidige verstandhoudingen daardoor duidelijker. Dit verklaart meteen ook bepaald gedrag van een van de hoofdpersonages. Heel subtiel vallen de puzzelstukjes op de juiste plek. Toch was het einde alsnog verrassend. Deze auteur weet je geregeld op het verkeerde been te zetten. Op pagina 121 was de dader duidelijk. Om tien pagina’s later weer te veranderen in een ander……en dat gaat zo nog wel een paar keer gebeuren. Iedereen is verdacht en/of slachtoffer. Mooi neergezet. Je blijft geïntrigeerd door het verhaal. Het is een boek dat zich moeilijk laat wegleggen.
Langzaam wordt het duidelijk hoe de vork in de steel zit. Maar is dat ook echt zo? Die vraag blijft tot het laatste moment onbeantwoord. Er is sprake van jaloezie, haat, liefde, samenzwering, dood, machtsmisbruik, duisternis en veel pijn. Zowel geestelijk als lichamelijk is er veel pijn. Erg overtuigend en sterk beschreven.

Vanaf het eerste moment intrigeert deze thriller enorm. De personages die stuk voor stuk mooi zijn uitgediept en de ruimte krijgen, de verhaallijn en spanningsopbouw in combinatie met een vloeiende schrijfstijl maken dit boek tot een ware pageturner. De auteur weet de lezer meteen bij de strot vast te pakken. Je doet aannames, achteraf de verkeerde, en je hebt je vermoedens, ook de verkeerde. Het puzzelen en meedenken zorgen dat je continu betrokken blijft. Doordat het perspectief van de dader cursief is gedrukt maakt het meteen duidelijk met wie je te maken hebt en dat leest lekker. Alles in dit verhaal draait om vertrouwen in de puurste zin van het woord. Vijf sterren voor deze waanzinnige thriller, een échte, psychologische, spanningszoeker.