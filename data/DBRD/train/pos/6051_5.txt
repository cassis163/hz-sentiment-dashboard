Het derde boek uit de " A Song Of Ice And Fire" reeks van George Martin werd omwille van commerciële/praktische reden in twee opgesplitst. Dat maakt het voor de lezer natuurlijk moeilijker om een oordeel te vellen over dit eerste deel aangezien beide boeken als één geheel aanzien moeten worden. Toch wil ik een aantal woorden kwijt over dit eerste deel.

Plotgewijs ligt de focus nog steeds op de strijd om de ijzeren troon in Westeros, maar ook de gebeurtenissen voorbij de muur krijgen steeds meer belang. Vooral omdat we na de avonturen van Jon nu ook het personage van Samwell Tarly volgen nadat beiden in het tweede boek van elkaar gescheiden werden. De proloog geeft in ieder geval al een goede aanzet hoe het verhaal verder zal evolueren voor Sam. Ook de verhaallijn van Daenerys wordt verder uitgewerkt na haar vertrek uit Qarth.
De sterke punten uit het tweede boek blijven ook in het derde boek aanwezig met vooral de sterke uitwerking en ontwikkeling van personages en de goede plotontwikkelingen (oa met de regelmaat cliffhangers op het einde van een hoofdstuk hetgeen je enkel maar meer doet verlangen naar een vervolg van dit personage). George Martin heeft een prachtige wereld uitgewerkt, met complexe verhoudingen van vriendschap en rivaliteit tussen meerdere families onderling.

Het boek is een goed vervolg op "A Clash Of Kings". Momenteel bekroon ik het met vier sterren, maar een finaal oordeel zal pas volgen wanneer ik ook het tweede deel heb gelezen.