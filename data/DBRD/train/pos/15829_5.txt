(oorspronkelijke recensie op mijn blog hillybillybeauty.nl)

Julia Willemse, een meisje wat ik nog nooit heb ontmoet maar waar ik, na het lezen van dit boek, nu zoveel over weet. Ik weet dat ze een onbezorgde jeugd heeft gehad, tot de dag die alles veranderde. Ook weet ik dat ze na een heel lange onzekere periode niet bij de pakken is gaan neer zitten. Ze is een heuse inspiratiebron, die mij laat zien dat het leven het waard is om voor te blijven vechten.
Achterflap
“Julia is een zondagskind. Letterlijk en figuurlijk. Alles in het leven zit haar mee. Ze heeft lieve ouders, leuke zusjes en veel vriendinnen, ze doet het goed op school, ze sport graag en veel en speelt goed piano. De toekomst lijkt veelbelovend.
Maar op de dag van haar 14e verjaardagsfeest wordt ze ineens ziek. Ze blijkt te lijden aan de zeldzame hersenaandoening ‘anti NMDA Receptor Encefalitis.’ Wat volgt zijn jaren van angst, ziekenhuizen, instellingen, hulpverleners en hulpmiddelen, veel frustratie en veel verdriet. Haar leven is in één klap veranderd.
TIME OUT vertelt het verhaal van Julia, haar zelfbenoemde gevecht tegen een zeldzame ziekte en de invloed die dat heeft op haar leven en dat van haar ouders en zusjes.”

Het verhaal wordt verteld in een dagboekvorm. Het begint met stukjes over Julia haar jeugd. Wat voor meisje ze was, hoe haar leven eruit zag. Op deze manier leer je meteen al heel veel over Julia. Dit wordt nog eens versterkt door de rijke toevoeging van foto’s uit Julia haar familie album. Heel persoonlijk en dat maakt het boek tot een boek wat je meteen grijpt. Persoonlijk ken ik Julia niet. Ik weet dat haar familie hier niet heel ver vandaan woont, dat haar zusjes hockeyen op dezelfde club als de mijne, maar thats it! Maar door de foto’s en hele persoonlijke teksten zal dit verhaal je erg aangrijpen.

Erg leuk vond ik de stukjes uit het dagboek wat bij Julia in het ziekenhuis lag al die maanden. Stukjes die door mensen zijn geschreven die bij Julia op bezoek kwamen in het ziekenhuis. Ontroerende stukjes, grappige stukjes, maar ook intieme stukjes die vooral door haar ouders zijn geschreven. Bij het stukje van opa had ik het even te kwaad…..

Stap voor stap volg je alle ontwikkelingen. De ontwikkelingen in het ziektebeeld en het herstel van Julia, maar ook de veranderingen in haar leefomgeving, haar gedrag en moed. Dit alles volg je van heel dichtbij en uiteraard met heel veel prachtige foto’s.
Het feit dat Julia een boek heeft geschreven vind ik al ontzettend stoer! Een stukje uit het boek:
“Julia denkt dat door wat zij heeft meegemaakt, zij later mensen zou kunnen helpen. “Ik heb veel doorzettingsvermogen. Hopelijk kan ik daar mensen mee helpen/ondersteunen. Yes, daar ligt mijn hart.”

Ik denk dat Julia met dit boek nú al veel mensen kan helpen. Het hele verhaal leert ons al hoe betrekkelijk het leven kan zijn en dat je van elke dag moet genieten. De kracht en het doorzettingsvermogen wat Julia laat zien in het boek zal mensen ook kracht geven om niet op te geven in bepaalde situaties. En ik weet zeker dat het boek heel veel jongeren zal aanspreken. Zo lazen mijn beide dochters, die zelden tot nooit lezen!, het boek allebei in één ruk uit. Tijdens het lezen lieten zij mij weten erg onder de indruk te zijn van het verhaal. Ze stonden beide even stil. Het zette ze aan het denken, dat was heel duidelijk te zien.

Julia beschrijft bijvoorbeeld ook dat ze het vervelend vindt dat mensen haar anders behandelen. Doordat ze niet kan praten en in een rolstoel zit hebben mensen de neiging haar te negeren en alleen te praten met de mensen om Julia heen. Dit zijn kleine stukjes uit het boek wat de lezer kan meenemen in zijn/haar eigen leven. Zo ook Amy en Fenna. Mochten zij Julia ooit eens tegenkomen bij de hockeyclub weten ze dat Julia het alleen maar heel fijn zou vinden als mensen tegen háár praten, en niet langs haar heen!

TIME OUT! is een boek waarbij je van heel dichtbij een zeer aangrijpend verhaal meemaakt. Gelezen vanuit het perspectief van Julia zelf en haar ouders en zusjes. Na het lezen van dit boek word je aan het denken gezet. Haal ik wel genoeg uit het leven? Behandel ik mensen met een beperking hetzelfde als mensen zonder beperking? Waarom maak ik mij druk om kleine onbenullige dingen? Allemaal vragen die bij mij op kwamen.

Lieve Julia, met dit boek heb jij al een hoop mensen bereikt. En ik weet zeker dat je al een hoop mensen aan het denken hebt gezet en wellicht hebt geholpen. Ik vind je een hele dappere jonge vrouw en ben dankbaar dat ik het boek heb mogen lezen.