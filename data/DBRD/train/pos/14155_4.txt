Enkele weken geleden kwam het nieuwste boek van Toni Coppers uit. Enkele weken geleden meldde Hebban Crimezone dat er een leesclub zou komen rond dit boek. Het was al lang geleden dat ik nog aan een leesclub heb deelgenomen, dus ik twijfelde geen moment om me aan te melden. Ik wist niet eens waarover het boek ging, maar Toni Coppers is één van het select groepje auteurs die ik blind lees. Hiermee bedoel ik gewoon dat ik de achterflap niet meer lees. Het maakt niet uit waarover het gaat, het verhaal is altijd een topper. :-)

De cover is mooi blauw, met in het midden een jong meisje. Qua kleur vind ik deze cover de mooiste in de Liese Meerhout-reeks.

Het verhaal speelt zich weer af in Antwerpen. De 12-jarige Emma verdwijnt spoorloos. In eerste instantie denkt men aan een weggelopen kind, maar als blijkt dat Emma geen gsm en haar levensreddende medicijnen niet mee heeft, lijkt het meer op een ontvoering. Enkele dagen later verdwijnt Femke ook spoorloos. Liese Meerhout en haar team zetten alles op alles om de kinderen terug te vinden. De media zit hen op de hielen. Als enkele dagen ook Niels verdwijnt, is het hek helemaal van de dam. Het speurteam wordt nerveus en werkt dag en nacht om deze zaak tot een goed einde te brengen. Een zaak die een schokkende waarheid boven water brengt...

Het is een spannend verhaal dat heel vlot leest. Je vliegt doorheen de pagina's. Ik had het boek in 2 dagen uit. Lang geleden dat dat nog eens gebeurd is.

Ondanks dat ik weet dat Hilde De Baerdemaeker en Luk Wyns respectievelijk de rollen van Liese Meerhout en Michel Masson zullen gaan vertolken in de reeks Coppers, zie ik hen nog niet voor mij. Waarschijnlijk zal ik eerst een aflevering moeten zien, vooraleer ik ze ook ga inbeelden als ik de boeken lees.

Ik heb weer genoten van dit boek. Het is een spannend, goed opgebouwd verhaal met enkele verrassingen in. Een aanrader om te lezen. :-)