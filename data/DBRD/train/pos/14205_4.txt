Ik heb weer genoten van een boek van Thilliez! Deze thrillerauteur steekt wat mij betreft met kop en schouders bij veel van zijn mede-auteurs uit. Zijn boeken zijn spannend en heel apart. In De ring van Möbius gaat het over de mogelijkheid om de toekomst te beïnvloeden. Kun je door acties in het heden mogelijke problemen in de toekomst voorkomen? Dat is de vraag waarvoor Stephane Kismet gesteld wordt wanneer hij door dromen een kijkje in zijn toekomst neemt. Zijn toekomstige ik is daarin verwikkeld in o.a een moordzaak op een jong meisje . Hij probeert in het heden achter de identiteit van het meisje te komen en haar te waarschuwen. Maar heeft dat wel het effect wat hij beoogt? Naast deze verhaallijn speelt de moord op een vrouw die houdt van sex met mensen die afwijkende lichamelijke kenmerken hebben, zoals 6 tenen per voet of missende lichaamsdelen e.d. Naarmate het boek vordert blijken beide zaken raakvlakken te hebben.

Wikipedia zegt het volgende over de ring van Möbius:
Een Möbiusband, band van Möbius of ring van Möbius is een tweedimensionale topologische structuur: een ruimtelijke figuur die slechts één vlak en één rand heeft. De band bestaat weliswaar uit een vlak, maar kan alleen in drie dimensies bestaan. Vanuit elk punt van de figuur ziet men ogenschijnlijk twee zijden en twee randen, maar volgt men vanuit een punt een rand of een zijde, dan blijkt bij terugkeer dat men ook de ogenschijnlijk andere rand of zijde heeft doorlopen.

En dat is ook wat Stephane Kismet merkt: er is geen parallelle wereld waar je invloed op uit kunt oefenen. Heden, verleden en toekomst: het is allemaal hetzelfde - en door daden in het heden kun je daden in het verleden of de toekomst niet veranderen.
Of toch wel?

Het boek is goed opgebouwd en de spanning loopt steeds verder op. Stephane Kismet is een apart figuur; decorbouwer voor horrorfilms - en langzamerhand krijgt hij het gevoel zelf in een horrorfilm terecht te zijn gekomen. Wat is echt en wat is het product van zijn verbeelding? De verhaallijn is complex en als lezer moet je dan ook goed je aandacht erbij houden. Ik vond het wel een interessant gegeven, maar ben blij dat ik niet gezegend ben met toekomstvoorspellende gaven of dromen!