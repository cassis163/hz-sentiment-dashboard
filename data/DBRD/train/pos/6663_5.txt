Annabel Lee woont bij haar Oom Truck en zijn angstaanjagende, afgetrainde Duitse Herder. De hond heeft geen naam en ontvangt commando’s in het Duits. Annabel Lee is uitvoerig door haar oom opgeleid en heeft een talent voor talen. Op een dag wordt ze halsoverkop door haar oom opgesloten in een militaire bunker diep onder de grond, samen met de hond. Ze mag de deur enkel opendoen voor hem en dan nog enkel wanneer hij hun afgesproken codewoord toepast. Onwetend blijft ze alleen achter met een hond waar ze bang van is. Wat is er toch allemaal aan de hand?

We volgen het verhaal door de ogen van Trudie Coffey (die samen met haar ex-man Samuel Hill – tevens een trouwe vriend van Truck - een detectivebureau heeft uitgebaat), The Mute (sluipschutter in dienst van Truck die niet kan spreken door een oorlogswond) en Annabel Lee. Trudie en Samuel worden plots belaagd door de geheimzinnige Dr. Jonathan Smith, die op zoek is naar wat Truck verborgen heeft. Ze duiken onder en kruisen hun pad met The Mute, waarna ze hun door Truck verkregen instructies moeten samenleggen om het meisje te kunnen vinden. De verschillende perspectieven zorgen er voor dat je telkens een puzzelstukje van het gebeuren meekrijgt, waardoor het spanningsniveau hoog blijft. Een sterk staaltje strategieën en loyaliteit naar Truck toe typeren deze zoektocht.

Ook het mysterieuze karakter van Oom Truck prikkelt je nieuwsgierigheid: wat is er gaande? In wat voor zaken is hij verzeild geraakt? Waarom wordt Annabel Lee verborgen gehouden in een ondergrondse, haast niet te vinden bunker met een enge, afgerichte hond? Waarom is iedereen plots op zoek naar dit meisje?

Het is onbegrijpelijk dat Mike Nappa in zijn dankwoord aantoont dat niemand van de uitgeverijen interesse had in zijn verhaal. Mike Nappa heeft een ijzersterk thrillerdebuut neergeschreven, met een flinke portie spanning en mysterie als hoofdingrediënten. Dit boek is zo spannend geschreven dat je hem als een sneltrein uitleest. De naam ‘page-turner’ waardig!