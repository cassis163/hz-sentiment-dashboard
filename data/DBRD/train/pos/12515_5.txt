Auteur: Piet Baete
Uitgeverij: Lannoo
Publicatiedatum: 13 oktober 2017
318 pagina’s

Auteur
Piet Baete (Oostende, 12 mei 1978) is een Vlaams scenarist en schrijver. Hij is getogen in Knokke Heist, maar een geboren Oostendenaar. Hij studeerde Germaanse talen aan de Katholieke Universiteit Leuven. Na zijn opleiding vertrok hij naar de Verenigde Staten om er een cursus scenarioschrijven te volgen. Hij studeerde in Los Angeles aan de U.C.L.A. en liep er ook stage, maar werkte er nooit vanwege zijn studentenvisum. In Vlaanderen maakte hij naam als scenarist van de serie Team Spirit met rollen weggelegd voor onder anderen Axel Daeseleire en Michael Pas, dat een vervolg vormde op de film Team Spirit.
Piet Baete verzorgde ook het script voor 2 afleveringen van de serie Aspe. In 2004 schreef hij mee aan de aflevering Dood tij en in 2007 aan Het lelijke eendje. Zijn meest recente credits schreef hij bijeen voor “Galaxy park” (I, II en III), Spitsbroers (2017) en Professor T (2017). In 2007 debuteerde hij met zijn boek Dromen van de dood en begin 2009 bracht hij Poker uit, een boek dat het eerste vormt van een serie rond het tweetal Mulders & Bonnart. Poker werd een succes bij pers en publiek, net als de opvolger Wacht maar tot ik wakker word. Baetes vierde thriller, Verzwijg mij niet, verscheen in april 2011, Vrijdag de 14de in 2012. Daarnaast werkte Baete mee aan Hoe Moet Het Nu Verder?, de tweede zaalshow van comedian Philippe Geubels.
In 2016 werd Piet Baete weggeplukt door uitgeverij Lannoo waar hij de roman Wie niet weg is (2016, 4**** VN-Thrillergids) publiceerde en in oktober 2017 ook zijn zesde thriller Het Laatste Woord.

Achterflap
Politie-inspecteur Patrick Van Dijk wordt dood aangetroffen in zijn slaapkamer met vier messteken in de onderbuik. Er zijn geen sporen van braak. Troch en Delbeek, doorgewinterde inspecteurs van de federale politie, ontdekken al gauw dat er een intern tuchtonderzoek naar Van Dijk wordt gevoerd. Een typische afrekening met een corrupte flik, of speelt het verleden toch een rol? Bijna vijftien jaar geleden werd Patricks zoontje vermoord, een onopgeloste zaak die nu opnieuw wordt opgedolven. Wie was de schuldige? Troch en Delbeek onderzoeken systematisch alle sporen, en ontdekken de ware toedracht. Of dat denken ze toch.

Mening
Gegrepen door zijn boek Wie niet weg is voert Piet Beate in zijn nieuwe boek Het Laatste Woord weer een mooi staaltje perfectie uit. In het begin lijkt het verhaal een simpele moordzaak die opgelost moet worden. Maar niets is wat het lijkt en Piet Beate weet je weer mee te voeren in een weemoedig relaas die inspeelt op je gevoelens, je eigen denken en doen.

Maarten, de zoon van de ‘vermoorde’ inspecteur Van Dijk, is op jonge leeftijd weggelopen bij zijn ouders, omdat hij zijn leven meer inhoud wilde geven. Dat hij als klein kind zijn broer Willem heeft verloren, heeft daar een grote invloed op. Hij wordt opgevangen door Michel Delafeyette, een man die ook zo zijn nodige strubbelingen heeft.  Samen weten ze het leven op een zo goed als normale manier te leiden. Na de dood van zijn vader wordt Maarten weer herinnerd aan zijn moeilijke jeugd en wordt hij er ook nog van verdacht zijn vader te hebben vermoord. Is dit een wraakactie? Wordt hier dan definitief afgerekend met het verleden?

‘De dood van Willem. Dat was naar het schijnt een moord.’ ‘Naar het schijnt?’ reageerde Michel kregelig. ‘Weet je wat er schijnt, Leo? De zon. De zon schijnt. De rest is allemaal toogpraat van mensen die anders hele dagen van achter hun gordijnen naar de straat moeten kijken.’

Het Laatste Woord is vooral een boek waar je even voor moet gaan zitten, niet omdat het moeilijk te volgen is, want de schrijfstijl van Piet Beate is goed te volgen. Het gaat meer over de manier van verwoorden en jezelf in te leven in de wereld van de hoofdpersonages. Eenmaal in de flow is er geen neerleggen meer bij en word je weer gegrepen door de filosofische manier waar Piet Beate zijn verhaal weet weer te geven.

Leesplezier: 5
Spanning: 4
Schrijfstijl: 5
Originaliteit: 4,5
Plot: 5
Psychologie: 5

Ik geef Het Laatste Woord  5 sterren.