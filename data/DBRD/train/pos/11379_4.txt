Grenzeloos is het eerste boek dat ik van Lis Lucassen lees en ze heeft er een fan bij. Wat een fijne schrijfstijl: beeldend, soepel lopende zinnen zonder hoogdravend woordgebruik en ongekunstelde dialogen. Ze geeft je bijna het gevoel dat je zelf op de campus van het Amerikaanse College waar Grenzeloos zich afspeelt, rondloopt.

Grenzeloos is het eerste deel van een tweeluik over de eenentwintigjarige Rebecca, die haar leven in Nederland verruilt voor dat aan een Amerikaanse universiteit. Direct met de eerste bladzijden trekt Lis Lucassen je het verhaal in. Door het verhaal vanuit het perspectief van Rebecca te vertellen, geeft dat Lucassen de mogelijkheid om dingen open te laten en niet alles direct aan jou als lezer te verklaren. Rebecca zelf weet immers maar al te goed waarom ze ‘No regrets / geen spijt’ moet hebben en ook wat opgroeien in een dorp midden op de Bible Belt betekent. Dat hoeft ze niet aan zichzelf uit te leggen. Maar dat maakt je natuurlijk wel nieuwsgierig, dus doorlezen is op dat moment de enige optie. Want alleen door de gesprekken die Rebecca voert en via haar eigen gedachten kom je erachter wat haar beweegredenen zijn om er een jaartje helemaal tussenuit te gaan. Vanaf het begin weet je dat er een zwaardere reden is waarom ze een jaar in Amerika wil gaan studeren. Het is niet alleen het strenge religieuze keurslijf waar ze zich wil van bevrijden, maar het is ook een zoektocht naar haar eigen identiteit en een leven waarin zij haar eigen besluiten durft te nemen en niet langer doet wat er van haar verwacht wordt. Andere belangrijke personen in het verhaal zijn Thor en zijn stiefzusje Dee, waar Rebecca al snel na haar aankomst mee bevriend raakt. Vooral de jeugd van Thor is niet rooskleurig geweest en het huwelijk van zijn moeder met de vader van Dee is zijn redding geweest. Zijn vriend Jax, die van de ene one night stand naar de andere gaat, en de verwende Nathalie die Jax claimt als haar vriend zijn voor het verhaal belangrijk, maar blijven als personage wat vlak en op de achtergrond. Wel hebben ze allemaal hun eigen karakter en (eigen)aardigheden. Niemand is alleen maar leuk en lief en de 'bad guy' of 'bad girl' is ook niet alleen maar slecht en heeft een reden voor zijn of haar gedrag. Dat maakt ze levensechter en interessanter. Dat neemt natuurlijk niet weg dat je gaat houden van de ‘good guys en girls’ Rebecca, Thor en Dee. maar je Nathalie met haar verwende gedrag wel achter het behang kunt plakken.

De setting van het boek is leuk: een Nederlands meisje op een Amerikaanse campus waar ze echt probeert te integreren in ‘the America way of life’. Omdat Lis Lucassen een aantal serieuze thema's in het verhaal verwerkt, is het absoluut geen oppervlakkig liefdesverhaal geworden. Discriminatie, dood, drank- en drugsmisbruik en seksuele geaardheid om er maar een paar te noemen, maken allemaal onderdeel van het verhaal uit. Ook de subtiele aanklacht tegen strenge geloofsovertuigingen die vaccineren verbieden komt aan de orde. En met een, voor mij volkomen onverwachte, schokkende gebeurtenis tipt ze ook nog de in Amerika actuele discussie over wapenbezit aan. Zoveel verschillende thema's in een boek zouden heel snel te veel van het goede kunnen worden, maar alles past volkomen logisch in het verhaal en komt geloofwaardig over. Ook de erotische scènes, immers het kenmerk van een New Adult, zijn een logisch onderdeel van het verhaal als Rebecca en Thor als een blok voor elkaar vallen en er niet enkel en alleen voor de seks met de haren bijgesleept.

Ik heb van begin tot eind genoten van het verhaal. Een mooie combinatie van interessante personages en thema's, voldoende diepgang en een uitgebalanceerde portie erotiek. Misschien ging het verhaal op het eind iets te gemakkelijk naar het onvermijdelijke happy end, het is tenslotte feelgood, maar dat is slechts een klein puntje van kritiek en doet verder geen afbreuk aan het verder zeer goed in elkaar gezette verhaal. Ik kijk uit naar het volgende deel.