Een nieuw avontuur van privédetective Pat Somers, deze keer in het kader van het Gentse filmfestival. Het viel nog net op tijd in de brievenbus om mee te nemen op vakantie. Van timing gesproken!
Timing is ook het sleutelwoord in de verhalen rond de Gentse antiheld. En vaker ook nog het gebrek eraan. Zijn de oneliners van de speurder intussen uitgegroeid tot smaakmakers bij uitstek, zijn soms wel erg knullige manier om in de problemen te komen is een onmisbaar hoofdingrediënt van dit succesrecept. Vaak leidt ze tot hilarische toestanden, maar vooral in dit boek ook wel eens tot ontroerende, zelfs vertederende taferelen.
In Star komt speurneus Somers wel erg nadrukkelijk in het voetlicht te staan. Letterlijk, hoewel de manier waarop niet direct zijn ego te streelt. Figuurlijk, zodat de lezer wat meer achtergrondinformatie krijgt over het hoordpersonage.
BVs spelen in hoogsteigen persoon mee (auteur Herman Brusselmans kreeg een sleutelrol toebedeeld) of staan model voor fictieve personen in het boek (tenzij Robbe De Hert zijn witte sjaal ergens liet rondslingeren op het festival). Het bleef allemaal goed gedoseerd, zodat het niet kon gaan vervelen.
Andermaal een boek om een paar zalige uurtjes mee zoek te brengen, met onverwachte plotwendingen en een absurdistische ontknoping, de illusie van het witte doek waardig.