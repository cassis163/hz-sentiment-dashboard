De zangeres, cabaretière en actrice Jenny Arean wordt op 4 oktober 1942 geboren in Lisse. Haar echte naam is Joanna Jenneke Josepha Klarenbeek. Haar moeder en grootmoeder waren zangeres en op haar vijfde jaar wist Jenny Arean al dat ze op het toneel wilde staan. Het zou tot haar achttiende duren voor die droom werkelijkheid werd. Haar jeugd verliep niet zonder strubbelingen en problemen. En alhoewel het boek Jenny, een theaterleven voornamelijk over haar jaren in het theater gaat kan het niet anders of we moeten eerst kennis nemen van al die gebeurtenissen uit haar jeugd. Alles wat er in haar jeugd gebeurt, vormt haar als mens en als artiest.

Xandra Knebel, theaterhistorica en schrijfster van de biografieën van Ton Lutz, John Kraaijkamp en Willy Alberti weet in de eerste 30 pagina's van het boek de jonge jaren van Jenny Arean kort en duidelijk te beschrijven. De theaterbiografie gaat daarna vlot verder als Jenny op achttienjarige leeftijd wordt aangenomen door Wim Kan en Corry Vonk. Ze gaat in het ABC-programma Laat je niets wijsmaken optreden en mee op tournee met de beide grootheden. Corry Vonk zorgt ervoor dat ze de artiestennaam Jenny Arean gaat gebruiken. Jenny leert veel in die tijd en weet precies wat wel en niet goed is. Ze heeft verstand van teksten, heeft acteertalent en een dijk van een stem. Ook humor is haar niet vreemd. In de jaren daarna zal dat een gouden combinatie blijken te zijn.

Na de jaren in het voorprogramma van Wim Kan gaat ze acteren en zingen in het theater, speelt ze rollen in films en televisieseries en vanaf 1985 betovert ze haar publiek met haar soloprogramma's. De wat oudere lezers herkennen de titels zeker. Ze speelt onder andere in de musicals En nu naar bed en later in Heerlijk duurt het langst met teksten van Annie M.G. Schmidt en muziek van Harry Bannink. Op de televisie zien we haar in Het meisje met de blauwe hoed en in het zeer succesvolle 't Schaep met de 5 pooten. Met Paul Verhoeven maakt ze de film Keetje Tippel.

Haar persoonlijk en artistiek leven zijn met elkaar verweven; ze zijn niet van elkaar te scheiden. Ze is een aantal jaren de partner van Ischa Meijer en maakt programma's met hem. Zijn invloed op haar en haar leven is onmiskenbaar. Jenny Arean lijkt alles te kunnen en alles wat ze doet wordt een succes. Ze heeft een grote bijdrage geleverd aan de totstandkoming van dit boek. Xandra Knebel had lange gesprekken met haar en weet, door haar grote kennis van de theaterwereld, alle verhalen en gebeurtenissen aaneen te rijgen tot een boeiend verhaal over een vrouw met een vol en interessant leven. Een vakvrouw die weet wat ze wil en dat ook in de praktijk brengt.

Ze is een groot zangeres met een unieke stem die vaak ontroert en waar mensen ademloos naar luisteren. Jenny Arean kan een tekst met zoveel emotie en gevoel ten gehore brengen dat het niemand onberoerd laat. Ze heeft de gave om bij het horen van muziek direct te weten waar de tekst over zou moeten gaan. Als tekst en muziek bij elkaar passen dan heb je een nummer dat aanslaat en Jenny heeft het talent om die twee met elkaar te verbinden.

Jenny, een theaterleven is een boek dat ons een blik gunt in de wereld van toneel, musical, film en televisie. Het laat zien hoe een voorstelling tot stand komt. Wat er nodig is om er een succes van te maken. Het geeft een inkijkje in het leven bij deze bijzondere vrouw. Behalve dat het boek uitstekend geschreven is, zijn er ook nog de foto's die vaak herinneringen oproepen en een deel van haar privéleven laten zien.