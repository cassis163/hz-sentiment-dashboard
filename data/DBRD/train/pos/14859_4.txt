Nadat haar relatie stukloopt, gooit Jasmine het roer om. Ze verlaat Amsterdam en verhuist naar een klein stadje in de Achterhoek. Haar nieuwe buurman Quinten weet al vanaf het begin haar aandacht te trekken. Hij is niet alleen aantrekkelijk, maar ook intelligent en ze kunnen samen goede gesprekken voeren.

Wanneer ze Quinten beter leert kennen, krijgt Jasmine het idee dat er iets aan de hand is. Hij gedraagt zich vaak vreemd en op zijn broer Rens en diens vrouw Nicole na lijkt hij weinig contacten te hebben. Ook krijgt Jasmine steeds meer het idee dat Quinten haar op afstand probeert te houden. Heeft ze zich vergist in zijn bedoelingen of is er toch iets meer aan de hand?

Suzanne Peters (1985) woont in Zutphen en heeft al honderden informatieve teksten geschreven voor diverse websites. Voor uitgeverij Ellessy schreef ze diverse delen voor de educatieve jeugdboekenserie WWW. Daarnaast schrijft zij ook haar eigen romans. Reken Maar! is haar dertiende feelgood-roman. En reken er maar op dat Peters er weer iets moois van gemaakt heeft.

Jasmine weet haar draai snel te vinden. Haar nieuwe baan bevalt en ze raakt bevriend met Elin, de verkoopster in een kringloopwinkeltje. Samen bespreken ze hun dagelijkse bezigheden. Zo blijkt dat Elins ex zich maar moeilijk kan neerleggen bij hun verbroken relatie. Ook Quinten is regelmatig onderwerp van gesprek. Elin is een ware aanwinst voor het verhaal en laat alle mooie kanten van vriendschap zien. Tevens brengt ze wat reuring met zich mee en zorgt ze voor discussie rondom Quinten, waardoor het verhaal van meerdere kanten bekeken wordt.

De dialogen zijn grappig, scherp en realistisch. De gesprekken laten zich vloeiend in het verhaal mengen en dragen op een positieve manier bij aan de opbouw van het verhaal. Deze is ijzersterk en bevat verschillende elementen; tegenslag, liefde en een aantal wendingen die het verhaal de compleet andere kant opsturen.

Peters kenmerkt zich door in elk van haar romans een maatschappelijk thema of probleem te behandelen. Zo schreef ze al over zelfmutilatie en smetvrees. Reken Maar! is geen uitzondering en beschrijft het leven met een dwangneurose. Ook voor deze roman deed Peters weer uitgebreid research en sprak ze met mensen die lijden aan een dwangstoornis. Ze behandelt het onderwerp met veel respect en dat is terug te lezen in het eindresultaat. Elk woord is zo puur en doordacht. Een beter podium als dit kun je niet krijgen om een dergelijk onderwerp onder de aandacht te brengen.

Met Reken Maar! bewijst Peters zich wederom als auteur. Haar volgende boek is bovendien al aangekondigd. In de loop van 2018 zal een nieuwe roman verschijnen dat het verhaal van Nicole vertelt.