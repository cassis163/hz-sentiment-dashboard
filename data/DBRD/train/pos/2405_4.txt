Michael Robotham is een Australische journalist en wereldreiziger die in 2003 als misdaadauteur debuteerde met de veelgeprezen thriller De verdenking. Zijn boeken zijn in tweeëntwintig talen vertaald en worden in meer dan vijftig landen uitgegeven.
Marnie Logan woont met haar twee kinderen, de opstandige Zoë en de kwakkelende Elijah, in Londen. Zij is getrouwd met Daniel, die ruim een jaar geleden hun huis verliet en nooit is teruggekeerd. Hij had gokschulden bij Patrick Hennessy, een gangster die Marnie verantwoordelijk houdt voor de terugbetaling ervan. Omdat Daniel niet officieel dood is verklaard, kan Marnie niet bij zijn bankrekening en betaalt de verzekeringsmaatschappij de levensverzekering niet uit. Geldgebrek en verdriet bepalen haar leven en ze zoekt hulp bij de klinisch psycholoog Joseph (Joe) O'Loughlin. Tijdens een van de therapeutische sessies vertelt Marnie dat zij het gevoel heeft dat ze gevolgd wordt; dat iemand haar in de gaten houdt.
Wanneer Marnie het kantoor van Daniel opruimt, vindt zij een dvd die waarschijnlijk bedoeld was als verjaardagscadeau. Op de dvd staat een compilatie van Marnie's leven met onder andere interviews met mensen die een rol in haar leven hebben gespeeld. Mooie verhalen, dierbare herinneringen, anekdotes en veel lovende woorden. Totdat de dvd bijna is afgelopen. Dan volgt een interview met Eugene Lanski op wie Marnie ooit verliefd was. Hij wenst haar de vreselijkste dingen toe omdat zij zijn leven heeft verwoest. Joe gaat samen met zijn vriend en gepensioneerd politieman Vincent Ruiz op onderzoek uit en ontdekt dat er meerdere mensen zijn die slechte ervaringen met Marnie hebben. Wat is er met Marnie aan de hand en is er reden om haar met andere ogen te bekijken? Is zij in werkelijkheid iemand anders dan zij zich voordoet? Als het lijk van een man uit een rivier wordt gevist en het blijkt te gaan om iemand die als laatste daad in het land der levenden een telefoongesprek met Marnie voerde, lijkt alles zich tegen haar te keren. Zelfs Joe begint te twijfelen aan haar integriteit.
Door mijn ogen  is de zevende thriller van Michael Robotham waarin Joseph (Joe) O'Loughlin centraal staat. Hoewel er door de serie een rode draad loopt, is het niet noodzakelijk eerst de voorafgaande delen te lezen. Het verhaal is kundig geconstrueerd en pakt je vanaf de eerste bladzijde. Er zit veel snelheid in en de spanning wordt goed gedoseerd. Het verhaal leent zich goed voor het creëren van een sfeer waar dreiging van uitgaat; een dergelijke aanpak is bij Michael Robotham in goede handen.
De personages in het boek worden goed en overtuigend uitgewerkt. Joe O'Loughlin is de sympathieke klinisch psycholoog met het hart op de juiste plaats. Hij lijdt aan de ziekte van Parkinson en leeft gescheiden van zijn vrouw Julianne. Hij doet het denkwerk terwijl het stevigere werk voor rekening komt van Vincent Ruiz, een gepensioneerde politieman die ad rem en met het nodige cynisme zijn vrienden en opponenten tegemoet treedt. De combinatie van de twee mannen is bijzonder geslaagd en heeft een aangename dynamiek. Marnie is sympathiek en dat vooral vanwege de manier waarop zij ondanks het onmogelijke van de situatie waarin zij verkeert toch probeert er het beste voor haar en voor haar kinderen van te maken. Ook de overpeinzingen van de gestoorde en maniakale onbekende zijn helder en geloofwaardig.
Michael Robotham staat erom bekend gedegen plots te bedenken waarbij de lezer steeds op het verkeerde been wordt gezet. Dat is in Door mijn ogen  wat minder het geval. Er is steeds een vage ondertoon aanwezig die lijkt te verraden hoe het verhaal zich zal ontwikkelen en hoe het zal aflopen, maar de manier waarop Robotham dat verwoordt is zo intrigerend dat stoppen geen optie is. Want je wilt natuurlijk wel weten of Marnie inderdaad een gemeen loeder is, of dat er toch een dubbele en gruwelijker bodem in het verhaal zit. De ontknoping is bevredigend en toch anders dan je had verwacht.
Door mijn ogen  is een boeiende en overtuigende thriller waarmee Michael Robotham laat zien dat hij terecht tot een van de beste misdaadauteurs van deze tijd wordt gerekend. Het is misschien niet zijn beste boek maar zeker de moeite van het lezen waard.