Memoires en een flinke dosis fantasie over een bewogen leven. De oude vrouw heeft haar herinneringen aan het papier toevertrouwd. Haar herinneringen zijn talrijk en buitelen over elkaar heen. In gewone en toch ook dichterlijk taal, ofwel dichterlijke en toch ook gewone taal deelt de oude vertelster haar memoires met ons.
Ze was actrice en ze heeft heel veel op de planken gestaan. Shakespeare’s stukken werden veel gespeeld en de teksten komen ook in het dagelijks leven van haar en haar grote liefde Anthony (in het echt acteur/toneelregisseur Erik Vos) terecht. Niet alleen Romeo en Julia op ‘t toneel maar ook privé. Het toneel was erg belangrijk in ’t leven van de vertelster. Maar het is voortdurend een haat-liefde verhouding en op een gegeven moment is ze het helemaal zat. Om toneelspeelster te zijn kruipt Inez in de huid van haar man Erik en dan noemt ze hem Anthony.
Samen met haar echtgenoot heeft Inez zeer veel gereisd. Daar heeft ze ook aardig wat boeken over geschreven en de vertelster in dit boek haalt er haar eigen herinneringen aan op.

Toen de vertelster jong was en hoogzwanger, was ze met haar man Anthony op vakantie op het Griekse eiland Mykonos. Ineens gaat het mis en zij belandt in een hospitaaltje, waar ze haar niet kunnen helpen. Ze moet weg. Niet om haar, of haar ongeboren kind te redden, maar om te voorkomen dat er een buitenlander op het eiland sterft. Want dat brengt ongeluk.
Dus moet de zwangere vrouw zo snel mogelijk weg. Ze wordt op een vrachtschip vol meloenen naar Athene gebracht.
(In het echt bleek het om een buitenbaarmoederlijke zwangerschap te gaan en Inez mocht van geluk spreken dat de arts in Athene haar kon redden.)

Inez van Dullemen (13 november 1925) heeft inmiddels zowat de hoge leeftijd van 93 bereikt. In 2015 kwam “De twee rivieren” uit en Inez besloot dat dat haar laatste boek was. Maar zie: Het bloed kruipt waar het niet gaan kan. Inez heeft voor haar boeken een aantal literaire prijzen in ontvangst heeft mogen nemen. Ze ontdekte haar interesse voor schrijven toen ze op 20-jarige leeftijd au pair in Engeland was en bij een minnares van de befaamde schrijver D.H. Lawrence woonde.

Lees dit boek met alle aandacht. Lees het met mindfulness, en nog een keertje. Om de realistische woorden en de mooi gevormde zinnen tot je door te laten dringen.

Uitgeverij: De Bezige Bij
ISBN: 978 90 234 5785 5