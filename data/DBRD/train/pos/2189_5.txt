In het verhaal over de kersenoogst staan de gevolgen van de Tweede Wereldoorlog in Noord-Amerika centraal. De mannen zijn naar het front in Europa om in het leger te dienen, met als gevolg dat er te weinig mannen zijn om te helpen met plukken. Daardoor wordt er geen geld verdiend en leven Kate, haar familie en de rest van de mensen uit het dorp in armoede. Er wordt geruild in plaats van verkocht en met name de moeder van Kate is de wanhoop nabij.

Dan komt er een voorstel om de Duitse en Russische krijgsgevangenen aan het werk te zetten om de kersenoogst binnen te halen. Kates moeder haalt haar vader over om eraan mee te doen. De oogst begint en de kersen worden binnengehaald. Karl komt op de boerderij, een Duitse krijgsgevangene die leraar wiskunde is. Hij geeft bijles aan Kate en je zou verwachten dat van het een het ander komt. Kate’s moeder denkt dat ze een affaire hebben, maar niets is minder waar.

Daar geeft auteur Lucy Sanna een hele bijzondere wending aan het verhaal, want de aandacht gaat dan uit naar de gevoelens van de moeder van Kate. Kate is namelijk helemaal niet verliefd op die aardige Duitse leraar, maar op Carl. Carl woont in de buurt maar is rijker, komt uit een ander milieu én hij is een student. Allemaal zaken waardoor een relatie ook geheim moet blijven voor haar ouders.

Kate is niet op haar mondje gevallen en wil ook graag studeren, daar spaart ze voor. Carl heeft echter na een felle discussie met Kate besloten om een officiersopleiding te gaan volgen. Hierdoor wordt het klassenverschil nogmaals benadrukt, want de broer van Kate moest zonder opleiding gewoon het leger in.

Later in het verhaal komt de broer van Kate terug, hij is zwaargewond en heeft last van een oorlogstrauma. Voor de oorlog begon zou hij trouwen met de beste vriendin van Kate, maar de oorlog heeft alles kapotgemaakt. Ook de liefde. De spanningen lopen op en de romantiek en lichte erotiek die tot nu toe aanwezig waren, gaan over in een soort thriller. Hoe erg iedereen ook zijn best doet om de krijgsgevangenen bij de broer van Kate vandaan te houden, als er op een dag één ontsnapt breekt de hel los.

De kersenoogst is een heerlijke roman met een einde dat als een kers op de taart is. Een boek om in te verdwijnen en ook om van te leren. Misverstanden, klassenverschillen, oorlogstrauma’s en armoede; thema’s en indirecte gevolgen van de Tweede Wereldoorlog in Noord-Amerika die voor veel mensen onbekend zijn geweest. Een mooi onderwerp om over te lezen.