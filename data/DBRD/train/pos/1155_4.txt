St. Aiden de Grote School (S.T.A.G.S) is een prestigieuze school voor rijke jongeren die tradities hoog in het vaandel hebben staan. Greer is minder goed bedeeld, maar door een studiebeurs heeft ze de mogelijkheid op deze fameuze school te studeren. ‘Oud geld’ voert hier de boventoon, dus Greer is al meteen het buitenbeentje en mikpunt van spot. Op een dag krijgt ze een uitnodiging voor een jaarlijks jachtevenement, dat alleen voor de populaire jongeren bedoeld is. Zal hoopt hierdoor te kunnen toetreden tot de elite van deze school, alleen ze komt al snel van een koude kermis thuis. Ze is niet uitgenodigd tot de rol van jager, maar als menselijk prooi. Weet ze te ontsnappen aan de jagers?

S.T.A.G.S is echt een boek waarbij je meteen in het verhaal zit. Je komt binnen op het hoogtepunt: Greer verteld dat ze een moord heeft gepleegd. In de daarop volgende bladzijden begint het verhaal bij het begin. Hoe is Greer tot deze moord gekomen, wat is er aan vooraf gegaan? Doordat het boek zo’n goede start heeft, is het niet moeilijk het boek verder te willen lezen. M.A Bennett heeft ook een goede dosis humor in het verhaal gestopt, ik heb om sommige opmerkingen wel even moeten lachen.

Ondanks dat het geen uniek verhaal is, de rol van menselijke prooi is zeker niet nieuw, stoorde dit me totaal niet. Het enige wat ik wel erg jammer vond, was de beschrijving van de jacht. De jacht op het wild en het verhaal eromheen, is goed beschreven, alleen de jacht op de mensen is slechts kort verteld. Hier had zeker meer van gemaakt kunnen worden. Doordat dit zo kort is beschreven, komt het einde ook te snel en te afgeraffeld over. Er komen ook geen plot-twists of verrassende wendingen meer. Dit doet wel een beetje afbreuk aan het verhaal. Desondanks een goed boek en zeker het lezen waard.