“Het eerste wat je over me moet weten, is dat ik niet Carter Blake heet. Die naam was net zomin van mij als de hotelkamer waarin ik verbleef toen het telefoontje kwam.”

In dit eerste deel van een nieuwe Amerikaanse politieserie leren we Carter Blake kennen als een mysterieuze man, die leeft in hotelkamers en incognito door het leven gaat. Hij wordt door de FBI ingehuurd om de ontsnapte ter dood veroordeelde Caleb Wardell te zoeken die zonder scrupules moordend het land doortrekt. Blake moet samenwerken met agenten Elaine Banner en Steve Castle. Aangezien Blake gewend is om altijd zijn eigen gang te gaan, hebben Banner en Castle af en toe moeite om hem bij te houden en in zijn eigengereide aanpak te vertrouwen. Dat er toch iets moois opbloeit tussen Blake en Banner is bijna onontkoombaar, want het blijft tenslotte een Amerikaanse verhaallijn. En daarbij hoort dus ook de strijd tussen Blake en Castle. Dat er een sympathisant van Wardell geïnfiltreerd is bij de FBI komt ook niet als een volslagen verrassing.

Toch is het een erg goed verhaal. De manier waarop Cross de zoektocht naar Wardell en het kat-en-muisspel beschrijft is spannend en goed bedacht, met af en toe een plottwist. Blake is de verteller van het verhaal en hiervoor wordt de ik-vorm gebruikt. Als de gedachten van de moordenaar worden beschreven, worden deze in de derde persoon verwoord. Zo weet je direct met wie je in elk nieuw hoofdstuk te maken hebt.
Blake wordt weggezet als een sympathieke, rustige man met veel empathisch vermogen en een geweldig instinct. Het is erg prettig om hem als hoofdpersoon te leren kennen. Dat zijn leven en verleden één groot mysterie is, maakt het nog aantrekkelijker.

Banner en Castle zijn wel stereotiep. Banner is een alleenstaande moeder die eigenlijk te weinig tijd vrij maakt voor haar dochter en Castle is het alfamannetje dat de leiding heeft over het onderzoek en niet echt open staat voor andermans ideeën. Het boek leest af en toe als een film, met name als de auteur vechtscènes beschrijft. Dit doet hij heel erg beeldend en je ziet het gewoon voor je hoe ze elkaar te grazen nemen. Dat het soms onrealistisch is dat de held altijd wint –ook al heeft hij drie zware jongens tegenover zich staan – nemen we voor lief. In films is dat tenslotte ook altijd het geval en het past helemaal in dit verhaal. Deze nieuwe serie is een aanwinst voor iedereen die toe is aan een nieuwe misdaadheld.

Mason Cross is in Glasgow geboren in 1979, waar hij nu nog woont met zijn vrouw en 3 kinderen. Hij heeft enkele korte verhalen gepubliceerd. Deel 2 van de Carter Blake-serie (The Samaritan) komt in februari 2016 in de US uit. Het Jachtseizoen verscheen op 20 oktober 2015 in Nederland.