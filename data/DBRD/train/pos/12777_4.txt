Engelen van sneeuw is bepaald geen wervende vakantiefolder voor Finland geworden. Alleen een idioot wil na het lezen van dit spannende boek nog naar dit Noord-Europese land emigreren. Daarentegen heeft auteur James Thompson Finland wel als het meest intrigerende Scandinavische land op de kaart gezet.
Inspecteur Kari Vaara moet de Finse winterkoude in nadat een Somalische filmster gruwelijk vermoord in de sneeuw wordt aangetroffen. De vrouw moet voor vlak voor haar dood door een hel gegaan zijn. Een racistische tekst die op haar buik is gekrast, moet het vermoedelijke motief weergeven.
Denemarken, Noorwegen en Zweden hebben weinig geheimen meer voor de ervaren thrillerlezer. Een bloeiende televisie- en filmindustrie heeft de rest gedaan. Thompson negeert deze landen en laat ons kennis maken met de bewoners die tegen de Russische grens wonen. Dat gebeurt door de ogen van Vaara. Hij observeert zijn landgenoten en beschrijft ze vervolgens voor zijn zwangere vrouw Kate. De Amerikaanse runt een toeristisch complex in Hullu Poro, ver weg in het Finse, hoge noorden. De communicatie tussen deze echtelieden staat voor de communicatie met de lezer.
De politieman moet boeven vangen in de regio waar hij is opgegroeid. In het gebied wonen zijn ouders en zijn ex-vriendin. Als ook zij een rol gaan spelen in de moordzaak komt de kennismaking met Vaara goed op gang. Thompson neemt er ruimschoots de tijd voor. De politieman heeft meer aan zijn hoofd dan deze gruwelijke moordzaak. Tot zijn huwelijk met Kate heeft de Fin het niet makkelijk gehad. De ups and downs komen uitvoerig aan bod. Als dan ook nog eens de zwijgzame volksaard een sombere deken over een mensenleven kan leggen, wordt duidelijk dat tegenslag in Finland je letterlijk de dood in kan drijven.
De auteur heeft een heldere, doorpakkende schrijfstijl. Gedurende het verloop van het politieonderzoek wordt de mentaliteit van de toch wat onbekende Finnen enigszins inzichtelijk gemaakt. Wel mag Thompson af en toe wat meer haast maken. Hoewel de moord uiteindelijk in een relatief korte tijd wordt opgelost, is het soms wachten op spannende ontwikkelingen. Maar de zinderende finale van deze thriller doet het uitgebreid stilstaan bij Vaara's privésores weer vergeten.
Scandinavië heeft een schaduwzijde en klaarblijkelijk is dat Finland. Juist op een moment dat dit type thriller mogelijk een hoogtepunt heeft bereikt, maken we kennis met deze nieuweling. Door zijn rauwheid een aanvulling en geen dubbeling met wat bekend mag worden beschouwd. Als Thompson in zijn volgende thriller nog beter Vaara's werk en zijn persoonlijke ontwikkelingen combineert, is er geen enkele belemmering om wederom dieper op Finland in te gaan.