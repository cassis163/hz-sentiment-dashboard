Zes moorden, één meesterwerk…
Madeleine, ook wel door intimi Maddy genoemd, Bleyland is onderwijzeres op een basisschool. Op een snikhete zomerdag, als haar pas aangekochte airconditioning ermee stopt en zij terug gaat naar de Megastore, draaien bij haar alle stoppen door als ze onheus bejegend wordt door de verkoper. In al haar woede smijt ze het apparaat over de toonbank. Alle alarmbellen gaan af in de winkel en voor ze het weet zit ze opgesloten in een kamer voor verhoor. Observeren is haar passie alsmede naamkaartjes lezen. Nadat het procesverbaal wordt opgemaakt en ze wordt vrijgelaten loopt ze per ongeluk op tegen Nick en valt flauw. Nick laat haar bijkomen in een kamertje en biedt zijn excuses aan. Ze voelt zich opgelaten en schuldig als ze wordt vrijgelaten. Het procesverbaal zal later wel gevolgen hebben. Totdat Nick zich plots in haar schoollokaal bevindt, haar uitnodigt voor het eten en het officiële procesverbaal bij zich heeft voor haar misdraging in de Megastore.
Maddy voelt zich aangetrokken door de charmante Nick, werkzaam bij de zedenpolitie, en besluit hier op Ja op te zeggen. Ze kleedt zich mooi aan en voordat ze in haar auto stapt komt haar onderbuurman Tom haar vertellen dat haar computer weer schoon is van virussen. Ook heeft hij een brief bij zich, een hele onaangename brief waaruit blijkt dat ze gestalkt wordt. In verwarring stapt Maddy in de auto. Het weerzien met Nick maakt alles goed en ze neemt hem in vertrouwen over de brief, Tom de buurman en het akkefietje bij de Megastore. Nick belooft haar eeuwig te beschermen en zij vertrouwt hem volledig. Totdat ze een nieuwe brief in haar bus vindt en haar buurman Tom zich opeens wel erg afhankelijk van haar opstelt. Maddy besluit om haar beste vriendin Sasha, een psychologe, te raadplegen. Helaas te laat want ook al waren de woorden van Sasha waarschuwend, de volgende dag wordt het levenloze lichaam van Maddy in de bosjes van een park aangetroffen.

Julia Nessi is een opkomend model. Bloedmooi, charmant en met hersens. Op menig internationaal tijdschrift prijkt haar hoofd. De megarijke eigenaar van de Megastore is dat niet voorbij gegaan en hij zet alles op alles op om Julia tot zijn echtgenote te maken. De chique pooier Dennis, regelt het arrangement en zorgt ervoor dat zij er niet meer onderuit kan om met deze excentrieke zakenman te gaan trouwen. Totdat ook zij rare brieven vindt waarbij haar leven wordt bloot gelegd. Dennis belooft haar in bescherming te nemen.

Alsmede de bloedmooie rode Rachel Red, onder de hoede van Dennis werkzaam. Dennis regelt bijzondere arrangementen voor haar. Gemaskerde feesten, orgies, mannen met allerlei fantasieën. Niets is voor haar teveel. Dennis zorgt voor de poen en de juiste mensen. Rachel voelt zich succesvol wat jaloezie opwekt bij haar beste vriendin Vivian. Totdat ook Rachel brieven ontvangt met weerzinwekkende teksten. Ze wordt angstig en vertrouwt niemand meer.

Sasha is vastberaden om de moordenaar op haar vriendin te achterhalen. Dag en nacht loopt ze rond met allerlei vragen totdat Nick, de zedenrechercheur, weer contact met haar zoekt. Tot zij ook brieven krijgt.

In hoeverre kan ze Nick vertrouwen? Wat weet hij? Wie is die Megastore-medewerker? Welke rol heeft Dennis? En Tom…de buurman. Of is het de eigenaar van de Megastore….

Doodstil is het thrillerdebuut van Lydia van Houten (1972), Voorheen heeft ze de fantasy-serie “Het teken van drie” geschreven. Doodstil is haar eerste literaire thriller.

Het is daarom niet vreemd dat de schrijfstijl van Lydia absoluut professioneel te noemen is. Zeer innemend, vlot en scherp. Alle zinnen en woorden kloppen in het verband.

Meerdere hoofdpersonen volgen in het verhaal. Het verhaal is geschreven vanuit diverse personen in verschillende hoofdstukken; Madeleine (Maddy), Julia, Rachel (met als bijrol Vivian) en Sasha. Vooral Maddy is goed weergegeven in het verhaal, uiteindelijk komen we weer op haar terug. En dan al die lugubere, vreemde personages: Nick (de zedenrechercheur), Tom (de buurman van Maddy), Winfried (de megarijke eigenaar van Megastore), Dennis (de luxueuze, galante pooier) en de excentrieke verkoper annex ober en chauffeur van Megastore; Leonard.

Het hele verhaal blijft spannend totdat je opeens in het laatste deel wel geconfronteerd wordt met de dader. Het neemt totaal niet weg dat de spanning dan gaat ontbreken want de rol van de andere mede-kandidaten zorgen zeker nog voor de nodige spanning tot het laatste moment. Erg knap gedaan! Als lezer krijg je toch nog dat onderbuikgevoel van er kan nog iets komen. Wie neemt het heft in handen?

Zowel van de titel als van het verhaal wil je wel Doodstil worden. Het past bij het verhaal en tijdens het lezen word je vanzelf doodstil. Het verhaal leest als een trein. Zelden een boek in zo’n korte tijd uitgelezen. Het bleef boeien van bladzijde 1 tot het einde. Eerlijkheid bekent me om te zeggen dat ik langer over de laatste 20 bladzijden heb gedaan als over de eerste 260 pagina’s. Erg jammer dat het stopte.

De cover is passend maar niet erg origineel. Daarbij wil ik graag een kritische opmerking maken over de tekst op de achterzijde. Waarschijnlijk zullen veel mensen naar de opticien moeten hollen om deze tekst te lezen. Te klein en te onduidelijk lettertype; zowel deze recensent alsmede mijn ouders (al wel meer op leeftijd en voorzien van passende instrumenten) konden de tekst amper lezen.

You did it Lydia van Houten! Je hebt een verhaal neergezet wat deugt van begin tot het einde. Het houdt je in de greep en je bent bedroefd dat het einde genaderd is. We kijken uit naar je volgende thriller; schrijf er nog maar eens zo een!

Eindoordeel; 4,5 ster
Waarom geen 5? Enkel en alleen omdat de basis van het verhaal niet uniek is (er zijn meerdere boeken met dit onderwerp geschreven) en het vermoeden is dat deze schrijfster nog veel meer in petto heeft en daar bewaar ik graag mijn vijf sterren voor.