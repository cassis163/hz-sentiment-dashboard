Het levensmotto van de moeder van meester Bart.
In “Meester Bart op zijn best” maak je kennis met meester Bart. In de lange inleiding vertelt hij op ontroerende wijze over zijn jeugd en het overlijden van zijn moeder en oom. Deze gebeurtenissen hebben ertoe geleid dat hij niet wist wat hij moest gaan doen met zijn verdere leven. Hij ervaarde onbegrip van de docenten op school. Kroptte zijn verdriet op. Zijn oom heeft hem echter de juiste weg opgestuurd en zo is hij leraar Engels geworden op een vmbo-school in de Bijlmer. Je leest dat hij langzaam om leert gaan met het verdriet om het overlijden van zijn moeder en haar levensmotto wordt ook zijn motto: “Het leven is een feest”.
Hij heeft een goed contact met zijn leerlingen en de columns die hij over hen schrijft zijn voor een deel verzamelt in dit boek. Leuke, ontroerende, diepgaande korte verhalen over wat hij dagelijks mee maakt met zijn leerlingen. Hij vertelt heel open en op een vlotte manier, waardoor je zo door het boek heen bent. Voor elke column staat een quote van meester Bart. Korte zinnetjes waar je maar eens goed bij stil moet staan. Sommige zijn heel serieus bedoeld en andere zijn weer om te lachen.
Meester Bart leert je om op een andere manier naar leerlingen te kijken. Praat met leerlingen, kijk wat hen bezighoudt, waardoor zijn ze geworden zoals ze zijn? Blijf ze op een positieve manier benaderen. Hij houdt van zijn leerlingen en weet daardoor veel met ze te bereiken. Hij maakt ook veel maatschappelijke problemen bespreekbaar.
Voor mensen in het onderwijs is meester Bart een voorbeeld. Veel mensen lezen zijn columns of volgen hem op Facebook en Twitter. Hij is de bekendste meester van Nederland.