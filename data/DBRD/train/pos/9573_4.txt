Met dank aan Nienke Pool voor het recensie-exemplaar.

Auteur: Nienke Pool

Illustraties: Ingrid van der Knaap

Uitgever: Droomvallei

Aantal pagina’s: 55

Genre: Kinderboek

Verschijningsdatum: maart 2017

Over de auteur:

Nienke Pool is een geboren Drentse en voltooide in Nijmegen tot tweemaal toe een studie geschiedenis hetgeen in haar verhalen door spiegelt. Met haar kinderverhaal En met de regen kwam de wind, over het Oude Egypte sleepte zij een Vlaams Filmpje in de wacht en is daarmee op alle basisscholen in België te lezen. Haar verhaal Johannes 14:6 is de in fictie omgezette vorm van haar eindscriptie Martelaressen in de vroegchristelijke kerk. Momenteel werkt zij aan een spannend YA boek genaamd Vasco en het geheim van de Rozenkruisers over de spannende tijd van de Renaissance, waarvan de voltooiingsdatum nog geheel onzeker is.

( Bron: www.droomvalleiuitgeverij.nl )

Cover:

Geweldige en in het oog springende cover vind ik dit! Mooi ook in hardcover uitgevoerd. Het heeft de uitstraling van een sprookjesachtig kinderboek.

Achterflap:

Ga mee op reis naar het oude China!

‘Komt de hele wereld uit een ei?’ vroeg ik ongelovig.

Mijn moeder lachte terwijl ze gouden linten in mijn lange, zwarte haren vlocht. ‘Ja lieverd, Yin en Yang kwamen ooit uit een reusachtig ei. Alles zat vroeger doorelkaar, de wereld bestond nog helemaal niet en er waren zelfs geen mensen.’

Ik wist dat het mooiste stukje van het verhaal nog moest komen. ‘Bestond China niet en was de Goddelijke keizer er zelfs nog niet? Zaten we echt met z’n allen in een ei?’ Ik trok vol gespeelde verbazing mijn smalle wenkbrauwen op.

‘Dat was dan behoorlijk dringen geblazen.’

Een prachtig boek voor kinderen die meer willen weten over de oude culturen en de geschiedenis.

Mening:

Wat een prachtige en sprookjesachtige uitstraling heeft dit boekje! Laat je echter niet helemaal op het verkeerde been zetten, want naast dat dit verhaal inderdaad ook sprookjesachtig is, is het doorspekt met volwassen, historische en educatieve onderwerpen.

In de ik -vorm vertelt Mayka-Ling haar verhaal van hoe haar leven beter en gelukkig werd. Het ademt en het ‘is’ het oude China en Pool schrijft toegankelijk, beeldend, direct en weet fictie en feiten op een vloeiende en knappe wijze te mixen. Het is makkelijk genoeg weg te lezen, en naast gelukkig ook de liefde en vriendschap gaat Pool onderwerpen als bijvoorbeeld de ondergeschikte positie van de vrouw, geweld en bedrog niet uit de weg.

Zo op het oog oogt het als een kinderboekje, maar inhoudelijk is dit vooral geschikt voor kinderen vanaf een jaar of 11-12. Dat geschiedenis en cultuur hard kunnen zijn is een feit. Dat kinderen echt wel wat kunnen hebben ook, maar toch heb ik mijn twijfels bij het verwoorden van een aantal situaties. De beschrijving van de castratie is duidelijk en kan wat mij betreft ook wel, de wensen van vader voor de nacht heb ik echter wat vraagtekens bij. Het bloed langs de benen vanonder het jurkje ( dat ik tijdens het lezen dacht: lees ik dit nu goed? ) tezamen met de beschrijving van het mooi en klein maken van de voetjes gaat mij de grens dan toch over. Wanneer moeder met een hamer de wreven van de voetjes kapot slaat, er bovenop gaat staan om het af te maken zodat het bot over elkaar heen kan schuiven, ja daar ben je me qua wijze van verwoorden en beschrijven dan even kwijt voor wat betreft de doelgroep.

Dit zijn dan momenten want verder is dit een magisch verhaal met mooie en ondersteunende illustraties die perfect passen in dit indrukwekkende gebeuren en waarbij ook je eigen fantasie en inbeelding intact blijven. Mijn favorieten zijn met stip de nakomelingen van de Ba Xian.

“De aanwezigheid van zo’n klein, statig mannetje met zijn lange, dunne grijze baard en zijn gouden lange jas, garandeerde een lang en gelukkig leven. Je kunt een Ba Xian niet kopen of uitnodigen; ze dwalen rond tot ze een geschikt mensenkind vinden. Ze kunnen zich alleen hechten aan iemand met een gouden hart.”

Het ‘Er was eens’ eindigt met een heerlijke en humorvolle knipoog naar het ‘Op ieder potje past een deksel’ en toch ook nog de zaligheid van het ‘Ze leefden nog lang en gelukkig.’ Misschien niet geschikt voor de kleintjes maar zeker een origineel en meer dan onderhoudend boekje voor de bovenbouw!

Drie en halve sterren voor Yin en Yang.

Karin Meinen.