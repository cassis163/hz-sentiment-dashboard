lekker spannende misdaadroman

Ex-rechercheur Makana gaat tot het uiterste om misdaden in Cairo (en Egypte) op te lossen.
Makana gaat net zo te werk als rechercheurs en detectives in de misdaadromans van de Britse en Amerikaanse auteurs die we wellicht wel, of in ieder geval beter kennen. Makana is gereserveerd; onverschrokken; menslievend; doortastend. Ongecompliceerd zou je zeggen.
Maar zijn verleden haalt hem tijdens zijn detectivewerk een paar keer in. Door de ontmoeting met een Engelse vrouw, wordt Makana herinnerd aan de vreselijke dood van zijn vrouw en dochtertje. Niet alleen zijn verleden doemt telkens op, maar ook het verleden van zijn opdrachtgever Saad Hanafi; de jonge voetballer Adil Romario; en Hanafi’s aartsvijand Daut Bulatt spelen een belangrijke rol in deze zaak.
Iedereen die Makana op zijn zoektocht naar Adil tegenkomt maakt zich verdacht, of is op z’n zachtst gezegd niet helemaal te vertrouwen. Makana twijfelt voortdurend. ‘Motto: Laat de bezoeker en de bezochte verdwijnen; In het bezoek opgaan’
Parker Bilal vertelt het avontuur op een spannende manier, maar ook met gevoel, zodat je echt met Makana meeleeft. En bovendien zorgt Bilal er met zijn taalgebruik voor dat alle gebeurtenissen in het boek als een film in je verbeelding te zien zijn. De vergelijkingen zijn origineel, zeer treffend en soms grappig. Wat door de hele roman goed naar voren blijft komen is dat het verhaal zich in Egypte (de Arabische wereld) afspeelt. Bilal heeft zijn hoofdpersonen niet alleen Egyptische/Arabische namen gegeven, hij heeft ze ook een echte Noord-Afrikaanse identiteit gegeven. Het verhaal speelt in 1998. Toen zat president Mubarak nog stevig in het zadel. Deze roman beschrijft ook historische dingen en geeft de (Westerse) lezer een inzicht hoe het er in die tijd aan toe ging in Egypte.
Parker Bilal heeft nog meer Makana-avonturen geschreven. Hij is een internationaal auteur, want van geboorte Brits (eigenlijk heet hij Jamal Mahjoub) en is vervolgens in Soedan opgegroeid. Hij heeft dan weer in Engeland Geologie gestudeerd. Toen hij was afgestudeerd verhuisde hij terug naar Khartoem. Toen dit boek uitkwam in 2012 woonde Parker Bilal in Barcelona.