Het jaar was nog geen twee weken oud en ik had al drie boeken uit voor de Reading Challenge. Voor de categorie 'een boek geschreven door een schrijver die jonger is dan 30 jaar', las ik Délynia van Minca Huiberts. De schrijfster is namelijk pas 22 jaar. Haar debuut Délynia is eigenlijk bestemd voor de lezer vanaf 12 jaar. Letterlijk gezien, val ik precies in die categorie. Het verhaal sprak me in ieder geval aan, dus ik besloot het te boek toch te lezen. Ook voor mensen die net iets ouder zijn dan 12 jaar is het een mooi boek om te lezen. Mij heeft het in positieve zin erg verrast.

Délynia gaat over de 14-jarige Alya. Ze is een doodnormale puber. Op de eerste dag van de zomervakantie gaat ze naar bed. Ze wordt wakker in een totaal andere wereld. Een wereld die bevolkt wordt door Délys en de Rayna's. Bij die laatste kan ze zich maar beter niet aansluiten. De twee groepen leven strikt gescheiden van elkaar. Alya ontmoet de broers Jayden en Tom van de Délys. Zij nemen haar mee naar hun huis. Ze kan niet meer terug naar huis in haar eigen wereld, dus besluit er maar het beste van te maken. Ze leert zwaardvechten en boogschieten, wordt verliefd en leert omgaan met haar angsten. Tussen de Délys en de Rayna's is een oorlog op komst. Omdat er meer mannen zijn dan vrouwen, mogen alleen de mannen mee vechten, maar dat laat Alya niet gebeuren.

Het is heel duidelijk waar de inspiratie van dit boek vandaan komt. De fantasiewereld doet denken aan die van Avatar. Ook zijn er raakvlakken met bijvoorbeeld Divergent en soortgelijke young adult boeken. Toch is dit boek net weer iets anders. Het is geen één op één kopie. Het is erg goed geschreven. Je ziet die droomwereld ook echt voor je. Alles wordt tot in detail beschreven.

Ook de verschillende personages zijn goed uitgewerkt. Het is de standaard rollenverdeling met Alya als de heldin van het verhaal, Jayden de mooie jongen met de blauwe ogen enzovoorts. Het zijn wel aansprekende personages, waarvan ook de karaktereigenschappen goed uitkomen. Het verhaal is spannend geschreven, ik had moeite om het weg te leggen. Tegen het einde heeft het verhaal ook een verrassende wending. Ik vond het een verrassend goed boek. Het boek is aan te raden voor de liefhebbers van het fantasygenre.