De kern van politiek is: het creëren van een zo rechtvaardig en duurzaam mogelijke samenleving. Om dit te bewaken moet het Europol OpCop-team van Paul Hjelm de wapens opnemen tegen nietsontziende misdadigers. Tijdens het inwijdingsdiner van het nieuwe Europol hoofdkwartier in Den Haag komt Hjelm in contact met Eurocommissaris Marianne Barrière, die zich voorbereidt op een speech die de wereld op zijn grondvesten zal doen schudden. Zij wacht nog op de uitkomsten van een aantal onderzoeken die door een team van wetenschappers worden gedaan, voordat zij haar grote nieuws bekend kan maken. Dat niet iedereen op haar onthulling zit te wachten, wordt duidelijk wanneer zij bedreigd en gechanteerd wordt en de leider van het onderzoeksteam in Stockholm wordt vermoord.

In Amsterdam houden leden van het OpCop-team intussen een paar misdadigers in de gaten die zich bezighouden met mensenhandel. Gehandicapte mensen worden in Oost-Europa geronseld en in heel Europa ingezet als bedelaars. Het team heeft opdracht erachter te komen wie er achter de mensenhandel zitten en hoe en waar het geld wordt witgewassen. De druk op de ketel wordt opgevoerd wanneer de telefoon met een deel van het onderzoek van de vermoorde onderzoeker in Stockholm in handen komt van een van de bedelaars.

Arne Dahl heeft met Amsterdam-Stockholm een echt epos geschreven. Niet alleen de misdaad komt uitgebreid aan bod, maar ook de hedendaagse Europese politiek heeft een prominente plaats gekregen in het verhaal. Zij dient als spil van de plot waar de andere onderdelen als kometen omheen draaien: de chantage, de moorden, de mensenhandel.

Naast een uitstekend misdaadverhaal heeft Dahl met Amsterdam-Stockholm een vurig pleidooi voor een menselijkere politiek geschreven, eentje die niet draait om winst en geld. "Niemand begrijpt meer waar de politiek over gaat, omdat er geen samenleving meer is." Het komt de vaart van het verhaal niet altijd ten goede, maar het is zeer interessant en het blijft dienend aan het uitgangspunt van een thriller: er moet een misdaad opgelost worden. Daarvoor moet het hele OpCop-team zich tot het uiterste inspannen. De grote hoeveelheid namen die voorbijkomen maakt het soms lastig om de rode draad voor ogen te houden. Gelukkig staat er voor in het boek een overzicht van alle leden van het OpCop-team met hun functie, zodat ook de lezer die de vorige boeken niet kent een idee krijgt van wie wie is.

Amsterdam-Stockholm is een pageturner vanaf de allereerste bladzijde, maar Dahl schrijft niet voor de lezer die een hap-slik-weg-verhaal wil consumeren. Hij vraagt aandacht van de lezer en feeling voor en/of interesse in de (Europese) politiek. Maar dan beloont hij je ook met een indrukwekkend verhaal en een thriller met een zeer actueel thema.

Hoewel er af en toe wordt teruggeblikt naar de vorige delen in de OpCop-serie, is dit derde deel prima zelfstandig te lezen. Er worden geen onnodige clous weggegeven zodat, wanneer je deze serie nu pas ontdekt, je nieuwsgierig wordt gemaakt naar de eerste delen. Aan het eind van het boek worden al kleine speldenprikjes afgegeven die uitmonden in een daverende cliffhanger; opmaat naar een volgend deel. In het Zweeds is dat al verschenen (Sista paret ut, 2014), nu is het wachten op de Nederlandse vertaling.