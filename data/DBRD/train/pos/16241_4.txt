“Hoe zou de wereld eruit hebben gezien zonder Jane Austen? Zonder Jane had de carrière van Colin Firth nooit zo’n vlucht genomen en hadden de zusters Brontë geen voorganger gehad om zich met hun boeken tegen af te zetten. Zonder Jane geen Bridget Jones, geen festival in Bath en geen kostuumdrama’s.”
“Een wereld zonder Jane Austen is voor ons niet denkbaar.”

Jane Austen stierf 200 jaar geleden en voor Anke Werker en Sanne van der Bruggen een goede aanleiding om samen te werken aan een boek over Jane. Een boek voor alle huidige Jane Austen fans en voor alle toekomstige fans.

Wanneer je Jane Austen nog niet (goed) kent, is dit een goed opstapje om haar te leren kennen. Door dit boek krijg je zin om meer van Jane Austen te lezen, te herlezen of de films (opnieuw) te bekijken. Wie denkt dat dit een saai boek is over het leven van Jane, heeft het flink mis. Dit boek bevat namelijk geen saaie geschiedenis of levensloop over Jane, maar je vindt hierin korte samenvattingen van haar boeken, leuke feitjes, weetjes over verfilmingen, recepten en nog veel meer leuks. Overigens wordt haar levensloop wel beschreven, maar op een heel toegankelijke manier.
Als je Jane Austen al wel kent is dit een boek waardoor je nog meer te weten komt over haar persoonlijkheid, over haar boeken en haar leven.

De vormgeving van het boek is werkelijk prachtig. Een mooi formaat boek met een rustig lettertype op mooie glanzende bladzijden. De illustraties passen goed bij het boek en bij elkaar. De twee gepassioneerde schrijvers brengen hun liefde voor Jane Austen over via dit boek aan de lezer. Een ode aan Jane Austen.

Kortom: een prachtig boek qua inhoud en vormgeving. Uitgeverij Karmijn heeft iets zeer moois uitgebracht. Ik vind het een pareltje!