Een heuse hype is het volgens de boekhandelaar. “Lampje” van Annet Schaap beklimt geheel op eigen kracht de kinderboekentoptiennen in ons land, haast vanzelf. Vanzelf? Dat vraagt om een geheel onafhankelijke, absoluut niet voor eigen plezier uitgevoerde, puur zakelijke, saaie, close reading. En, bevalt het? Hou je mond, te druk met lezen.

Nee, je hoeft deze schrijfster niet uit te leggen hoe je een spannende geschiedenis moet opzetten. Vanaf de eerste pagina slaat de tekst haakjes in de geest van de lezer. Er gebeuren dingen die niet meer terug te draaien zijn en daarna is er geen ontsnappen aan. Het tempo wordt hoger en hoger; geen tijd meer om thee te drinken, gevulde speculaas te eten, naar het toilet te gaan of zelfs te slapen. We willen weten hoe het afloopt. Hoe speelt Schaap dat klaar?

Allereerst zegt Schaap veel niet. Dat werkt. De zaken die weggelaten worden, vult de lezer wel in, en is daarna vanzelf nieuwsgierig hoe het verder gaat. Daarnaast laat Schaap dat wat ze wel zegt, strikt door de ogen van het kind gebeuren. Zo trek je de argeloze lezer met huid en haar in de wereld van het personage, Lampje in dit geval, en laat hem/haar alles wat zij beleeft, met haar meebeleven. En Lampje beleeft een boel. In krachtige taal zet Schaap alles neer. De tekst zindert van humor en verdriet, kinderen komen onzacht in aanraking met de grotemensenwereld, en de spanningsboog blijft het hele boek door intact.

Samen met haar vader bestiert Lampje de vuurtoren op het eiland. De grijze vuurtoren die al sinds mensenheugenis met zijn draaiende licht de schepen langs het eiland laat varen in plaats van op de rotsen te pletter laten smakken. Zij steekt iedere avond het licht aan, tot de noodlottige avond dat de lucifers op zijn en alles misgaat. Dan moet ze de wijde wereld in en maakt ze meer mee dan ze ooit gedacht, gedurfd of gedroomd heeft. Ze komt in het Zwarte huis van de Admiraal terecht, waarvan ze zeggen dat er een monster woont. Daar wordt haar wereld op zijn kop gezet, voorgoed.

Nieuwsgierig geworden? Uitstekend. Van ganser harte aan te raden, deze mooie, verrassende, moedige en ontroerende vertelling. Het is Annet Schaap gelukt om in een wereld vol uitgekauwde verhalen, een originele invalshoek te vinden en te verwerken in een fraai gebonden pil van een boek. Met illustraties van eigen hand ook nog. Waar wacht u nog op?