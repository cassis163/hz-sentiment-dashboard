Belofte maakt schuld is de nieuwste thriller van Sarah Pinborough. Ik mocht dit e-book lezen van Hebban, waarvoor mijn hartelijke dank. Ik heb er erg van genoten. Sarah Pinborough schreef al eerder boeken, maar ze werd vooral bekend door Wat jij niet ziet.
Dit nieuwste boek gaat over drie vrouwen die allemaal hun eigen geheim hebben, wat langzamerhand duidelijk wordt bij het lezen. Lisa, haar dochter Ava en vriendin van Lisa, Marilyn. De verhaallijn wordt ook vanuit het perspectief van deze vrouwen verteld, telkens in aparte, korte hoofdstukken. Ook zijn er af en toe flash backs, die hoofdstukjes worden Ervoor genoemd met het betreffende jaartal. Ook zijn er hoofdstukken die Erna getiteld zijn en een paar hoofdstukken heten Zij, waarin de beweegredenen van de dader vanuit dat perspectief duidelijk worden. Langzamerhand krijg je als lezer een idee wat er gespeeld heeft in de levens van deze drie vrouwen en hun geheimen worden beetje bij beetje ontrafeld.
Belofte maakt schuld leest als een trein. Regelmatig word je als lezer op het verkeerde been gezet en wordt uitgelegd hoe de geheimen een rol spelen in ieders leven en hoe ze ontstaan zijn. Uiteindelijk komen alle verhaallijnen bij elkaar in een spannend slot.
De opbouw van het boek met de korte hoofdstukken en de verschillende perspectieven vanuit de hoofdpersonen houden de aandacht gevangen. Je wilt doorlezen om hun geheimen te doorgronden, al krijg je langzamerhand wel een idee hoe het uiteindelijk zal aflopen. Het is zeker de moeite waard dit boek te lezen als je van spanning houdt die langzaam wordt opgebouwd en waarbij er regelmatig een onverwachte wending optreedt. Kortom, een zeer geslaagd boek!