Een heerlijk boek over Afrika waarin veel op waarheid beruste feiten gemixt worden met fictie. René van Rijckevorsel schreef in 2014 zijn thrillerdebuut Tunis. Deze werd in 2015 bekroond met de Schaduwprijs. En nu is daar Zim. Een wervelende actiethriller met diverse thema's. Machtsmisbruik, corruptie, aidswezen, de diamantenindustrie en een omstreden staatshoofd met zijn extravagante vrouw die ook een gooit doet naar de troon.

Felix Wellenstein krijgt bericht dat zijn studievriend en mentor Diederik bij een eenzijdig auto-ongeluk is omgekomen en reist af naar Zimbabwe. Hij is geen onbekende in Zimbabwe want zijn grootvader heeft jaren een boerderij gehad op Grootfontein. Maar de boerderij is hem door onteigening afgenomen. Felix reist af en wil eveneens de vroegere boerderij bezoeken.
Na de begrafenis vinden er een aantal vreemde gebeurtenissen plaats en Felix staat plots hoog op de lijst van gezochte misdadigers. Hij is zich van geen kwaad bewust maar langzamerhand ontdekt hij dat er een mysterie hangt rondom Grootfontein.

Het verhaal wordt vanuit verschillende perspectieven verteld zodat je als lezer ervaart dat er verschillende belangen spelen in deze thriller. In het begin is het nog niet helemaal duidelijk waar het allemaal om draait maar langzamerhand wordt er een tipje van de sluier opgelicht. René van Rijckevorsel weet te boeien met deels fictie en deels een verhaal wat op waarheid berust. De politiek is een duister machtsspelletje geworden, de waarheid kan gekocht worden. Robert Mugabe en zijn vrouw Grace zijn omstreden en dat lees je ook duidelijk terug. De werkzaamheden in de mijnen zijn ook niet rooskleurig en de auteur laat het niet na om hier een kritisch geluid te laten horen. Deze manier van schrijven bevalt mij enorm. Na Tunis gooit hij vast weer hoge ogen met deze thriller. Deze factionthriller is een echte mustread.