Een tijdje geleden lag dit boekje in de bus. Ik was geselecteerd voor The Reading Challenge Pre-read club. Hartstikke leuk natuurlijk!

The Reading Challenge bevat een heleboel uitdagingen en opdrachten. Zelf lees ik meer dan 100 boeken per jaar, dus tja, wat voor uitdaging heb ik op leesgebied dan nog nodig? Maar na het boekje even doorgebladerd te hebben kwam ik er toch nog genoeg tegen.

Bijvoorbeeld een bepaalde periode achtereen een boek per dag lezen. Nou, er is nog genoeg dat ik wil lezen, alleen ontbreekt me aan de tijd om een boek per dag te lezen. Soms lukt het wel, maar er is altijd wel weer iets anders dat even de aandacht nodig heeft. Maar wie weet ga ik deze uitdaging nog eens een keer aan. Heerlijk lijkt me dat, een boek per dag te lezen.

En dan heb je de uitdaging om een boek met meer dan 500 of 1000 bladzijden te lezen. Heb hier een aantal boeken met meer dan 500 bladzijden liggen, alleen voor een boek van meer dan 1000 bladzijden moet ik nog even op zoek. Als iemand een suggestie heeft houd ik me aanbevolen.

Zo zijn er nog meer leuke uitdagingen en opdrachten, waarvan een aantal heel gemakkelijk zijn, maar er zitten ook best pittige opdrachten tussen. Voor elke boekliefhebber is er genoeg uitdaging uit te halen.

Momenteel ben ik samen met een aantal andere bloggers bezig met de 30 dagen Foto Challenge. Dertig opdrachten te vervullen in 30 dagen, waarbij sommige opdrachten een beetje extra aandacht nodig hebben.

Al met al is The Reading Challenge een ontzettend leuk boekje met al deze uitdagingen en opdrachten en een aanrader voor die boekliefhebbers die een uitdaging nodig hebben om eens uit hun comfortzone te stappen. Ik ben in ieder geval wel van plan zoveel mogelijk uitdagingen aan te gaan en deze zo goed mogelijk te gaan vervullen.