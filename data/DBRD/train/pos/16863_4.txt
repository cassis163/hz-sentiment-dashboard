Op de kleuterschool Pirriwee public komt alles samen, ouders en kinderen van verschillende afkomst. Voor de kinderen geen probleem, maar voor de ouders die hun prinsjes en prinsesjes er heen sturen is dat wel van belang.

De alleenstaande jonge moeder Jane komt in de problemen als haar zoontje Ziggy wordt beschuldigd van pesterijen. Ze krijgt hulp, want de pittige Madeleine neemt haar onder haar hoede. Samen met de mooie Celeste vormen ze een clubje. Aan de andere kan staat de club van Renate, een carrieremoeder, met haar aanhang, waarvan Harper wel de fanatiekste is.
Ook al zijn de karakters af en toe wat uitvergroot en stereotype, iedereen herkent wel een paar ouders, zoals ze op elk schoolplein te vinden zijn.

Vanaf de eerste (introductie)dag van de kleuters gebeurt er werkelijk van alles, door een klein misverstand in de kleuterklas, lopen de zaken tussen de ouders compleet uit de hand, wat een climax krijgt op de quizavond.
Wat een prachtige opbouw heeft dit boek. Het begin is lastig (als luisterboek), want er komen veel namen voorbij en allemaal hebben ze kort iets te zeggen. Het zijn uitspraken die de mensen doen tegen een inspecteur en tegen een journaliste over het hele gebeuren.

Dan wordt er een sprong in de tijd gemaakt naar maanden voor de quizavond. Vanuit perspectief van Celeste, Madeleine en Jane, afgewisseld met stukjes tekst van andere ouders aan de journaliste, worden de levens en de geheimen van de personages langzaam blootgelegd.

Het is knap zoals er steeds een klein beetje meer informatie wordt gegeven en dat alles zo in elkaar begint te schuiven. Dat er één ouder is die de quizavond niet zal overleven is vanaf het begin bekend, maar Liane Moriarty weet tot bijna aan het einde de spanning erin te houden om wie het gaat.

Als eenmaal duidelijk is wie de hoofdpersonen zijn en wat de tussenstukjes voor taak hebben, is het heel goed te doen als luisterboek. De voorlezer heeft een fijne stem en leest in een prettig tempo. Het boek heeft humor en spanning en laat ook onderwerpen als huiselijk geweld en overspel aan bod komen. Zeker een feelgoodroman met net een beetje meer!