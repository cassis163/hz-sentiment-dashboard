Leuk om een fantasy boek voor kinderen te lezen dat zich gedeeltelijk afspeelt in Eelde- Paterswolde en waarin hoofdpersonen zowel een jongen als een meisje zijn met een bijzonder talent. Zo op het oog lijkt Mort een doodgewone jongen. Hij is leerling op basisschool De Ekkel (nu de Westerburcht) in Eelde. Hij heeft het niet zo op met schoolse zaken. Hij heeft een boezemvriend, wordt met regelmaat gepest en droomt regelmatig weg in de klas. Met zijn ouders woont hij in de voormalige boswachterswoning op het landgoed de Braak. Zijn ouders runnen er een Bed & Breakfast. In plaats van naar school te gaan struint Mort liever het omringende bos af, waar altijd wel wat te zien te zien is. Toch is Mort allesbehalve gewoon….
De verhaallijn in het boek, bestemd voor kinderen van 13 tot 15 jaar, geschreven door auteur Hans Lenstra, speelt zich af in Eelde-Paterswolde. Een aantal locaties zullen voor de (jonge) lezers uit eigen dorp zeker herkenbaar zijn: het landgoed de Braak, de bossen van Vosbergen, het Paterswoldse meer en de basisschool aan de Jan Steenweg.

Als Mort 6 jaar is wordt er op een avond twee keer aangebeld. Twee mannen sleuren de vader van Mort mee naar buiten en zetten het hele huis op de kop. Wat ze zochten zou pas 6 jaar later duidelijk worden. In al die jaren werd van vader niets meer vernomen….

Rond zijn twaalfde jaar schrikt Mort op een nacht wakker doordat er specht op het keukenraam tikt. De vogel vliegt naar de schuur waar vader altijd z’n werkplaats had. Daar laat het beest iets uit z’n snavel vallen. Het is een sleutel. Waarschijnlijk waren de overvallers van jaren geleden daar ook naar op zoek. Na een intensieve training belanden beide jongens in het rijk van Huroro: het land van Maa, een land vol magische wezens waar middeleeuwse omstandigheden heersen. De macht van de keizer moet gebroken worden en zijn hang naar machtsuitbreiding moet een halt worden toegeroepen. Een gevaarlijke missie gaat beginnen. Als blijkt dat er een klasgenootje, Britt, door de keizer gevangen wordt gehouden, worden de omstandigheden er niet beter op.

Nieuwsgierig geworden? Lees dan het boek ‘Sleutelkinderen”, geschreven door Hans Lenstra. Het is verkrijgbaar via internet. Het ISBN-nummer is 978-94-6266-310-7. Aan te bevelen voor kinderen van 13 tot 15 jaar. Er komt na dit boek nog een vervolg.