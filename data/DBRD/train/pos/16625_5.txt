Steffen Jacobsen heeft met zijn eerste thriller rond politie-inspecteur Lene Jensen en privédetective Michael Sander de lat zeer hoog gelegd. Trofee was van grote klasse, maar weet de auteur met Vergelding hetzelfde niveau te halen of zou hij zijn beste kruit al verschoten hebben? Die gedachte alleen al maakt het extra spannend om dit boek te lezen.

Het verhaal hakt er van meet af aan in.
Met deze woorden spreekt Samir de jonge Nabil moed in om een zelfmoordactie uitvoeren.
Het inleidende hoofdstuk waarin dit geschreven staat, is slechts het aangrijpende voorspel van wat uitmondt in een zinderende politieke thriller.

Lene Jensen staat op non-actief en maakt zich nuttig bij de Levenslijn, een telefonische hulpdienst. Zij wordt gebeld door een Palestijnse serveerster, die zegt iets vreselijks te hebben gedaan. Dan springt belster Ain voor de metro. Dossier gesloten. Maar niet voor Lene en Michael Sander, die een verband vaststellen tussen Ain en zelfmoordterrorist Nabil. Lene en Michael ontdekken dat er veel meer aan de hand is.

Vergelding dendert onstuitbaar door en boeit alle 445 pagina’s lang. De ene verrassende wending volgt op de andere. Ondanks de complexiteit van het verhaal raak je nergens het overzicht kwijt, want de auteur heeft de diverse verhaallijnen prachtig met elkaar verweven, fraai geconstrueerd. Jacobsen zet aan tot nadenken over de islam, (beweegredenen die leiden tot) terrorisme, Deense politiek, wereldpolitiek, inlichtingendiensten en meer. Het is alsof hij zijn lezers wakker wil schudden, zo van ‘kijk eens wat er kan gebeuren’. En het is gebeurd, onlangs in Brussel.

Tussendoor spelen de privélevens van Lene en Michael, bij beiden loopt niet alles op rolletjes. Jacobsen begaat niet de fout deze perikelen uit te vergroten, het terrorismeverhaal houdt terecht de overhand.

Vergelding is in een zeer prettige stijl geschreven en overtreft zijn voorganger Trofee. Petje af voor Steffen Jacobsen! Nu wachten op de vertaling van deel 3, in het Deens getiteld Et bjerg af løgne, oftewel ‘Een berg leugens’. Te zijner tijd zullen we weten of dat inderdaad de Nederlandse titel wordt.