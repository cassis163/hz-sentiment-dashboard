Veel zelfhulpboeken geven tips over een specifiek deelgebied, maar vergeten de basis en negeren aangrenzende thema’s. Veel studieboeken over de menselijke psyche geven een goede, brede basis, maar zijn weinig praktisch. De wijsheid achter emotie en gevoel van Wendy van Mieghem slaat een brug en zit precies in het midden. Het resultaat is veelomvattend, laagdrempelig en hier en daar wat uitleggerig; een fijn naslagwerk en hulpboek voor het zetten van wat eerste stappen op het gebied van innerlijke groei.

Alles aan De wijsheid achter emotie en gevoel straalt uit dat het boek bedoeld is om het met veel plezier veelvuldig open te slaan. Gebonden als ‘hardcover met zachte kaft’, inclusief bladwijzerlintje, fijn papier en prettige, ietwat schattige illustraties die de inhoud opfleuren zonder deze kinderachtig te maken. Een mooi voorbeeld van hoe verzorgd een in eigen beheer uitgebracht boek kan uitpakken. Hier kunnen veel uitgeverijen nog wat van leren.

Maar het gaat natuurlijk om de inhoud. De hoofdgedachte van het boek van psycholoog en socioloog Wendy van Mieghem is dat je innerlijk kunt en zult groeien als je je eigen emoties en gevoelens leert kennen en toelaten (en dat natuurlijk op een constructieve manier). Hiervoor is het wel nodig dat je weet wat bepaalde emoties eigenlijk zijn en wat je hier vervolgens aan kunt hebben.

Van Mieghem begint met het uitleggen van het verschil tussen behoeften en verlangens en stelt dat de mens zeven basisbehoeften heeft waar je eigenlijk elke dag aandacht aan zou moeten besteden. Ze zegt het bewust of onbewust niet, maar deze basisbehoeften komen exact overeen met de zeven chakra’s. Vervolgens behelzen de meeste hoofdstukken elk steeds één emotie of gevoel, zoals lust, woede, angst, inspiratie, wantrouwen en eenzaamheid.

De hoofdstukken zijn kort: meestal vijf tot tien pagina’s. Daardoor is er weinig ruimte voor diepgang. De auteur beschrijft wat de emotie of het gevoel is, hoe het voelt, waar het vandaan komt en hoe je ermee om kunt gaan. Elk hoofdstuk eindigt met een handvol reflectievragen die je uitnodigen langer bij dit specifieke gevoel stil te staan.

Om de gevoelens wat tastbaarder en herkenbaarder te maken, heeft Van Mieghem ze geïllustreerd met voorbeelden. De meeste hiervan zijn fictief, maar een deel is autobiografisch. Dit is soms wat verwarrend voor de empathische lezer; het levensverhaal van de auteur blijkt best pittig, terwijl de rest dus 'nep' is. Hoewel het begrijpelijk is dat de auteur ook haar eigen ervaringen wil delen, was het voor het boek als geheel waarschijnlijk prettiger geweest als ze alleen fictieve voorbeelden had gebruikt (of alleen waargebeurde).

De toon, de vorm, de laagdrempeligheid: De wijsheid achter emotie en gevoel doet denken aan een goed geschreven schoolboek voor scholieren van rond de 16 jaar. 26 korte hoofdstukken met vragen op het eind, elke week een hoofdstuk. En zo zou je dit verzorgde boek ook moeten lezen (ook als volwassene): in alle rust steeds één hoofdstuk waarbij je de tijd neemt om echt stil te staan bij de inhoud én bij je eigen emoties en gevoelens.