“Not every mistake deserves a consequence. Sometimes the only thing it deserves is forgiveness.”

Een waarschuwing vooraf is op zijn plaats. Zoals Colleen Hoover zelf al aangeeft en je op de voorkant kunt lezen, is dit boek ‘a novel’, not a romance. Ja, er is liefde, en een of twee new adult scènes, maar dat is niet wat hier het belangrijkste is. ‘Without Merit’ gaat over de donkere kant van het leven, en zit vol wijsheden en levenslessen.
Na ‘It Ends With Us’, waarvan in maart de Nederlandse vertaling uitkomt als ‘Nooit meer’, is dit het tweede boek van Colleen Hoover met een sterk thema.

Ontmoet Merit, een tiener met een vreemde familie. De Voss familie woont in een kerk, die vader Voss slim gekocht heeft van de pastor. In ‘Dollar Voss’ woont Merit met haar perfecte broer en zus, haar moeder, haar vader en zijn nieuwe vrienden en haar kleine halfbroertje, de enige die Merit als ‘normaal’ beschouwt. Merit zelf verzamelt trofeeën, en dat is waar ze Sagan ontmoet. Vanaf dat moment gaat ze voelen, ervaren, beleven. Ze rolt van de ene gebeurtenis in de andere, terwijl ze bij jou als lezer maar één vraag oproept: welke familiegeheimen moet Merit bewaren? En wat is er eigenlijk met haar aan de hand?

‘Without Merit’ is in alle opzichten anders dan Colleens vorige boeken. En dat maakt haar juist zo’n fantastische schrijfster. Ze lijkt zichzelf keer op keer opnieuw uit te vinden. Wie zich vanwege eigen ervaringen kan identificeren met Merit, zal zoveel in haar herkennen. “They’d probably notice. They just wouldn’t be upset about it”.

Veelgehoorde kritiek is dat er te veel thema’s zijn. Dat is deels waar. De Syrische vluchtelingencrisis is een rare zijsprong, maar niet minder mooi. De seksualiteit en vulgaire opmerkingen horen bij het leven. Wel mist, in tegenstelling tot in bijvoorbeeld ‘Confess’ en ‘It Ends With Us’, het sterkste punt van Colleen. De totaal onverwachte plotwendingen zijn in ‘Without Merit’ minder sterk en minder schokkend. Als je tussen de regels door kunt lezen, zie je ze aankomen. Gelukkig ligt niet alles er dik op en kan ze je met een aantal onthullingen zeker verrassen.

'Without Merit' is vooral zo mooi vanwege de wijsheden die absoluut de moeite waard zijn. “It’s that no one has the courage to take the first step in talking.” De mooiste les gaat wel over jouw gevoel, jouw emoties. Die mogen er zijn, of je nu Merit of anders heet, man of vrouw bent!

Lees ‘Without Merit’ alleen niet als je niet tegen de donkere kant van het leven kunt. Vind je dat juist een interessant thema? Wacht dan niet met dit boek oppakken. Neem er de tijd voor en je hebt ‘m binnen twee dagen uit…