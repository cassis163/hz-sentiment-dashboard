De laatste halte is het YA debut van Wendy Brokers. We kennen haar van de Feelgood romans: Geluk bij een ongeluk en Baguette met jam voor twee. En nu dus een young adult thriller/ roman. Ik kan niet anders zeggen dan dat het een geslaagd debut is. Ik kon het boek, eenmaal begonnen, niet meer wegleggen.

De voorkant laat een metrostation in Londen zien met een voorbij razende metro. De letters en de foto laten je zien dat het boek met een fijne vaart geschreven is.

Het verhaal gaat over vier scholieren, Ralph, Naïma, Loïs en Jonas die met school op werkweek gaan naar Londen. Ze worden in een groepje de stad in gestuurd en ondanks hun zeer verschillende achtergronden ontstaat er een mooie vriendschap en ook wel iets meer. De geweldige werkweek verandert echter zeer plotseling in een nachtmerrie als ze middenin een terroristische aanslag terecht komen. De jongeren moeten proberen om met z’n vieren uit deze nachtmerrie te ontsnappen.
Alle vier de jongeren hebben hun eigen verleden en hun eigen geheimen en je kunt met elk van hen meekijken doordat het boek vanuit deze vier verschillende standpunten geschreven is.
Een indrukwekkend verhaal met een mooie boodschap.

“Je kunt geen bevolkingsgroep haten vanwege een handvol klootzakken die toevallig hetzelfde geloof delen als de overgrote meerderheid. Dat is appels met peren vergelijken. Dat is kortzichtig en het is triest dat er mensen zijn die dat zo zien.”

Een must read voor iedereen, vooral door het begrip dat uit dit boek spreekt. Leraren en leraressen Nederlands, zet dit boek alsjeblieft op de leeslijst.