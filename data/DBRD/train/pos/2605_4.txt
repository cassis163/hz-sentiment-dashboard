Inhoud:
Dit dieetboek gaat verder dan andere dieetboeken: het laat zien waar overgewicht vandaan komt, hoe het ontstaat en vooral wat je eraan kan doen om tot een gezond gewicht te komen. Aan de orde komt hoe belangrijk je brein en je darmen zijn, hoe we allerlei ontstekingen ontwikkelen en hoe dit van belang is voor ons lichaam en gewicht.
Het Brein Body Dieet helpt je om in 40 dagen tijd je energieker te voelen en gezonder te worden om je vervolgens een gezond gewicht te laten verkrijgen. In dit boek gaat het niet om calorieën tellen. Iedereen denkt dat afvallen een kwestie is van minder eten en meer bewegen. Maar waarom faalt dan 98% van de diëten?
Dit boek helpt je uitzoeken hoe je je lichaamsgewicht – setpoint kunt verlagen maar ook hoe belangrijk slaap en ontspanning bijvoorbeeld zijn. Het gaat om het geheel: je brein en je body in balans.
Persoonlijke Leeservaring:
Laat ik met de deur in huis vallen: ik vond Het Brein Body Dieet een super interessant boek! Door een arts geschreven en voor leken zoals ik, heel goed leesbaar! Al kon het hier en daar best iets beknopter. Er wordt niet zomaar iets geschreven, het gaat ook niet over één of andere hype. Er worden diverse studies aangehaald en dus onderbouwd. Het maakt onder andere duidelijk dat het brein, van alle organen, de grootste rol in je lichaam speelt, als het aankomt op metabolisme. Het voedsel dat je eet heeft het potentieel om allereerst je darmen te helpen of te beschadigen, daarna je brein en als laatste de rest van je lichaam. Kortom het is erg belangrijk wat je zoal eet en van welke kwaliteit het is. Verder wordt er uitgelegd wat intermettent fasting inhoudt en wat dit doet voor je body en brein.
Overeten kan je dik maken maar is niet de enige factor. Ondanks drastische veranderingen van in voedselinname van dag tot dag, blijft bij de meeste mensen het gewicht op korte termijn relatief stabiel.
En dit klopt natuurlijk wel: het is niet zo dat, als we een keer heel veel eten, we kilo’s aankomen, of als we heel weinig eten, veel afvallen. Diëten leidt wel tot gewichtsverlies, maar meestal niet blijvend! Dit komt gedeeltelijk door een stofwisseling die trager wordt en een toenemend honger gevoel. Wanneer je door frustratie over je gewicht wilt opgeven moet je een aantal dingen in je achterhoofd houden: Het ligt niet alleen aan jou of aan gebrek aan wilskracht! Het is een brein-body disconnectie. Onderliggende factoren van je lichaamsgewicht-setpoint : 1 genetica, 2 hormonen, 3 gedrag, 4 omgeving.
Het boek beschrijft, soms tot in detail, hoe één en ander werkt in je lijf en geeft je tools om je gewicht beter te beheersen en vooral ook om je lijf op te schonen van toxische stoffen, die je ziek kunnen maken en je setpoint omhoog brengen. Ben ik het overal mee eens? Nee, niet helemaal. Sommige dingen vind ik nogal ver gaan, maar ik denk dat iedereen veel inzicht krijgt middels dit boek hoe één en ander in je brein en body werkt. Daarnaast kan je je voordeel doen om je body en brein in een gezonde balans te brengen. Wat zeker zal bijdragen aan een gezond gewicht in een gezond lijf!