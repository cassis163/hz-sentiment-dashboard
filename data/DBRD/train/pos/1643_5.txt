Duitse thrillers zijn hot! Ze worden wel de nieuwe Scandinavische thrillers genoemd en dat is niet geheel onterecht. Wat dacht je van schrijvers als Sebastian Fitzek, Wulf Dorn, Max Bentow en Gisa Klönne: allen zeer gewaarde misdaadauteurs. Ook Nele Neuhaus is een voorbeeld van een Duitse thrillerschrijfster die in Nederland en Vlaanderen aanslaat. En nu bieden onze oosterburen ons opnieuw een thrillertalent aan: Marc Raabe, die met Kerf  een meesterlijk debuut aflevert.
Gabriel Naumann is elf jaar oud als zijn tot dan toe veilige jeugd eindigt in een nachtmerrie. Op een donkere nacht in oktober worden zijn beide ouders vermoord en brandt hun huis tot de grond af. Gabriel en zijn jongere broertje David overleven het, maar zijn voor het leven getekend. Vooral Gabriel, die het allemaal onder zijn ogen heeft zien gebeuren, heeft het psychisch moeilijk. Hij belandt in een psychiatrisch ziekenhuis, waar hij wordt behandeld met elektrische schokken om het gebeurde uit zijn geheugen te wissen. Met succes
Dertig jaar na de noodlottige avond is Gabriel aan het werk voor het beveiligingsbedrijf Python als hij erop uit wordt gestuurd om een alarm in een leegstaande villa uit te schakelen. Aangekomen in de donkere villa blijkt het vals alarm te zijn en op het moment dat hij besluit verder te kijken, wordt hij gebeld door zijn zwangere vriendin Liz. Wanhopig en met broze stem meldt ze hem dat ze zojuist in het park is overvallen en dat ze onder het bloed zit. Dan verbreekt de verbinding. Gabriel haast zich naar het park, maar Liz is onvindbaar. Wanneer de politie met spoed is gearriveerd, vinden ze het lijk van een jongeman, maar geen spoor van Liz. Gabriel is ervan overtuigd dat ze ontvoerd werd, maar niemand gelooft hem. Wanneer hij een telefoontje krijgt van de mogelijke ontvoerder - een psychopaat, zo blijkt  komt hij zelf in actie. Om Liz te redden, zal Gabriel een pad moeten bewandelen dat hem terugbrengt naar de duistere dieptes van zijn verleden. Een verleden dat hij zich niet meer kan herinneren.
Het is duidelijk dat Marc Raabe zijn sporen heeft verdiend in de filmwereld. Samen met een vriend zette hij een filmproductiebureau op, waarbij hij op een visuele manier verhalen vertelde. Ook het verhaal in Kerf  zal zich uitstekend lenen voor een spannende film. Vaak uit zon filmische schrijfstijl zich in korte, snelle zinnen, maar Raabe laat zien dat je ook met prachtige volzinnen een beeldende sfeer kunt creëren. Echter, wie vooraf niet zou weten dat Raabe een functie in de filmindustrie bekleedt, zou denken dat hij een psychologische achtergrond heeft. Gekerfd door de afschuwelijke gebeurtenis in zijn jeugd, lijdt Gabriel aan schizofrenie en achtervolgingswaan. De behandeling in de psychiatrische instelling heeft ervoor gezorgd dat hij een gat in zijn herinnering heeft, alsof de bewuste nacht uit zijn gedachten werd gewist. De beproevingen die Gabriel moet doorstaan om de puzzel van zijn verleden op te lossen, beleeft de lezer van dichtbij en dat is te danken aan de intense manier van vertellen.
Kerf  is zoals een psychologische thriller hoort te zijn: niet weten wat er is gebeurd en dus ook onwetend van wat er staat te gebeuren. De drang naar de oplossing maakt dat je niet kan stoppen met lezen totdat het boek uit is. De personages zijn al even mysterieus. Naast de getraumatiseerde Gabriel speelt ook zijn jongere broertje David een belangrijke rol. En wat te denken van de ongrijpbare ontvoerder, die zich ontpopt tot een thrillerpersonage pur sang: ondoorgrondelijk, angstaanjagend en meedogenloos. In een geheime kelder drijft hij Liz tot waanzin en jaagt hij haar met enge praatjes de stuipen op het lijf.
Nagelbijtende spanning, getekende personages en een fantastische intensiteit die je het verhaal inzuigt: Marc Raabe excelleert op alle fronten! Alle lijntjes in het verhaal worden ingenieus aan elkaar geknoopt en er blijven geen onbeantwoorde vragen achter. Het enige waar je na het bloedstollende einde mee blijft zitten, is een lichaam vol kippenvel en rechtopstaande haren. Raabe behoort met Kerf  tot het beste wat thrillend Duitsland te bieden heeft. En dat is, gezien het huidige niveau van de Duitse thrillers, een groot compliment. Een sensationele en aangrijpende debuutthriller!