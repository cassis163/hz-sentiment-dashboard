De man die z’n baas liet verdwijnen heet Jack Kempinski, een ambitieuze zakenman die van een succesvolle carrière droomt en snel geld wil verdienen. Nadat hij is aangesteld door Barend, reizen ze samen de wereld over om zaken te doen waarmee groot geld gemoeid is. Zijn leven loopt op rolletjes, totdat Jack erachter komt dat Barend hem een zakelijk misdrijf in de schoenen wil schuiven. Wraak drijft hem dan tot bizarre daden. Dat hij zijn geschifte broer Tom om hulp zou vragen, had hij van te voren niet kunnen bedenken.

Al bij de eerste zin is duidelijk dat de schrijver een hoofdpersonage heeft gecreëerd dat er geen doekjes om windt:
“Zij die leven zoals het hoort, kunnen zich waarschijnlijk niet voorstellen dat ik, iemand die eruit ziet als zij, een mens heb vermoord.”

Het thema wraak wordt in dit boek goed uitgewerkt. Zowel Jack als Barend worden tot het uiterste gedreven. Voor Jack is dat een openbaring, hij leert een nieuwe kant van zichzelf kennen en beraamt de meest vreselijke plannen. Tegelijkertijd is hij erg bang en constant op zijn hoede, want er dreigt overal gevaar. Veel empathie heeft hij niet, hij kan het leven alleen vanuit eigen gezichtspunt benaderen. Eigenlijk vindt hij dat anderen rekening met hem moeten houden.
Te pas en te onpas schieten gedachten aan seks door zijn hoofd. De herhaalde confrontatie met Jacks honger naar seks kan de lezer storen omdat niet meteen duidelijk is wat het toevoegt aan het verhaal. Toch lijkt de schrijver hier bewust voor te kiezen, om zodoende een goed beeld van Jacks gedachtegang weer te geven. Seks is een verslaving waarmee hij zijn pijn kan verdoven, in het zakelijke leven krijgt hij namelijk niet de erkenning die hij verdient. Dat gemis lijkt hij te compenseren door vrouwen te veroveren en te imponeren, opdat hij zich machtig kan voelen.

De andere personages alsook de absurde gebeurtenissen zijn zeer beeldend en met humor beschreven. Er is spanning en er zijn onverwachte plotwendingen. Eenmaal in het boek begonnen, is het lastig wegleggen. Kortom, een prachtig debuut. Vier sterren en nog een boek graag.