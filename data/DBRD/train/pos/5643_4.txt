Mary Higgins Clark wordt de dag voor kerstmis 90 jaar. Ze maakte in 1975 haar debuut met Where Are the Children? en schreef sindsdien meer dan 50 boeken, meest suspense. Met Alafair Burke schrijft ze de 'Under Suspicion'-reeks. Het eerste boek in de reeks I've Got You Under My Skin uit 2014 schreef ze nog alleen. Daarna volgde de samenwerking met Burke resulterend in The Cinderella Murder, All Dressed in White en The Sleeping Beauty Killer. Alafair Burke bedacht de plot van Every Breath You Take, daarna moest het verhaal naar de plot toe nog geschreven worden.
Laurie Moran, producente van de TV-serie 'Under Suspicion', waarin cold cases worden behandeld, wordt gebeld door haar TV-host, Ryan Nichols. Hij weet een perfecte zaak voor haar programma. Drie jaar geleden is de welgestelde 68-jarige Virginia Wakeling tijdens een gala onder verdachte omstandigheden van het dak van het Metropolitan Museum of Art gevallen. Ze had een vriend, Ivan Gray, een personal trainer die 20 jaar jonger was. Ze heeft Ivan op zijn verjaardag een Porsche kado gedaan en ze heeft een half miljoen dollar in zijn nieuwe sportschool geïnvesteerd. De politie en haar kinderen vermoeden dat hij het geld gestolen heeft en dat Virginia daarachter is gekomen. Een bewijs hiervoor ontbreekt echter.
“But, despite what Ivan said, his age and profession were not the only reasons he became the leading suspect.”
Zoals gebruikelijk in de suspense-boeken van Higgins Clark is er een reeks van potentiële verdachten. Bij elke nieuwe aanwijzing wordt een andere persoon degene die als meest waarschijnlijke dader kan worden aangemerkt. En natuurlijk blijkt ieder van hen een motief voor moord op Virginia. Laurie wacht een hele klus om de zaak te klaren.
De schrijvers hanteren één duidelijke verhaallijn; flashbacks hebben ze niet nodig om de achtergronden en motieven van de potentiële verdachten in beeld te brengen. Ze schenken veel aandacht aan de karakters van de verschillende personages die zij ten tonele voeren en aan de spanningen en rivaliteit die tussen hen spelen.
Hoofdpersoon Laurie Moran wordt neergezet als een sympathiek persoon, doortastend, maar ook kwetsbaar. Ze is weduwe nadat haar man zes jaar geleden is doodgeschoten; ze heeft een negenjarig zoontje Timmy om voor te zorgen. Dit doet ze samen met haar vader, Leo Farley, die voor zijn pensionering bij de politie in New York werkte. Hij springt niet alleen in om op Timmy te passen, maar helpt zijn dochter ook bij haar onderzoek en weet haar zo nodig uit penibele situaties te redden. Laurie is nog steeds bedroefd omdat zij haar relatie met de vorige TV-host bij 'Under Suspicion', Alex Buckley, op de klippen heeft laten lopen. Dit laatste is van invloed op de relatie met haar nieuwe host, Ryan Nichols, die zij een arrogante kwast vindt. Daar komt bij dat hij bevriend is met haar baas en in dit verhaal ook nog met Ivan die door de politie als hoofdverdachte is aangemerkt.
“I have the same concerns,” Laurie said. “It’s only been a few years, and it’s clear that Ivan’s still the number one suspect. If they realize Ivan has a personal connection to Ryan, they’ll never trust us.”
Door het verhaal heen speelt de liefde die Laurie nog altijd voor Alex Buckley voelt en de wens tot hernieuwing van hun oude contact. Om dit goed te kunnen invoelen, helpt het als de lezer voorgaande boeken in deze serie gelezen heeft. Voor de continuering van de serie is deze 'liefdesaffaire' ongetwijfeld relevant, maar voor dit specifieke verhaal eigenlijk overbodig. In het verhaal gebeurt genoeg om het spannend te houden, uiteindelijk leidend tot een toch wel verrassende ontknoping. Wie van degelijke 'suspense' houdt, is verzekerd van een aantal uren leesplezier.