Ik heb dit boek een kleine twee maand geleden in het Duits gelezen (Weissglut).

Het is het tweede deel rond de eigenzinnige speurder Axel Steen.
Het verhaal speelt tijdens de hete zomermaanden in Norrebro, een wjik in Kopenhagen, waar drugs en criminele bendes hoogtij vieren.
Axel Steen zit zelf wat aan de grond. Drugs en alcohol consumptie maken deel uit van zijn leven. Hij is zijn vrouw Cecile kwijt geraakt aan Jens Jessen, die tot overmaat van ramp ook zijn nieuwe chef is. De verhouding met zijn dochtertje Emma is moeilijk.

Dan wordt hij belast met een brutale verkrachtingszaak. Daarbij duikt DNA op dat ook past bij een moord die hij niet heeft kunnen oplossen.
Genoeg voor Axel Steen om zich volop op het onderzoek te storten.

Axel Steen is niet direct een 'sympathieke' moordonderzoeker; maar wel een levensechte. Met zijn goede en minder fraaie kanten. De interacties tussen de persoonlijke tragiek van Axel Steen en zijn professionele activiteiten zijn sterk uitgewerkt. Een levensechte karakteruitwerking geldt trouwens ook voor de andere hoofdfiguren.

Jesper Stein heeft een vlotte en meeslepende schrijfstijl. De spanningselementen worden sterk opgebouwd.
Zoals bij vele Scandinavische thrillerschrijvers spelen ook hier maatschappij kritische en sociale elementen een rol in het verhaal. Dat maakt het des te authentieker.