Kom vanavond met verhalen
Hoe de oorlog is verdwenen
En herhaal ze honderd malen
Alle malen zal ik wenen.  

Hoe herdenk je het meest ondenkbare, wrede dat er bestaat met kinderen? Hoe confronteer je ze met de verschrikkingen van de wereldoorlogen, zonder dat het teveel wordt? In de Kinderbrouwerij, een vroegere bierbrouwerij in het Vlaamse Reningelst is daar een leuke vorm voor gevonden: een tentoonstelling met 70 tekeningen van Belgische topillustratoren over gebeurtenissen die hebben plaatsgevonden in en om Reningselst. Tekeningen waarin kinderen centraal staan.

In Getekend door de oorlog van Karla Stoefs staan de zes verhalen die horen bij de tekeningen. Klein leed, en juist daardoor ontroerend. Of groot leed, maar door de omvang van de oorlog lijkt het niets voor te stellen, totdat het weer tot een gezin is terug gebracht. Dan pas begrijp je waarom oorlog voeren niet gaat over stoere soldaten en sterke tanks, maar om mensen die bang zijn en verdriet krijgen.  

Het zijn treffende korte verhaaltjes. Je leest over grote verschrikkingen zoals in ‘Julienne’, waar een bom inslaat in het huis van een gezin als iedereen ligt te slapen. En in ‘Rachel’, over een dromerig meisje dat schuilt in de kelder tijdens een bombardement. Maar ook over onderwerpen die je weemoedig laten glimlachen, zoals in ‘Germain’, over de jongen die pas later hoort wie zijn vader was en in ‘Jackie’, over de baviaan die de mascotte was van een regiment.  

De verhalen brengen de kinderen en daarbij de oorlog heel dichtbij, je voelt wat zij voelen. Karla Stroefs weet haar hoofdpersonen heel goed en herkenbaar neer te zetten. De sfeer in de verhalen wordt nog versterkt door de illustraties van Belgische topillustratoren, Randalle Casaer, Trui Chielens, Kitty Crowther, Gerda Dendooven, Liesbeth de Sterke en Ward Zwart. Met pastelkleuren bijvoorbeeld bij de dromerige Rachel, en treffende zwarte tekeningen met rode accenten bij het verhaal over het bombardement van het huis van Julienne en de legerkleur grijsgroen bij het verhaal over Jackie, de soldaat-baviaan. Het zijn verhalen die je een leven lang bijblijven, ook al blijft het een moeilijk onderwerp om aan kinderen te vertellen. Het zijn kleine pareltjes uit een zwarte tijd.    

Getekend door de oorlog is onderdeel van het project ‘Gone West’, waarmee in België op culturele en artistieke wijze wordt herdacht dat de Eerste Wereldoorlog honderd jaar geleden woedde.  

Karla Stoefs (Brussel, 1963) debuteerde in 2004 met Voor altijd bij jou, waarvoor ze de Vlaamse Kinder- en Jeugdjuryprijs won. In haar verhalen spelen veelal bijzondere kinderen een hoofdrol.   

Leeftijd: 10 +