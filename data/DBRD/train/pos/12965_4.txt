Dit boek vond ik bij de D-boeken in de bibliotheek en ik nam het mee voor mijn niet-lezende zoons. Omslag, flaptekst en het eerste hoofdstuk maakten nieuwsgierig en ik heb het boek geboeid gelezen. Het heeft de insteek van een jeugdboek met als hoofdpersoon een buitenbeentje met een gekke familie. Door toeval raakt Alex in vreemde zaken verwikkeld en dat wordt in het eerste hoofdstuk al duidelijk.
Alex neemt je in een tikje formele stijl mee in zijn wereld van school, meterorieten, natuurkunde, helderziendheid, epilepsie, literatuur, vriendschap en ethische kwesties. Alles heeft met alles te maken en Alex vertelt heel zorgvuldig zijn verhaal. Telkens was ik weer nieuwsgierig naar het volgende verband. Soms moest ik even denken aan Christoffer van Mark Haddon.
Het universum tegen Alex Woods is een verrassing en een aanrader. Voor mijn zoons vraagt het misschien iets te veel geduld. Ik laat het boek maar eens achteloos op de keukentafel liggen. Ik ben benieuwd.