Daantje krijgt van haar redactiechef een nieuwe opdracht. Online undercover op de datingsite SecondFlirt. Juist omdat Daantje een muurbloempje is vindt hij haar de juiste persoon voor deze opdracht, iemand die onbevangen kan instappen in deze wereld. Ze schrijft zich in onder de naam muurbloem op de site, een site voor vreemdgangers. Al snel heeft ze verschillende contacten waarbij de gesprekken varieren van gewoon gezelligheid tot berichten met de nodige vunzigheid. Maar dan blijkt iemand het op haar voorzien te hebben en gebeuren er steeds meer vreemde dingen. Haar vrienden vinden dat ze zich maar vreemd gedraagt en laten haar vallen. Maar ligt het wel aan Daantje?

Naast de verhaallijn van Daantje is er een verhaallijn waarin psycholoog Patrick pittige sessies heeft met meneer Stevens. Al gelijk vraag je je af wat het verband is tussen deze twee verhaallijnen. We volgen Daantje in de wereld van het online daten en haar onzekerheid hierin is duidelijk aanwezig. Als er artikelen geplaatst worden met Daantje haar naam eronder, artikelen waar ze zelf niets van af weet en als er vanuit haar Facebookaccount rare berichten worden geplaatst en het blijkt dat haar account gehackt is, is het overduidelijk dat iemand een hekel aan Daantje heeft. Al deze situaties maakt haar alleen maar meer onzeker en vooral angstig.

Rasters schrijft met korte, strakke zinnen en vermijdt overbodige details. Alleen dat wat van toepassing is, is op papier gezet, niets meer en niets minder. Voldoende om een goed beeld van de personages te vormen en door op de juiste momenten een beetje extra spanning toe te voegen blijft de interesse aangewakkerd. Lang blijft de ene vraag in het hoofd hangen, wie is toch de meneer Stevens en wat is zijn rol in het verhaal. Of moeten we het in de richting van Patrick zoeken? Al vanaf het begin veel onzekerheid dat voor een mooie spanningsboog zorgt.

Muurbloem laat je meeleven met Daantje en alle hoop is erop gericht dat de situatie waarin zij is terechtgekomen zo snel mogelijk tot een einde komt. Maar het zit best wel ingewikkeld in elkaar en het is moeilijk te bepalen wie er te vertrouwen is. Toch zijn er mensen die haar willen helpen en die je als lezer ook wel een goed gevoel geven al zijn er ook wel twijfels. Maar zodra de plot wordt bereikt, blijkt dat Rasters heel goed in staat is de lezer voor de gek te houden en een rad voor de ogen te draaien. Want ondanks de nodige veronderstellingen blijkt het toch net iets anders in elkaar te zitten dan was verwacht. Een boek dat eerst als een roman aanvoelt, maar door diverse angstaanjagende situaties steeds meer de richting opgeduwd wordt naar het genre van spannende roman. Een spannende roman waar diverse thema’s in verweven zijn, thema’s van deze tijd.

Na het succes van haar feelgood-boeken besloot Rasters met Muurbloem een uitstapje te maken naar het genre van de spannende roman. Wat mij betreft helemaal geen verkeerd uitstapje en zeker voor een herhaling vatbaar!