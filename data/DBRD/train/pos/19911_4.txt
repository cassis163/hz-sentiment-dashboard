Wie houdt van een meeslepend verhaal met personages die zo weggelopen lijken te zijn uit de beroemde avonturenromans uit de literatuurgeschiedenis zal zeker veel leesplezier met dit boek beleven.
De schrijfstijl van Tom Hillenbrand leest gemakkelijk weg en is goed te volgen. Hij leidt je op aangename wijze door de gebeurtenissen heen. In sneltreinvaart krijg je in deze spannende roman een beeld van de zeventiende eeuw. De auteur kiest ervoor om de grote gebeurtenissen uit de geschiedenis van die tijd in zijn roman te verwerken, en geeft je een beeld van de maatschappij en levens van de mensen, en van de natuurkundige en technologische vooruitgang.
De hoofdpersoon Obediah Chalon is een jonge opportunistische Engelsman die leeft in de 17e eeuw. Na een aantal mislukte zwendels wordt hij door de VOC gevraagd om koffieplanten te stelen in Turkije. De productie van koffie lag geheel in Turkse handen, en dat was in die tijd van constante oorlogen en wisselende machtsverhoudingen een gegeven dat voor problemen zorgde. Wat volgt is een zoektocht naar de juiste mensen en een avontuur met vele gevaren.