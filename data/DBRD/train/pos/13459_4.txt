Als rechercheur Jozef Laros een lezing bijwoont, over een boek waarin bizarre rituelen beschreven worden, krijgt hij een vermoeden dat dit boek een verband legt met een onopgeloste moordzaak van acht jaar geleden. Hierna volgen er steeds meer aanwijzingen, die verwijzen naar afschuwelijke gebeurtenissen die zich hebben afgespeeld in het Ronde Huis, welke in de bossen van Nunspeet heeft gestaan.

Wonende in Nunspeet, zijn mij de verhalen rond het Ronde Huis niet onbekend. Dit gaf voor mij een bepaalde verwachting aan het boek. Het onderwerp vind ik zeker uniek, al is Almar wat betreft het Ronde Huis niet de enige. Het verhaal blijft constant mysterieus en raadselachtig, al duurde het voor mij even voordat ik het echt spannend vond worden. De schrijfstijl vond ik prettig en compleet bij het verhaal passen. Wel moest ik me bij een aantal gedeeltes extra concentreren,bijvoorbeeld het gedeelte van de lezing van Lineke. Dit is ook geen boek wat je snel moet lezen, maar waar je van moet genieten.
Lineke komt op mij over als een pittige, sympathieke vrouw, die ook nog moeder is. Zal zeker in de toekomst ook de andere boeken, waarin Lineke de hoofdrol heeft, gaan lezen, ben hier nu zeker nieuwsgierig naar geworden. Daar de auteur mij volkomen onbekend was, vond ik het leuk om in dit boek de biografie van de auteur terug te vinden.
Door het lezen van Het Ronde Huis is mijn interesse voor het Ronde Huis opnieuw aangewakkerd, maar ben hierdoor ook geïnteresseerd geraakt in de andere boeken van Almar Otten.

Zaterdag 1 maart was er een boekpresentatie van Het Ronde Huis bij Boekhandel Osinga in Nunspeet, uiteraard ben ik daar heengegaan om de auteur persoonlijk te kunnen ontmoeten.
Wat erg leuk was, is dat er tevens een wandeling was georganiseerd naar de plek waar het Ronde Huis heeft gestaan. Tijdens de wandeling vertelde Almar over het ontstaan van zijn thriller en over de geschiedenis en de wetenswaardigheden over het Ronde Huis. Apart om op deze manier het verhaal te herbeleven.

Een boek wat wederom weer vragen oproept ****