Wederom verbaast Stefan Brijs met zijn talentvolle pen. Nooit had ik verwacht zo te worden meegesleept door een boek over een exotische bestemming en een aftandse auto. Allebei niet mijn ding.

“Maan en Zon” is een roman vol tegenstellingen - liefde en haat, waarheid en leugen, goed en kwaad, traditie en vernieuwing, vroeger en nu - van een van onze grootste verhalenvertellers van eigen bodem.
Een herkenbaar tragische generatieroman over afkomst en armoede, eer en bedrog, een verhaal over vaders en zonen en de ziel van een eiland. En een climax om u tegen te zeggen.

Het is het verhaal van drie generaties, verteld door de zwarte broeder Daniel. Maar evengoed een metafoor voor de geschiedenis van de rassenrellen op Curaçao. Het verhaal van de evolutie naar een mislukte, verpauperde en gecriminaliseerde samenleving. Een reisgids van een verloren paradijs.

Stefan Brijs werd in 2005 wereldberoemd met de roman “De Engelenmaker”. Deze won talloze prijzen en de vertaalrechten ervan werden in reeds ruim 15 landen verkocht.