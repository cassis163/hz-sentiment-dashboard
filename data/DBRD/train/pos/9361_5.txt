Dit boek stond al meerdere jaren op mijn boekenplank maar om één of andere reden was ik er nog niet toe gekomen om het te lezen. Ik had de film 'La Rafle' gezien, wist dus wat er in juli 1942 in Parijs was gebeurd en had om die reden het idee dat ik wel wist waar het boek over ging. Niet dus ... De razzia van 1942 is inderdaad het uitgangspunt van dit boek en bepaalt het verdere levensverhaal van Sarah, maar de thematiek van het boek beperkt zich niet tot de gebeurtenissen in de Vélodrome d'Hiver.
Ik was minstens even gefascineerd door het hedendaagse verhaal (gesitueerd in 2002) van de journaliste Julia Jarmond die zestig jaar na datum tracht het levensverhaal van Sarah te reconstrueren. Beide verhalen hielden me in de ban en zorgden ervoor dat ik het boek in een - naar mijn normen - recordtempo, heb uitgelezen.