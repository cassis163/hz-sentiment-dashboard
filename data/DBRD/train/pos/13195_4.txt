Hoewel karma en reïncarnatie niet wetenschappelijk te bewijzen valt doet Albert Bodde hier een poging om deze begrippen inzichtelijk te maken. Dit doet hij middels eigen inzichten, gecombineerd met bestaande theorieën. Maar vooral ook door de lezer vragen te stellen. Vraagstukken waarbij je uitgedaagd wordt om buiten de gebaande paden te treden en de grenzen van het stoffelijke te overstijgen.

Reïncarnatie is het steeds weer opnieuw geboren worden van een menselijke ziel in een (menselijk) lichaam. Waarbij de ziel staat voor een verzameling lichamen van verschillende dichtheid, trillingsniveaus of verdichtingstoestanden van energie. Inmiddels is het door onderzoeken en ervaringen een gegeven dat de mens meer is dan zijn fysieke lichaam. Opvallend is dat na bijvoorbeeld een bijna-doodervaring voor de meeste mensen de geestelijke waarden veel belangrijker worden dan de materiële. Bij zo’n gebeurtenis ervaart de patiënt dat hij en zijn lichaam twee verschillende dingen zijn.

Reïncarnatie staat niet los van karma, de energie die wij met ons denken, spreken en handelen produceren. Simpel gezegd: alles wat we doen, denken en zeggen komt weer bij ons terug. “Wat we zaaien, zullen we oogsten”. Ons karma kan ook uit een vorig leven komen. Zo zouden we kunnen verklaren waarom sommigen van ons slechts geluk (lijken te) oogsten en anderen alleen maar tegenspoed. Bodde laat het niet bij een theorie, hij geeft ons tevens oplossingen. Hulp hoe oud karma in te lossen en geen nieuw ongunstig karma te vormen. Hulp door de lezer het grotere geheel van het leven te laten inzien.

Door steeds weer vragen te stellen laat Bodde de lezer zelf nadenken, maar komt voortdurend met uitleg over zijn eigen visie of het inzicht van een ander(e) bekend(e) persoon of stroming. Dat maakt het een waardevol boekje, wat je niet in één ruk uitleest, wat je af en toe weg zou moeten leggen om de opgedane kennis te laten bezinken. Laat de titel van dit werk je niet ontmoedigen, de ondertitel zegt eigenlijk veel meer: een zoektocht naar liefde en logica. Ook al heb je weinig met reïncarnatietheorieën of karma toch kan dit een aanvulling zijn, omdat het verhaalt over bewustwording en het beter leren begrijpen van gebeurtenissen.