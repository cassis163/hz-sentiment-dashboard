Alhoewel rechercheur Gabriella Versado al het één en ander gezien heeft, slaat dit toch alles. Op een verlaten weg in Detroit wordt een zeer bijzonder levensloos wezen aangetroffen: het bovenlichaam van een tienjarig jongetje, op de een of andere manier vastgelijmd aan het onderstel van een hert.
Tegen de achtergrond van hedendaags Detroit, het symbool bij uitstek van het industrieel verval van de Verenigde Staten en stad waar hipsters en kunstenaars van allerlei pluimage de macht lijken te hebben gegrepen, start Gaby Versado haar jacht op de seriemoordenaar bezeten door de droom die hij wil verwezenlijken. Veel lezers zullen tot de ongemakkelijke vaststelling komen dat de moordenaar uiteindelijk nog het meest onze sympathie kan opwekken. In een stad waar bewoners bij de vleet uit hun huizen worden gezet en anderen deze zonder veel scrupules in bezit nemen, wordt de moordenaar ook bezeten - maar dan door een droom. Is hij dan zoveel meer schuldig als hij gedreven wordt door een ziekelijke zucht naar erkenning?
Lauren Beukes heeft de personages adequaat uitgewerkt en geloofwaardig neergezet. Gabriella Versado is een “harde tante” als rechercheur en probeert voor alles een rationele verklaring te vinden. Ze heeft haar handen vol met de combinatie van haar veeleisende job met haar rol als alleenstaande moeder. Jonno is New York ontvlucht na het op de klippen lopen van zijn vorige relatie en tracht o.a. met behulp van de nieuwe technologie zijn carrière op de rails te krijgen en erkenning te vinden voor zijn al dan niet vermeende talent. Layla lijdt onder de scheiding van haar ouders en wordt geloofwaardig beschreven als een puber die zich samen met haar vriendin Cas en bij gebrek aan ouderlijke supervisie behoorlijk in nesten zou werken. Clayton was eens een succesvol kunstenaar maar nu het meest gebroken monster van allen. TK is een soort vaderfiguur voor de daklozen van Detroit, dwaalt door de stad, heeft een gewelddadig verleden.
Lauren Beukes neemt haar tijd om de verschillende protagonisten te introduceren. De verschillende verhaallijnen komen samen naarmate het verhaal vordert en de spanning wordt geleidelijk opgebouwd om in een climax uit te monden. Het verhaal speelt tegen de achtergrond van een stad in verval, het verpauperde Detroit met veel bewoners aan de zelfkant van de maatschappij (zoals één van de personages het beschrijft - de favoriete bestemming voor pelgrims die de dood van Amerika aan de lijve willen ervaren).
Gebroken monsters kan ook gelezen worden als een roman over het economische verval van Detroit en omstreken. De meerdere point of views staan dan ten dienste hiervan. Sterk is in elk geval hoe de schrijfster de verschillende personages inzet om scherp te stellen op hedendaags Detroit. De wisselende chronologie vereist wel dat de lezer er de volle aandacht bijhoudt.
De hoofdrollen in dit boek worden ingevuld door gebroken personages of mensen die op breken staan. Bij de moordenaar sluipt iets monsterachtigs binnen langs deze breuklijnen. Moeten we de titel op deze wijze invullen?
Op basis van de cover en achterflaptekst verwachtte ik een verhaal dat zich in het grensgebied tussen thriller en fantasy situeert. Ik verwachtte ook dat het economische verval van Detroit een prominente rol speelt in het boek. Het boek maakt voor mij de verwachtingen grotendeels waar. De zeer hedendaagse schrijfstijl van Lauren Beukes, de veelheid aan personages en verhaallijnen en de “cross-over” tussen verschillende literaire genres (is het een thriller?, fantasy? of een roman over het economische verval van de regio rond Detroit?) maken dit tot een bijzonder boek dat zeer moeilijk neer te leggen is.
Gebroken monsters krijgt van mij een dikke 8 omdat dit bijzondere, gelaagde boek mij een fascinerende leeservaring bood.