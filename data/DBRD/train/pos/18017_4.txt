Wie jeugdboeken zegt, zegt Carry Slee. Ze heeft al een rits aan kinder- en jeugdboeken op haar naam staan, te veel om op te noemen, en de 68-jarige schrijfster blijft maar schrijven. Haar idee om haar boek over het thema ‘grooming’ te schrijven, want daar gaat #LaatsteVlog over, komt van het Canadese meisje Amanda Todd. Zij pleegde op 15-jarige leeftijd zelfmoord nadat ze aan grooming ten prooi was gevallen. In het tv-programma Koffietijd op 11 september 2017 vertelde Carry Slee dat ze aan de ene kant een boodschap mee wil geven, maar aan de andere kant vindt ze het ook heel mooi om erover te schrijven. Niet alleen over grooming, maar ook over andere dingen. ‘Nu lezen ze het, en ik denk dat dat toch helpt.’
In #LaatsteVlog volg je het leven van vier personen, Roos, Noud, Gijs en Femke. Gijs en Noud zijn twee vrienden die samen aan het trainen zijn voor de marathon van New York. Bijna elke dag gaan ze samen hardlopen. Maar er komt een eind aan de hechte vriendschap als Noud Gijs laat vallen in een noodsituatie. Iedereen maakt Noud uit voor lafaard, zelfs zijn vriendinnetje Sara. Maar Roos komt voor Noud op, ze heeft namelijk nog steeds een oogje op hem. Samen willen ze bewijzen dat hij helemaal geen watje is, door extreme vlogs op YouTube te zetten.
Toch heeft ook Roos zo haar problemen. Haar vader is overleden en sinds korte tijd heeft haar moeder een nieuwe vriend: Chris. Roos vindt Chris helemaal oké, maar zijn dochter Suzan is een ander verhaal. Toen Roos Suzan net leerde kennen vond ze haar een leuke en toffe meid, een meid waarmee je kon lachen. Maar opeens wil Suzan bij haar vader gaan wonen. Ze doet raar, is teruggetrokken en leent steeds geld van Roos. Roos snapt niets meer van de nieuwe Suzan. Maar als Noud en Roos erachter komen dat Suzan bij duistere en enge praktijken betrokken is gaan ze actie ondernemen. Er is maar één manier om alle problemen op te lossen: een laatste vlog maken.
Slee mixt allerlei elementen in #LaatsteVlog. Zo is Roos een echte fotografe, dagelijks maakt ze foto’s, bewerkt deze en post ze op Instagram. Het is haar grootste hobby. En Gijs is bijvoorbeeld een echte vlogger, met zijn stunts haalt hij veel views op YouTube. Maar Suzan daarentegen ziet de andere kant van het internet. Door ongewilde acties komt ze in een benarde positie terecht, ze wordt gechanteerd. Slee laat door haar verhaal zien dat internet mooi kan zijn, dat je net als Roos een passie kan delen met je volgers. Maar ze laat ook zien dat er een heel andere kant bestaat, namelijk de verkeerde mensen op internet. De afpersers, de groomers.
Maar naast een boodschap heeft Slee ook een fijn en goed verhaal neergezet. Met hier en daar wat simpel taalgebruik, wat soms kinderlijk kan overkomen, geeft ze een mooi verhaal weer. Vriendschap, verliefdheid en pesten zijn zomaar wat thema’s die Slee vaak in haar boeken terug laat komen, en zeker ook in #LaatsteVlog. Ze creëert een vriendengroep die van alles meemaakt, uit elkaar groeit en weer samenkomt.
Maar missen hoeven we Carry Slee nog niet, ze is namelijk al weer bezig aan een volgend boek. Een boek voor 9 jaar en ouder, en ook dit keer zal ze de realiteit weer mixen met haar fantastische fantasie. Een boek om naar uit te kijken! Maar eerst natuurlijk #LaatsteVlog (her)lezen!