Op 16 maart zat er in De Prael tijdens de Literaire Thriller Salon weer een geïnteresseerd publiek met open monden en ogen te luisteren en te kijken naar de presentatie van Noodtoestand, de derde thriller van Ellen den Hollander. Naast het “normale” publiek zaten ook een aantal winnaars van de Hebban|Crimezone leesclub te popelen om een gesigneerd exemplaar van Noodtoestand uit handen van de auteur te ontvangen. Noodtoestand is een politiek getint verhaal over hoe kwetsbaar een land kan worden als enkele personen verkeerd willen. Minister Ivo Opstelten kan zich een gewaarschuwd mens voelen.

Staatssecretaris Veiligheid & Justitie, Wim Paardenkoper wordt dood gevonden. De regering heeft op dat moment al veel problemen en er moet snel een opvolger worden gevonden. Die lijkt gevonden te zijn in de persoon van Joost van Bronckhorst. Na enige twijfel besluit Joost de uitdaging aan te nemen en met groot enthousiasme stort hij zich op zijn nieuwe baan. Vrij snel daarna wordt hij geconfronteerd met hacking van overheidssystemen waardoor het dagelijkse leven danig wordt verstoord. Ook ontvangt de nieuwe staatssecretaris signalen dat de dood van zijn voorganger weleens moord zou kunnen zijn. Joost besluit om beide problemen ter hand te nemen en voor oplossingen te zorgen.

Met Noodtoestand heeft Ellen den Hollander een vermakelijke thriller geschreven die ook nog een boodschap met zich meedraagt. In een helder, volledig en transparant verhaal schetst de auteur hoe kwetsbaar een land kan zijn en hoe makkelijk het dagelijks leven volledig kan worden ontworteld. In een brede cast is ze zelfs voor de koning nog een rol weggelegd dus mocht het boek ooit worden verfilmd dan mag WA zich ook de titel van filmster toedichten.
Het verhaal ontwikkelt zich snel en afwisselend waarbij zo nu en dan op het randje van geloofwaardigheid wordt gebalanceerd. Met wat gezonde humor en passend sarcasme krijgt Ellen den Hollander alles echter weer snel in het gelid. Aan het einde heeft ze voor een toch wel verrassende ontknoping gezorgd waarin het geheel even in een serieuze context wordt geplaatst. Een compliment mag voor de auteur wel gegeven worden voor de research die ze heeft gedaan naar een aantal, toch wel specifieke onderwerpen. Dit alles zorgt voor een ruime dosis leesplezier en een nuttig kijkje in de Nederlandse politieke keuken tijdens het lezen van Noodtoestand.

Eindoordeel: 4 sterren

Spanning: 3 sterren
Plot: 4 sterren
Leesplezier: 4 sterren
Schrijfstijl: 3 sterren
Originaliteit: 4 sterren
Psychologie: 3 sterren