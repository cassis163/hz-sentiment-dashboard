Timo Bruijns (1979) is schrijver en journalist. In 2014 won hij de finale van Manuscripting met een tekst die het eerste hoofdstuk zou worden van zijn debuutroman: Bloed is dikker dan water.

In Bloed is dikker dan water maken we kennis met de zeventienjarige Tommy. Zijn jeugd staat in het teken van raddraaiers, drinkers en bordeellopers. Echt nadenken over de toekomst is niet van toepassing, totdat hij daar noodgedwongen toch over na moet denken.

De beschrijvingen die Bruijns gebruikt zijn niet erg spannend, maar passen daardoor wel erg goed in het geheel. De sfeer in het gezin van Tommy wordt uitgebreid, maar zonder al te veel woorden, beschreven. Centraal hierin staat de band tussen Tommy en zijn vader. Want hoewel zijn vader niet zijn best lijkt te doen om een vaderfiguur te zijn, blijkt dat hij toch erg belangrijk is voor zijn zoon.

De beslommeringen van Tommy en zijn familie zijn erg aantrekkelijk geschreven. Want hoewel het misschien niet het ideale gezin is, is het zeker een interessant gezin te noemen. De banden onderling, het milieu waarin Tommy opgroeit. Van alles komt aan bod.

De flashbacks waar Bruijns handig gebruik van maakt zorgen ervoor dat de lezer op subtiele wijze steeds meer informatie krijgt toegediend. Langzaam maar zeker wordt duidelijk hoe de vork in de steel zit en wat het verhaal is achter Tommyâ€™s beweegredenen.

Al met al is Bloed is dikker dan water een interessante debuutroman en is Timo Bruijns een auteur om in de gaten te houden.