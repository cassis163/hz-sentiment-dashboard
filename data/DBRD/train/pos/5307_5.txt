Verleiding is het eerste deel in de Royals serie van Erin Watt. Hoewel dit boek al sinds mei dit jaar uit is, heb ik nog niet eerder de behoefte gehad om het te lezen. Maar deze week kwam daar verandering in. Ik deed namelijk een schokkende ontdekking..

Elke keer als ik dit boek tegenkwam in de boekhandel, had ik er zo weinig interesse voor dat ik nog nooit de achterkant had gelezen. Ik snapte niet helemaal waarom iedereen zo enthousiast was over deze serie. Ik vind de cover niet perse heel mooi. Hij is ook niet lelijk, maar niet bijzonder. Daarnaast is de titel van deze serie de Royals, waardoor ik er direct vanuit ging dat het over een koningshuis zou gaan. Ik verwachtte een serie zoals de Selectie van Kiera Cass. En laat ik nou net niet van zulke boeken houden..

Maar dit weekend stuitte ik op een review van dit boek. Ik zag kort iets staan over dat liefhebbers van Gossip Girl deze serie zeker zouden kunnen waarderen. Gossip Girl was één van mijn favo series toen ik op de middelbare school zat. Zou de Royals dan toch wel wat voor mij zijn? Ik besloot de omschrijving van het boek dan toch maar eens te lezen en wat bleek? Het gaat helemaal niet over een koningshuis. Royal blijkt een achternaam te zijn van een familie. *shoot me now please*

Nadat ik over deze gênante gebeurtenis heen was, heb ik meteen deel 1 Verleiding gekocht. Ik was na de eerste bladzijde al helemaal in het verhaal gezogen en las hem dan ook binnen twee dagen uit. Rijkdom en macht spelen in deze serie een grote rol en heeft daarom zeker wel iets weg van Gossip Girl. Ik moest ook een beetje denken aan de After serie van Anna Todd.

Personages
Ella, de hoofdpersoon uit dit verhaal is lekker eigenwijs. Ze heeft al veel meegemaakt in haar leven en weet daarom precies wat ze wil. Een sterke dame dus, die haar onweerstaanbare stiefbroers prima aankan. Alle vijf de zonen zijn enorm arrogant en duister, of in andere woorden: badass. Ze kunnen behoorlijk intimiderend zijn, vooral Reed.

Aan het begin van het boek dacht ik stiekem al een beetje te weten hoe het zou eindigen. Dat stoorde me niet tijdens het lezen. Er gebeurd echter genoeg in het verhaal met hier en daar een plottwist. Bovendien eindige het echt totaal anders dan dat ik dacht. Redelijk schokkend kan ik je vertellen. Wat een cliffhanger! Je wil dit boek in een ruk uitlezen en vervolgens direct naar de boekhandel rennen voor deel 2 Verraad die sinds oktober in het Nederlands is verschenen.