Een tijdje terug kon je op Chicklit.nl kans maken op het Ebook Glazuur van Lisette Jonkman. En guess who was a lucky winner… jawel, mijn vraag werd als één van de tien leukste uitgekozen door de schrijfster herself en niet veel later ontving ik de gedigitaliseerde versie van het boek.

Op een vrije dag, waarop het zonnetje hoog aan de hemel stond, vond ik dat het het perfecte moment was om mezelf eens lekker te trakteren op het lezen van wat goede chicklit. En ik kan je wel verklappen dat ik af en toe hardop heb moeten lachen om dit boek. Het verhaal gaat over Sophie, ze droomt over grootse dingen, maar durft nog niet goed om werkelijk stappen te ondernemen om haar idealen te bereiken. Één onschuldig sms-je zorgt echter voor een domino effect van gebeurtenissen die Sophies leven compleet op de kop zetten.

Ik vond de hoofdpersoon van dit boek zo ontzettend leuk! Ik herkende mezelf namelijk heel vaak terug in haar lotgevallen. Okay, er was één punt in het verhaal dat ik haar hardop uitmaakte voor naïeve doos. Maar verder verder was ze zo echt dat het hele boek voelde alsof één van mijn vriendinnen haar meest gênante geheimen met me deelde.

Ook de andere personages zijn goed beschreven, stuk voor stuk hebben ze bijzondere eigenschappen die maken dat ze erg kleurrijk en interessant maakte. Hierdoor kun je ook erg gemakkelijk een beeld vormen van de personages.

Er zit een heerlijke vaart in het verhaal waardoor ik niet anders kon dan het boek in één ruk uitlezen. Ik vond Glazuur echt een heerlijke chicklit, en kijk nu al uit naar het volgende boek van Lisette Jonkman.