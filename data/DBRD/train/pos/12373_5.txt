In het kader van de Hebbanbuzz heb ik dit boek mogen ontvangen in ruil voor mijn eerlijke mening:

Dit boek is een aanrader voor wie houdt van ijzingwekkende thrillers. De herkenbare gewoonten in het traject woon-werkverkeer en de gevaren die hieraan kunnen vasthangen, maken van dit boek een echte page-turner!

Het verhaal gaat over Zoë Walker, één van de vele duizenden pendelaars per dag in Londen. Dagelijks legt ze hetzelfde traject af met het openbaar vervoer. Op een dag ontdekt ze haar foto in een advertentie waar ze niets van weet. Gespannen houdt ze ook de advertenties van de volgende dagen in het oog. Wanneer ze een verband ontdekt tussen een artikel over een vrouw die het slachtoffer werd van zakkenrollen en een foto van diezelfde vrouw in een eerder geplaatste advertentie, komt de spanning gestaag op gang. Wat zal er met haar gebeuren? Wie houdt haar in de gaten?

Clare Mackintosh maakt je griezelig bewust van hoe gemakkelijk men bepaalde gewoonten aankweekt. Kriebels verzekerd wanneer je ontdekt dat je eigen pendelgewoonten niet veel verschillen van die van het hoofdpersonage, en dat ze net daarom zo gemakkelijk te stalken is. Dankzij deze thriller zal pendelen nooit meer hetzelfde zijn! De vlotte schrijfstijl en verschillende verdachte gebeurtenissen houden je tot op de laatste pagina in spanning!