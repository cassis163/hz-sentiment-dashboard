Voor je het weet ben je verliefd… staat er op de omslag van het boek Vallen. En het is echt zo, je wordt verliefd op het boek en de personages in het boek.

Anne is een journalist, verloofd, jong en een keurige vrouw. Tijdens een interview wordt ze door de leadzanger, Roar/Rory, van een beroemde rockband meegevraagd op tournee. In ruil voor het oppassen op zijn 3-jarige zoontje Rowland krijgt zij een exclusief artikel over de band. Dat is uiteraard goed voor haar carrière. Een carrière die volgens haar verloofde Ian toch niet veel voorstelt. Hij is het er dan ook niet mee eens dat ze een aantal weken in Amerika op tournee gaat met de band.

Van een voorspelbaar en rustig leven thuis belandt ze in de hectische wereld van een rockband. Geen dag is hetzelfde. Tijdens de tournee leert ze alle bandleden goed kennen. Van de vooroordelen blijft weinig over. Als ze dan ook nog gevoelens krijgt voor Roar wordt het wel heel ingewikkeld.

Vallen is lekker vlot geschreven met veel details. Niet alleen de hoofdpersonen leer je goed kennen, ook alle bandleden en hun partners krijgen een mooie rol in dit verhaal. Je leeft met ze mee, zou ze af en toe willen zeggen dat ze niet zo dom moeten doen en beter moeten nadenken. Het lijkt een harde rockwereld, maar uiteindelijk blijkt dat er ook andere kanten aan zitten.

De liefde zit door het hele verhaal, soms onverwacht, maar soms ook wel voorspelbaar. Dat maakt het verhaal niet minder leuk. Het is een heerlijk boek om lekker bij weg te dromen. Het trekt je mee de harde rockwereld in en laat je meegenieten achter de schermen van de band.
Het is een roman waar ik voor ben gevallen en ik weet zeker dat meerdere mensen dat zullen doen.