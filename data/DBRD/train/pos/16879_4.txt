Prinses Super woont in Jippie, een land waar iedereen altijd vrolijk is, zelfs als het even tegenzit. Super vindt het maar niks. Zelf is ze ook wel blij, maar ze heeft net zo vaak last van haar humeur en dat maakt haar net een beetje anders dan de andere inwoners. In Jippie ga je al vroeg op zoek naar een echtgenoot, om daarna eerst nog tien jaar vrolijk buiten te spelen voor de trouwpartij doorgaat. Super moet dus op zoek naar een leuke jongen. Trouwen met JORIS!! ziet ze niet zitten, dus trekt ze met lakei Rolf naar buurland Grom op zoek naar iemand die beter bij haar past.

Sanne Rooseboom houdt er een leuke en onderhoudende stijl op na. Het is beeldend geschreven en niet te plechtig, het taalgebruik spreekt aan. Het contrast tussen Jippie en Grom komt goed uit de verf. De personages zijn karikaturen en alles wat ze zeggen en doen is gebonden aan het land waarin ze wonen. De situaties die daaruit voorkomen, geven het verhaal heel wat humor. Prinses Super heeft wel wat meer diepgang. Dat komt natuurlijk ook doordat ze de humeuren uit de twee landen combineert. Het maakt haar heel herkenbaar voor de lezertjes (8+) en bovendien is ze erg ondernemend en een beetje eigenwijs.

De illustraties van Annet Schaap zijn een beetje piekerig getekend en in zwartwit. Hier en daar zijn ze paginagroot, maar meestal fleuren ze slechts een gedeelte van de bladzijde op. Ze zijn goed gedoseerd en breken de tekst op een leuke manier. De prenten sluiten mooi aan bij het verhaal en geven ondanks het gebrek aan kleur de situaties en vooral de emoties van de personages goed weer.

Jippie! Een humeurig sprookje is geen dik boek, maar omvat toch behoorlijk wat hoofdstukken. Er vallen best wat uurtjes leesplezier aan te beleven. Omdat er voor een stevige en zware papiersoort is gekozen, weegt het voor zâ€™n omvang wel redelijk wat. De kaft is stevig en kleurrijk. Erg aantrekkelijk voor meisjes die van prinsessen houden en over kastelen dromen.

Auteur Sanne Rooseboom is journalist en kinderboekenschrijfster. Ze brengt dit jaar meteen twee kinderboeken uit, want naast Jippie! Een humeurig sprookje verschijnt in het najaar ook nog Het Ministerie van Oplossingen over de avontuurlijke Nina die besluit om Ruben te helpen nadat die een brief schreef aan het ministerie. Sanne Rooseboom heeft altijd al geweten dat ze kinderboekenschrijver wilde worden en vindt verhalen bedenken superleuk.

Illustratrice Annet Schaap wilde dan weer altijd al tekenaar worden en dat deed ze ook gewoon. Ze illustreerde al talloze kinderboeken. Ze is vooral bekend van de tekeningen die ze maakte voor de Hoe Overleef Ik-boeken van Francine Oomen en de Meester Jaap-serie van Jacques Vriens.

Het boek van Sanne Rooseboom heeft ook een eigen website.