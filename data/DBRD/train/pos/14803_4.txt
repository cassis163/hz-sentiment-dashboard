Lotte en Thijs zitten in de klas bij juf Evi en dat vinden ze geweldig. Wanneer het schoolhoofd vervangen wordt, is het plots heel wat minder leuk op school. Juf Brakel, of beter gezegd juf Braaksel, schaft alle fijne dingen af. Er mag niet meer worden getrakteerd, het aquarium verdwijnt en de kinderen krijgen om de haverklap straf. Ondertussen heeft Lotte thuis ook de nodige problemen. Haar stiefvader dwingt haar om hem te helpen bij zijn gemene plannen en ze durft het zelfs niet aan Thijs te vertellen. Hierdoor kan ze vaak niet meer meebouwen aan het vlot waarmee ze willen gaan varen en hoe meer ze ontdekt over de plannen van haar stiefvader, hoe wanhopiger ze wordt.

De spanning in ‘Juf Braaksel’ heeft vooral te maken met de dubbele verhaallijn. Het is niet alleen de situatie op school die de leerlingen zorgen baart, maar ook wat Lotte meemaakt thuis en de druk die dat op de vriendschap tussen Thijs en Lotte zet. Carry Slee neemt de tijd om alle situaties goed te introduceren en voert vervolgens de druk op door een aantal dingen snel achter elkaar te laten gebeuren. Lotte zit tussen twee vuren en in de klas moet iedereen uiterst voorzichtig zijn om juf Braaksel niet boos te maken. Gelukkig gaat de klas een uitdaging niet uit de weg en kiest Lotte de juiste persoon om in vertrouwen te nemen.

Doorheen het hele boek staan grote en kleine illustraties die gemaakt zijn door Iris Boter. Ze verluchten de tekst en voor veel jonge lezers is dat een must. Doordat ze goed gedoseerd zijn, vormen ze een mooie aanvulling op de tekst. De illustratrice weet humor in haar tekeningen te verwerken waar dat nodig is, maar schept ook een beeld bij de minder plezierige en spannende situaties.De nadruk ligt op de emoties van de personages. De prenten zijn niet zo gedetailleerd dat er niets meer aan de verbeelding van de lezer wordt overgelaten, al sluiten ze perfect aan bij de inhoud van het verhaal.

Het boek brengt een amusant en tegelijk onderhoudend en treffend verhaal. Slee gebruikt personages die erg herkenbaar zijn voor leerlingen uit de basisschool en speelt wonderlijk in op hun leefwereld door met een absoluut doemscenario te komen. De verhaallijn rond Lotte is niet ondergeschikt aan die rond juf Braaksel en raakt een gevoelige snaar. Het is gemakkelijk om met het meisje mee te leven. Het is een erg boeiend verhaal dat laat zien waarom Carry Slee zo'n succesvolle kinderboekenschrijfster is.

Ook weten wat Antoinette van 'Juf Braaksel en de magische ring' vindt? Lees zeker de volledige buddyread op de spot van de Hebban Jeugdliteratuur Club!