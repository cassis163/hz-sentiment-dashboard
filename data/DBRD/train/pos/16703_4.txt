Robert Ludlum (1927  2001) behoeft eigenlijk geen nadere toelichting. Auteur van thrillers, in een oplage van meer dan 210 miljoen gedrukt en vertaald in 32 verschillende talen. De auteur begon zijn carrière als acteur en theaterproducer. In 1971 verscheen zijn eerste boek: De Scarlatti Erfenis. De Hades Factor is het eerste boek dat Ludlum met een andere auteur schreef. Na zijn dood, in 2001, verschenen er nog verschillende boeken onder zijn naam. Verschillende schrijvers, onder wie Eric van Lustbader en Gayle Lynds, werken verder aan zijn boeken. Het meest bekend is Ludlum geworden met zijn boeken rond Jason Bourne die ook allen als verfilmingen grote kassuccessen werden. Nu na lange tijd herdrukt The Bourne Identity.
De bemanning van een vissersboot vist een meer dode dan levende man op uit zee. Ze brengen hem naar een arts, Geoffrey Washburn, in Port Noir. Wanneer de man bij kennis komt en de arts hem zijn naam vraagt, kan hij daar geen antwoord op geven. Hij is zijn geheugen volledig kwijt. Als hij, na een tijdje, ruzie krijgt met een aantal vissers, acht de arts het raadzaam voor hem om uit Port Noir te vertrekken. Met wat geld en het paspoort van Washburn vertrekt hij op een vissersbootje en komt in Marseille terecht. Van daaruit weet hij in Zurich te komen en daar wordt een tipje van de sluier opgelicht. Hij komt (denkt hij) zijn identiteit aan de weet: Jason Charles Bourne uit New York. Verder blijkt dat men naar hem op zoek is. Samen met Marie St. Jacques, een vrouw die hij in eerste instantie gegijzeld heeft, gaat hij naar Parijs om verder te zoeken naar zijn herkomst en identiteit. Maar ook daar weten ze hem te vinden. En dan begint het echte kat-en-muis spel.
De verhouding tussen Jason en Marie geeft het boek iets menselijks. Ondanks alles wat er gebeurd is, houdt Marie onvoorwaardelijk van Jason, steunt zij hem en probeert hem zo veel mogelijk te helpen bij zijn zoektocht. Hij vecht, samen met een paar medestanders die in hem geloven, tegen anderen, maar eigenlijk vooral tegen zichzelf. Een mooi beschreven innerlijk gevecht.
The Bourne Identity is een boek dat je moeilijk weg kunt leggen. Als je eenmaal in het verhaal zit, wil je ook weten hoe het verder gaat, wat er verder gebeurt. Een cliché, maar in dit geval is het echt zo.
Sommige complotten worden wel erg gemakkelijk doorzien en de heldere kijk van zaken van Marie is af en toe verbazingwekkend. Acties, bedacht door Jason, die maar mondjesmaat van zijn geheugen gebruik kan maken, zijn soms bijna onmogelijk, maar dit alles doet weinig af aan The Bourne Identity. Gedurende het gehele verhaal wordt naar de uiteindelijke climax toegewerkt. Ondanks dat je weet dat er niets ernstigs met Jason gebeurt en dat hij alle aanslagen wel overleeft, doet dit niets af aan de spanning. Het is natuurlijk ook spannend dat Carlos uiteindelijk ook nog in leven blijft. Dat belooft wat voor de volgende delen.