‘Nirwana’ speelt zich af in het ‘Laatste Arrondissement; een afgescheiden deel van Nederland. Een waar getto. Het verhaalt over een drug die de naam N.R.One ofwel Nirwana draagt. Nirwana is een zeer verslavend en kostbaar middel. Om het middel te kunnen bekostigen prostitueren jonge mensen zich op grote schaal.

De hoofdpersonen, Ronnie, Dara en Uwen, wonen in het Laatste Arrondissement in een smerige flat. Zij zijn al geruime tijd onder de invloed van de drug en zijn er slecht aan toe. Vooral Ronnie, wiens hersenen al zijn aangetast door het alles verterende middel.

“Ronnies hersens haperden. De drug had twee jaar de tijd gehad om er een spons van te maken. De inhoud van één capsule. Meer dan dat kon hij niet verdragen. Morgen had hij geen gif meer nodig. Uwen aarzelde. Eén dosis weggeven, om zelf een laatste restje menselijkheid te houden. Een zinloze ruil in een samenleving die hem had uitgebraakt, waar mensenrechten slechts voor de legitieme burgers in de betere arrondissementen golden.”

De verdwijning van Dara is het begin van een grootscheepse zoekactie. Zowel Uwen als Dara’s ouders, die in Stad Holland wonen, gaan op zoek naar haar. Ze komen er achter dat Dara, met vele anderen, gevangen wordt gehouden en misbruikt.
Zien Uwen en de ouders van Dara kans het meisje te redden? Je leest het in ‘Nirwana’!

“Uwen slikte. De transpiratievlekken onder zijn armen en op zijn hals voelden warmer, door een aanvoer van vers zweet. Hij verdoemde Ronnie naar de hel. En hij vervloekte zichzelf, hij had al veel eerder zijn eigen weg moeten gaan.”

Lauerhohn heeft met ‘Nirwana’ opnieuw een bloedstollend verhaal geschreven. Het is een thriller met een vleugje Science Fiction. Ondanks de invloed van het SF-genre, is het wel degelijk een realistisch (toekomst)scenario. Angstaanjagend, dat wel.

De schrijfstijl van Lauerhohn is direct, ongenuanceerd en hier en daar zelfs hard, maar dat sluit naadloos aan bij het verhaal. De sfeer is benauwend werkelijk, filmisch haast.

“Ze stond in een portiek tegenover hun bouwval en wenkte hem. Het meisje wees met een bevende vinger naar de bovenste etage van hun pand. Daar schreeuwde iemand, ijselijk. Uwen aarzelde niet en zocht zijn heil in de schaduwen van het portiek.”

De auteur ziet kans je als lezer het verhaal volledig in te sleuren en je te laten meeleven met de jonge hoofdpersonen. Je kunt niet anders dan ademloos verder lezen omdat je wilt weten of het goed komt met het jonge drietal.

‘Nirwana’ is de derde thriller van Lauerhohn en hij bewijst ook met dit boek dat hij diverse genres uitstekend aan kan.

Over de auteur
Lauerhohn is geboren op 31 mei 1960 in ’s Hertogenbosch. Pas op 51 jarige leeftijd schreef hij zijn eerste roman, 'Noptula' (Science-fiction). Daarna neemt hij deel aan diverse schrijfwedstrijden en zijn een flink aantal van zijn korte verhalen in genre-magazines gepubliceerd. Zelfs in de USA.

Uitvoering
Uitgever Ambilicious
ISBN: 9789492551047
Paperback, 172 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing en boekrecensent.
http://ht-c-communicatie.nl/