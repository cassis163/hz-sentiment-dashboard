Suqar, de titel en eigenlijk ook de samenvatting van dit kookboek. Suiker is in de Arabische wereld al langer aanwezig dan in Europa, suqar is dan ook het oorspronkelijke Arabische woord voor het Nederlandse suiker. In het kookboek Suqar hebbe Greg en Lucy Malouf heerlijke recepten verzameld van zoetigheden en desserts uit het Midden-Oosten.

Het kookboek begint heel persoonlijk met een introductie van de schrijvers Greg & Lucy Malouf. Hierin beschrijven ze hoe hun liefde voor zoetigheden en desserts is ontstaan. Ze hebben Libanese roots en laten in Suqar zien wat voor heerlijke zoetigheden het Midden-Oosten te bieden heeft. Desserts en zoetigheden zijn diepgeworteld in de Midden-Oosterse keuken en hebben grote invloed gehad op de Europese keuken.

Suqar is een dik kookboek met een prachtige vormgeving. Ook hierin zie je de invloeden uit het Midden-Oosten terug. Helaas zijn niet alle recepten van een foto voorzien, maar de foto’s die in het boek staan zijn prachtig, soms wel twee pagina’s groot. De foto’s zijn stijlvol en brengen het eindresultaat mooi in beeld. Zo weet je hoe het eindresultaat eruit kan komen te zien.

In het kookboek kun je ontzettend veel recepten vinden, die in verschillende categorieën zijn ingedeeld Zo staan er in het kookboek recepten met fruit, zuivel, ijs, koekjes, cakes, taarten en puddingen, klein gebak en vruchtentaarten, beignets en pannenkoeken, suikergoed, conserven en dranken. Bij al deze categorieën loopt het water je al in de mond. Per categorie kun je meer dan 10 recepten vinden. Er staan recepten in het boek die wij ook wel kennen, zoals lavacakejes, of cheesecake, maar allemaal hebben ze een variatie uit het Midden-Oosten. Ook kun je in dit kookboek typische Midden-Oosterse recepten terug vinden zoals Turks fruit, dadels en baklava.

Elke categorie begint met een korte introductie over deze groep en daarna volgen de recepten. Het recept start met een introductie over het recept, waarin Greg en Lucy meer vertellen over het recept, de achtergrond ervan en hoe je dit mooi kunt serveren. Vervolgens komt de ingrediëntenlijst en ondanks dat het recepten uit het Midden-Oosten gaat, zijn eigenlijk alle ingrediënten gewoon terug te vinden in de algemene supermarkt. Als laatste volgt de beschrijving van de bereiding, die duidelijk en stapsgewijs aangeeft hoe je het recept kunt maken. Suqar biedt toegankelijke recepten die er verrukkelijk uitzien

In deze tijden hoor je vaak dat suiker niet goed is, de schrijvers van Suqar zeggen dat het juist lekker is om af en toe iets heerlijks zoets te eten, niet te vaak, want dan blijft het bijzonder! Suqar geeft in ieder geval genoeg inspiratie om heerlijke zoetigheden te maken!