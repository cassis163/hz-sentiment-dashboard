Dankzij Uitgeverij Cargo kreeg ik de kans om het boek ‘Handschrift van de Duivel’ van Donald Nolet te lezen. Het was voor mij de eerste keer dat ik een proefdruk mocht lezen vooraleer het boek officieel verschenen was! Ik was dan ook ontzettend blij en wil Uitgeverij Cargo hiervoor heel erg bedanken!

Het hoofdpersonage is Zina Welter, een wiskundige die afgezonderd leeft en helemaal in de ban raakt van het Voynichmanuscript. Ze probeert het mysterieuze manuscript te ontcijferen met een speciaal algoritme. In haar zoektocht wordt ze vergezeld door enkele specialisten die de koppen bij mekaar steken om dit mysterie te ontrafelen. Ze belanden in verschillende Europese steden en komen steeds dichter en dichter bij de ontknoping. Er gebeuren echter meer en meer vreemde dingen waardoor Zina niet meer weet wie ze kan vertrouwen…

Ik was nog niet bekend met de auteur Donald Nolet. Het boek werd omschreven als een thriller en door de spannende titel was ik heel benieuwd naar het verhaal. De hoofdstukken spelen zich afwisselend af in het heden en in het verleden. Het verhaal leest vrij vlot waardoor ik het boek op 1 dag heb uitgelezen. Het deed me bij momenten een beetje denken aan ‘De Da Vinci Code’.
Het is een avontuurlijke thriller met naarmate het verhaal vordert een aantal spannende momenten. Het verhaal is avontuurlijk en mysterieus maar er mocht van mij nog wat meer spanning in zitten.
Na het lezen van dit boek werd mijn interesse in dit mysterieuze Voynichmanuscript wel gewekt. Ik heb meteen wat opzoekingswerk gedaan op het internet.
Ik heb genoten van het boek en zou het aanraden aan mensen die graag boeken lezen in de stijl van ‘De Da Vinci Code’. Er zitten soms wat moeilijkere stukken in waardoor het boek misschien niet voor iedereen geschikt is. Ik ben heel blij dat ik dit boek heb mogen ontdekken en ga het gesigneerde boek dat ik binnenkort mag ontvangen dan ook zeker koesteren!