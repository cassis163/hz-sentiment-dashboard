Hoe kan je verder gaan met je leven na de verschrikking van Bergen-Belsen?
In het kamp was het een dagelijks gevecht om te overleven, nu is het voor Nanette Konig-Blitz een dagelijkse strijd om de nachtmerries, herinneringen en verdriet het hoofd te bieden.
In dit aangrijpende relaas vertelt ze over haar leven voor de oorlog, tijdens de bezetting en na de deportatie.Hoe ze van een gezond, onbezorgd tienermeisje veranderde in een meer-dood-dan-levend skelet.
Het gaat allemaal ons voorstellingsvermogen te boven; de angst, de onzekerheid, de mensonterende omstandigheden, de ontberingen, de pijn en het ontdraagbare wat de kampbewoners meemaakten.
Het verlies van haar ouders en broer trof haar het hardst en ontnam haar de wil om te overleven. Een toevallige ontmoeting met haar vroegere klasgenootje Anne Frank in Bergen-Belsen zorgde voor een klein moment van vreugde in de hel waarin ze beiden beland waren. Nanette wist deze hel te overleven, maar wat volgde was ook nog een beproeving; vlektyfus, tbc en een longontsteking.
Na enkele jaren in een sanatorium en in Londen te hebben gewoond leert ze haar huidige echtgenoot kennen met wie ze uitwijkt naar Brazilie. Na meer dan 50 jaar na de bevrijding durft Nanette haar verhaal aan de buitenwereld vertellen. Een aangrijpende getuigenis over de meest gruwelijke gebeurtenissen in de geschiedenis.