MIJN MENING OVER DE UITSTRALING VAN HET BOEK:
De prachtige cover geeft het verhaal precies weer qua kleur en foto.

MIJN MENING OVER DE INHOUD:
Als haar zus Anneke aan Irene vertelt dat zij door haar broer Cor seksueel misbruikt is gaat er een schok door haar lijf. Jemig! Wat een klootzak is die broer van ons roept ze verbijsterd. En daarna: Hij heeft ook op mij gelegen. Ze probeert haar woorden en herinneringen weg te stoppen. Het verhaal van Anneke is een begin van een moeizame zoektocht naar haar jeugdjaren. Een verleden dat ze ver heeft weggestopt, omdat het te pijnlijk was om aan te denken.
Deze trigger, waar ze zich op dat moment nog niet van bewust is, zorgt er voor dat ze lichamelijke klachten krijgt m.n. vermoeidheid speelt haar parten en ze kan haar werk als onderwijzeres niet meer volhouden. Ze begrijpt niet wat er aan de hand is. Ze bezoekt verschillende artsen en een haptotherapeut, maar ze blijft zich ellendig en moe voelen totdat ze bij een psychotherapeut terecht komt. En samen gaan ze op zoek naar haar verleden. Eerst is alles nog vaag, in nevel gehuld, maar na verloop van tijd krijgt ze flashbacks, klaart de nevel langzaam op en wordt alles duidelijk.
Het verhaal geeft een goed beeld van het leven van Irene als slachtoffer: ongeloof, haar aangeleerde gedrag om te overleven, de worsteling, vluchten en later het vechten om met haar verleden af te rekenen. Alles wat ze heeft meegemaakt als kind, volwassene en haar weg naar herstel worden tot in detail pijnlijk en realistisch beschreven.
Een triest, ontroerend verhaal dat je raakt, maar ook laat zien dat er hulp is als je dat kind van toen durft en kunt omarmen. Geeft wat het toen nodig had en jezelf als volwassene daardoor ook bescherming en een veilig gevoel biedt. Kwetsbaar durft op te stellen. Je kunt groeien en er krachtig en sterk uitkomen. Bemoedigende gedachten.