De naam John Flanagan is onlosmakelijk verbonden met de ‘Grijze Jager’-reeks, waarvan er wereldwijd miljoenen exemplaren zijn verkocht. Het toernooi van Gorlan is het eerste deel van de reeks ‘De Grijze Jager: De vroege jaren’, een prequel die zich een tiental jaren voor de gebeurtenissen in ‘De Grijze Jager’ afspeelt en Halt en Crowley in hun jonge jaren in de hoofdrol heeft.    

Morgarath, de kwaadaardige baron van Gorlan, aast op de troon en is van plan om de Grijze Jagers uit de weg te ruimen. Hij lijkt in zijn opzet te slagen, maar dat is buiten de jonge ridders Halt en Crowley gerekend. De vrienden besluiten om op zoek te gaan naar de gegijzelde kroonprins Duncan en het land door te reizen en de onteerde Grijze Jagers te overtuigen om zich bij hen te voegen en zo een sterk front te vormen tegen Morgarath. Hun queeste stelt hen voor de nodige beproevingen en niet elke Grijze Jager is makkelijk te overtuigen. Bovendien voelen ze voortdurend de hete adem van Morgarath in hun nek.  

Het toernooi van Gorlan is een onvervalst ridderverhaal waarin goed tegenover kwaad komt te staan. Aan de ene kant heb je de Grijze Jagers met Halt en Crowley als belangrijkste vertegenwoordigers, aan de andere kant de kwaadaardige Morgarath en zijn handlangers. Ondanks deze zwart/wit-opdeling zijn de hoofdpersonages gelaagd en intrigerend. De queeste is doorspekt met avontuur, maar Flanagan laat de lezer ook echt kennismaken met zijn personages door hen (niet zelden ludieke) conversaties te laten voeren en via beknopte beschrijvingen een treffende sfeer op te roepen.  

Flanagan beperkt zich niet tot één perspectief en geeft de gedachten en beleving van al zijn personages weer als een alziende verteller. De eerste bladzijden valt dit op aangezien dit niet vaak voorkomt, maar de lezer is er dankzij zijn vlotte schrijfstijl meteen mee weg. Hij houdt het doel recht voor ogen, zonder al te veel weg te geven. Er zijn een paar klassieke, voorspelbare elementen te ontdekken zoals een houten lanspunt die tijdens een toernooi heimelijk vervangen wordt door een ijzeren exemplaar om de tegenstander uit te schakelen, maar in dit geval draagt het bij aan de charme van het verhaal.  

Het toernooi van Gorlan vormt voor de fans van de Grijze Jager een fijn weerzien, voor nieuwelingen een zeer aangename kennismaking. Flanagan biedt de lezer genoeg om hem een leeservaring te bezorgen die omslaat in het onweerstaanbare verlangen om een middeleeuwse plunje aan te schaffen, op een paard te springen en de wereld te redden van de booswichten. Enige voorkennis is trouwens niet nodig om aan Het toernooi van Gorlan te beginnen.