Schrijfster Alexandra Terlouw-van Hulst is de vrouw van schrijver Jan Terlouw. Met het boek Eén vrouw, twee mannen steekt de bijna tachtigjarige schrijfster het verhaal van koning Arthur in een modern jasje.

Jeannet is gelukkig in haar huwelijk met Artur. Zonder er een geheim van te maken, hebben ze beiden wel eens een ander gehad: “Eentje voor de pret en elkaar om op terug te vallen.” Op het moment dat Jeannet het vermoeden krijgt dat Artur iets met oppervlakkige vriendin Marga heeft, vertrekt ze voor een tijdje naar Parijs om haar leven op een rijtje te zetten. Op de eerste avond ontmoet ze dankzij haar reisgezelschap de jongere Jester en ontstaat er een passionele relatie, maar dan staat Marga’s zoon Mauk plotseling voor de deur met een onthutsende mededeling. Ze besluit terug te keren naar Nederland, maar als Jester haar later volgt, ontstaat er een driehoeksverhouding.

Terlouw-van Hulst laat duidelijk merken dat haar tweede boek een moderne Arthur vertelling is. Zo heet Jeannets man bijvoorbeeld Artur, is Jesters werkelijke naam Lancelot en komt er zelfs een ronde tafel aan bod. Dit helpt de lezer die bekend is met het originele verhaal om een duidelijk beeld te scheppen bij de verhoudingen tussen de personages. Aan de andere kant ligt het er af en toe iets te dik bovenop, waardoor je als lezer meteen met je gedachten naar de middeleeuwse variant gaat.

"Aan een grote tafel zitten ze. Wel met z’n achttienen, schat ik. Het is indrukwekkend. De zaal is niet luxueus, maar functioneel en daardoor juist mooi ingericht. Hij ligt op het oosten, aan de voorkant van het pand. Er zijn nog fraaie oude vensters, hoog en de ramen in ruitjes verdeeld. De zon staat net boven de huizen schuin aan de overkant en het licht schijnt via de herfst in de iepen aan de gracht op de enorme ronde tafel."

Al redelijk snel wordt duidelijk dat dit boek in een soort briefvorm geschreven is. De beschrijvingen in Eén vrouw, twee mannen zijn dan ook niet heel gedetailleerd, maar toch sleept de schrijfster je mee in het leven van ik-persoon Jeannet. Je blijft ieder moment benieuwd naar de volgende stappen die Jeannet in haar liefdes- en gezinsleven zal nemen.

Eén vrouw, twee mannen leest gemakkelijk weg door de simpele, maar heldere schrijfstijl. Ondanks dat het af en toe te duidelijk is dat dit boek verwijst naar de legende van koning Arthur en je als lezer regelmatig kunt voorspellen wat er ongeveer gaat gebeuren, blijf je lezen door de bijzondere omstandigheden die elkaar constant opvolgen. Een heerlijk boek voor degenen die interesse hebben in de oude legende, maar toch opzoek zijn naar een modern verhaal beschreven door de ogen van een vrouw.