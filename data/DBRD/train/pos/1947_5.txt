Jenny Aaron strijdt voor gerechtigheid. Als lid van een eliteteam van de Duitse politie is ze actief als rechercheur in een wereld die gedomineerd wordt door mannen. Ze is uitstekend in haar werk, heeft een voorliefde voor vuurwapens en is specialist in bijzondere verhoortechnieken. Het team lijkt onaantastbaar en levert uitzonderlijke resultaten op het gebied van opgeloste zaken. Om een gestolen kunstwerk van Chagall terug te krijgen, wordt Jenny gekoppeld aan collega Niko. Tijdens de missie in Barcelona krijgt het leven van Jenny een akelige wending.  

Vijf jaar later heeft Jenny geleerd om met de consequenties om te gaan. De moordenaar nam niet haar leven, maar haar gezichtsvermogen. Vanaf dat moment begint haar strijd in een donkere wereld waar alles een nieuwe betekenis heeft gekregen. Ze ontwikkelt een vechtlust om terug te komen op haar oude niveau en als een normaal persoon door het leven te gaan. Een telefoontje van haar ex-collega’s uit Berlijn zorgt ervoor dat ze alles opzij zet. Er is een moord gepleegd op een psychologe in een gevangenis en de beoogde dader deelt een verleden met Jenny.  

Dat de Duitse schrijver Andreas Pflüger (1957) van huis uit scenarioschrijver is, kan de lezer meteen proeven bij de openingsscène van zijn tweede misdaadroman Voor eens en altijd. Vertaalster Renée Vink zorgde voor een zeer prettige en leesbare vertaling waarin het fijnzinnige oog voor detail van de auteur prima tot zijn recht komt. De scènes hebben een aparte opbouw; vaak zijn ze gekoppeld aan herinneringen van Jenny en onthullen zo iedere keer meer over haar karakter.
Door een hoofdpersoon op te voeren die één van haar belangrijkste zintuigen kwijt is, loopt de auteur het risico om het zichzelf moeilijk te maken. Waar Pflüger juist in slaagt is om de andere zintuigen, zoals het reukvermogen en het gehoor, zo intens te beschrijven dat de lezer deelgenoot wordt van Jenny’s wereld.
Het maakt van Jenny Aaron een bijzonder en origineel personage die je graag op de voet volgt in haar zoektocht naar de waarheid.

Daarin schuilt ook de kracht van deze thriller; Pflüger voert de spanning heel bedachtzaam op in een bizarre wereld die zo nu en dan uitspat in extreme situaties. Ondanks de vaart in deze actiethriller neemt de auteur de tijd om de emoties en gedachtegangen van zijn personages goed toe te lichten waardoor de lezer de mogelijkheid krijgt om met ze mee te leven.

Psychologische diepgang, bikkelharde politiehumor en fantastische achtervolgingsscènes met onverwachte uitkomsten zorgen ervoor dat deze thriller je meetrekt in een fascinerende omgeving waarin opgeven geen optie is.