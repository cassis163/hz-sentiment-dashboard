Prooi van Deon Meyer brengt oude bekenden samen. De politie afdeling van de Valken, Bennie Griessel met zijn flamboyante collega Cupido Vaughn krijgen een enigmatische klus voor de kiezen.
Toch worden de heren ouder, Vaughn moet afvallen en Bennie hoewel op leeftijd maakt zich zorgen over zijn aanstaande huwelijksaanzoek.

Bij toeval worden ze bij een vermissing van een beveiliger betrokken. Tijdens een luxe treinreis door Zuid-Afrika is hij zoek geraakt. Vervolgens wordt het lichaam ergens langs het spoor gevonden. De plaatselijke politie heikneuter doet de tenen van Cupido krommen, maar de zaak is zelfs voor het elitekorps van de Valken een puzzel.

Intussen is er nog een oude bekende in het verhaal geslopen, al duurt het even voor je hier achter komt. In Bordeaux, Frankrijk wordt een huurmoordenaar in ruste wederom in stelling gebracht. En ook hij is inmiddels op leeftijd. Het kraakt weliswaar bij hem, maar de oude reflexen komen toch weer tot leven. Dat zal deze pion nodig hebben met de Russen op zijn hielen. De oude agent in ruste is ingeschakeld door een andere groep van oude mannen in Zuid-Afrika, die zich zorgen maakt over de corruptie waar ook het hoogste gezag en de hoogste leider van Zuid-Afrika niet vies van is.
Er is maar een oplossing.

Uiteindelijk komen de verhaallijnen samen. Griessel en Vaughn moeten vooral volhouden, met hulp van de bekende hulpbronnen bij de Valken, die off the record hen bijstaan.

In de recensies tot nu toe lees ik veel waardering over dit zesde deel van Griessel. Zelf, vond ik om in de stijl van de recensie te blijven, dat er iets van roest lijkt geslopen in het schrijven van Deon Meyer, die zelf ook niet meer de jongste is. Ik vond de vorige delen toch iets spannender, iets meer vaart hebben.
Het deel in Frankrijk stak in positieve zin hierbij af. De verhaallijn in Zuid-Afrika lijdt wat mij betreft onder een stukje roestvorming. Het einde was toch iets te abrupt en een beetje teleurstellend.
Toch, blijft de serie rondom Bennie Griessel boeiend en origineel genoeg om vier sterren te geven. De corruptie (staatskaping) geeft een donkere rand aan dit verhaal, waardoor het niet zozeer een boek vol spanning is, maar een aanklacht tegen de mate van staatskaping in Zuid-Afrika. Is het werkelijk zo ernstig gesteld? Is het systeem zo verziekt? Waar is de erfenis, het visioen van Mandela? Zelfs de jonge helden van weleer, inmiddels oude mannen kunnen het tij niet keren.