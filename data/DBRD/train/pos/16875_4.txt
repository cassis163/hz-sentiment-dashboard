Charlotte Lucas is het pseudoniem van Wiebke Lorenz. Deze Duitse auteur is niet onbekend in boekenland. Samen met haar zus schreef ze onder het pseudoniem Anne Hertz verschillende bestsellers. Jouw perfecte jaar heeft Lorenz zelf geschreven en haar doel met het schrijven van dit boek was antwoorden vinden op grote en kleine levensvragen.

Het eerste wat opvalt aan Jouw perfecte jaar is de prachtige vormgeving van het boek. Het wordt terecht omschreven als een luxe-editie met een hardcover en een mooie paars/roze kleur aan de randen van de bladzijdes. Het zorgt voor een vrolijke aanblik en dat terwijl het verhaal niet altijd even vrolijk is. De hoofdpersoon Jonathan vindt op nieuwjaarsdag na zijn dagelijkse hardlooprondje een tas aan zijn stuur waar een agenda in zit. Het is een zorgvuldig ingevulde agenda waar dagelijks opdrachten in staan die de eigenaar van de agenda moet vervullen. Deze agenda was duidelijk niet bestemd voor Jonathan, maar hij is wel nieuwsgierig van wie de agenda is en hoe die aan zijn stuur terecht is gekomen. Daarnaast roept het handschrift van de persoon die de agenda heeft ingevuld herinneringen op aan zijn moeder. Hij besluit de eigenaar te traceren en raakt tegelijkertijd in de ban van de inhoud van de agenda en het effect dat het op zijn leven heeft.

Naast Jonathan maak je ook kennis met Hannah. Een jonge, vrolijke, impulsieve vrouw die net samen met haar vriendin een eigen bedrijf heeft opgezet als ze van haar vriend slecht nieuws te horen krijgt. Met deze twee personages bouwt Charlotte Lucas langzaam een verhaal op. In het begin zijn het echt twee losse verhaallijnen die naast elkaar lopen. Pas op de helft van het verhaal worden er langzaam verbanden gelegd tussen deze twee personages en daarmee krijg je als lezer de kans om je volledig in het verhaal in te leven.

Zoals je zou verwachten van een hoofdpersonage maakt Jonathan de grootste ontwikkeling door. Maar ondanks dat de ontwikkeling duidelijk zichtbaar is, wordt het geen moment ongeloofwaardig. Waar je je als lezer eerst kon ergeren aan de starre en vaste denkpatronen en handelingen van Jonathan, ga je langzaam genieten van de manier waarop hij loskomt en zijn leven een andere wending geeft dankzij de agenda.

De schrijfstijl van Lucas is prettig en goed te volgen. Met name de leuke, vlotte dialogen tussen Hannah en haar beste vriendin Lisa zijn heerlijk om te lezen. Ook de wisseling tussen de personages en tijden lopen mooi in elkaar over en zorgen geen moment voor onduidelijkheid. Langzaam kruipen de twee verhaallijnen naar elkaar toe en de timing hierin is precies goed.

Wat Jouw perfecte jaar ook zo bijzonder en geloofwaardig maakt zijn de serieuze thema’s die worden aangehaald. Dementie, verlies, alcoholisme en liefde zijn een paar van de thema’s die in dit verhaal aan bod komen. Daarbij wordt het niet mooier gemaakt dan het is en dat zorgt ervoor dat Jouw perfect leven laat zien dat het leven niet altijd even perfect is, maar dat er wel mooie dingen uit nare gebeurtenissen kunnen voortkomen.

Geeft deze roman antwoord op levensvragen? Dat is moeilijk om te zeggen, maar het zet je als lezer wel aan het denken en belangrijke levenslessen worden benoemd. Dat maakt Jouw perfecte jaar tot een bijzonder verhaal dat meer dan de moeite waard is om te lezen.