Terry McCaleb is weg bij de FBI; hij heeft een harttransplantatie ondergaan en zoiets kost al genoeg energie. Maar dan wordt hij benaderd door Graciela Rivers, die een zus blijkt te zijn van de donor aan wie Terry zijn hart te danken heeft. De donor, Gloria Torres, is vermoord. Of McCaleb misschien wil achterhalen...
In eerste instantie voelt hij er niets voor. Wat later speelt zijn schuldgevoel op, en iets van zijn oude jachtinstinct. Hij gaat dus op onderzoek uit en we belanden in een ouderwets degelijke Connelly-thriller. Overal blijkt net iets meer achter te zitten dan je op het eerste gezicht zou verwachten, en op de gekste momenten maakt het verhaal nog een extra draai.
Het enige onwaarschijnlijke in dit boek is nou net die transplantatie: McCaleb is wel erg actief voor iemand die acht, negen weken eerder zo'n operatie heeft doorstaan.