Op 11 april 2016 heb ik meegedaan aan een wedstrijd van de Facebookgroep “Boekenfans”. Deze groep is een gezellige community waar alle leesverslaafden bij elkaar komen en praten over hun passie.

Op 14 april 2016 kreeg ik te horen dat ik het boek “Indra” van Sterre Carron had gewonnen. Mijn geluk kon niet op. Ik had al zoveel van Sterre Carron gehoord en gelezen! En nu mocht ik ook haar nieuwste boek reviewen.

Tijd is helaas niet altijd aan mijn zijde geweest door een drukke stage- en schoolperiode nadien, maar hier is dan eindelijk mijn review.

Het verhaal:
Indra en Lore zijn samen met hun (dronken) vriend Andreas op stap geweest. Op weg naar huis rijdt Lore twee fietsers aan. Indra en Andreas zitten bij haar in de auto. Lore bedenkt het plan om Andreas aan het stuur te zetten en hem zo de schuld te geven van het ongeval. Vijf jaar later krijgt Andreas zijn geheugen stilaan terug. Dit zorgt ervoor dat Indra zich opgejaagd wild voelt en steeds dieper wegglijdt in een web van leugens. Ze leert ook een steenrijke investeerder kennen, die haar vraagt om zicht tot de islam te bekeren.

Mijn mening:
Eerlijk? Dit boek is het eerste boek dat ik van Sterre Carron lees, en het is een echte pageturner. Het verhaal is bijzonder spannend en hoe moe je ook bent, je kunt het echt bijzonder moeilijk wegleggen. Niet ideaal dus om te lezen tijdens je blok, als je moet slapen, …

Het gevoel van een echte pageturner te hebben heb ik nog maar bij vier andere boeken gehad: 50 tinten, Het Eiland, Azerty en de Godinnentrilogie. Het boek is dus een echte aanrader!

Het verhaal kwam zeer goed op gang en bleef dat ook, maar ik was toch ook wel wat ongeduldig naar het stuk waar de waarheid effectief aan het licht kwam en waar Indra de steenrijke investeerder leert kennen. Maar dit alles werd ruimschoots goedgemaakt door de vele plotse en onverwachte gebeurtenissen doorheen het hele verhaal. Je krijgt ook een diepere kijk op de personages in het verhaal. Zo kun je het ook makkelijker volgen. Zeker als je de vorige boeken van Sterre Carron nog niet hebt gelezen!

Dankzij dit boek ben ik zeker van plan om ook de vorige boeken van Sterre Carron te lezen (Mara, Tirtha, Matsya, Trifla en Indigo). Ik heb ook gehoord dat haar boeken steeds beter en beter worden, en nu ik Indra als eerste gelezen heb, ben ik daar ook helemaal van overtuigd!

En nu is het tijd om weer een ander goed boek te vinden, te lezen en te reviewen. Mission impossible na zo’n boek! :(

“Indra” van Sterre Carron
Uitgeverij Witsand Uitgevers
370 pagina’s

Mijn recensie: 4,5 / 5

Aan Els Ebraert en Stefanie Roels van de groep Boekenfans heel erg bedankt voor deze kans!
Aan Sterre Carron heb ik nog de volgende boodschap: Heel erg bedankt voor deze kans en voor jouw geduld. Keep up the good work, want van jou wil ik nog veel meer lezen! :)