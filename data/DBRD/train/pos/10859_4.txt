Het leven van Harm en Ellen Kaakmans neemt een dramatische wending wanneer hun zesjarige zoontje Colin spoorloos verdwijnt. In de jaren daarna proberen zij zich, tezamen met hun dochter Christina, krampachtig staande te houden. Dat lijkt echter niet te lukken.
Christina, inmiddels achtentwintig, raakt verslaafd aan drugs ten gevolge van haar schuldgevoel, vader Harm begraaft zich in zijn werk en zijn vrouw Ellen ligt dagenlang achtereen met migraine in bed. Heeft Ellen werkelijk migraine of is er iets anders aan de hand? Christina onthult stukje bij beetje haar moeders ‘geheim’, maar kan ze de situatie ook keren of wordt ze er in meegesleurd?
“Voor het eerst komt de mogelijkheid in me op dat mijn moeder zichzelf niet had verwond laatst, maar dat iemand anders dat heeft gedaan. Een koude rilling loopt over mijn rug bij het idee en ik moet mijn best doen om niet te huiveren.”
Een heftige psychologische thriller van deze Geraeds. Zij heeft het vermogen haar lezers direct te boeien en deze aandacht vast te houden tot aan de laatste pagina. Haar schrijfstijl is vloeiend en qua sfeer uitstekend passend bij het verhaal. Die sfeer is haast bizar te noemen en daarmee onderscheidt Geraerds zich van mening andere thriller.

“En dan ziet ze hem. Hij staat met zijn enge dunne armen in een vuilcontainer te graaien, met de traagheid die ze zo goed van hem kent. De traagheid die haar zo’n angst aanjaagt elke keer als hij op haar af komt.”

Geraeds weet haar personages prima te karakteriseren. Vooral Ellen en Christina komen heel goed uit de verf. Haar dialogen zijn heel natuurlijk en bevatten nergens informatie die niet in een dialoog thuishoren. Een kunstgreep waar sommige auteurs zich nog wel eens van willen bedienen.

De opgetekende gedachten en stemmen die zich afspelen in het hoofd van Christina, geven het verhaal nog verdere diepgang en de bijzondere constructie waarbij alleen de hoofdstukken van Christina in de eerste persoon zijn geschreven brengt een fijne variatie in het geheel.

Kortom, een onderscheidende en uiterst spannende psychologische thriller!

Over de auteur
Geraeds (1981) schreef reeds op zeer jonge leeftijd haar eerste gedichtjes. Op haar 15e begint ze aan haar eerste (jeugd)boek Achtervolgd door de Dood, dat ze in 2005 in eigen beheer uitgeeft onder het pseudoniem Jayda Rosa. Ook liet ze in dat jaar een bundel met gedichten drukken.

Na de middelbare school volgt Geraeds de lerarenopleiding Engels en werkt enkele jaren als docente op een middelbare school. Daarna gaat ze als boekhouder aan de slag. In haar vrije tijd blijft ze echter schrijven.


Inmiddels is Geraerds fulltime met schrijven bezig. Ze is in 2011 een eigen bedrijf gestart: Tekstbureau Charizma, volgde de opleiding voor Docent Creatief Schrijven aan de HVA en geeft cursussen creatief schrijven.

Uitvoering
Uitgeverij Kramat
ISBN: 9789462420984
Paperback, 262 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/