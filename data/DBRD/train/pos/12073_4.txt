Wanneer er bij de Koningskloof in Fjällbacka een jonge vrouw dood wordt gevonden wordt Patrik Hedström verzocht zijn vakantie af te breken om het onderzoek van deze moord op zich te nemen. Min of meer bezwaard om zijn hoogzwangere vriendin alleen te laten gaat hij toch op het verzoek in.

Bij het lichaam van deze vrouw vinden ze de botten van nog twee mensen. Uit onderzoek blijkt dat deze ook vermoord zijn maar dan al ettelijke jaren geleden. Indertijd werden er twee jonge vrouwen vermist en de grote vraag is nu of het inderdaad om deze twee vrouwen gaat, en zo ja wat deze dan gemeen hebben met de recente moord. Wanneer er nog een jonge vrouw vermist raakt begint er een race tegen de klok om de moordenaar te vinden. Zullen Patrik en zijn collega's op tijd zijn?

Dit is het tweede boek van Camilla Läckberg dat ik las. Hoewel ik het vorige boek ook met plezier las, heb ik dit boek met nog meer plezier gelezen. Alsof ook de schrijfster in het verhaal begint te groeien. Pas op het eind had ik werkelijk door hoe de vork in de steel zat. En nog een pluspunt is dat het privéleven van Patrik een stuk minder zoet beschreven werd als in het eerste deel.