'Een boek dat zich afspeelt in een wijngaard? Gaaf!' was mijn eerste gedachte toen ik het boekadvies van de Hebban Boektipper Guy Doms (#GDoms) ontving. De januari challenge van januari luidt 'Lees een boek dat je persoonlijk wordt getipt door de Hebban Boekentipper' en op basis van mijn persoonlijke top 3 ontvang ik onder andere de titel van dit boek in mijn mailbox. Niet alleen de locatie, maar ook de cover spreekt me meteen aan: een landhuis midden in de wijnvelden. Het beeld doet denken aan Zuid Frankrijk, maar zou toch echt in de Achterhoek moeten zijn. Mijn nieuwsgierigheid was gewekt!

Bed & Breakfast is grotendeels geschreven vanuit het ik-perspectief van wijnboerin Myrthe. De schrijfstijl is vlot; de zinnen zijn kort en actief en bovendien in de tegenwoordige tijd geschreven. Parallel loopt een andere verhaallijn in een andere tijdsdimensie. Deze verhaallijn is goed te onderscheiden omdat deze is verteld vanuit personaal perspectief van een oud rechercheur. Bovendien is het lettertype anders, waardoor visueel duidelijk is dat het een andere verhaallijn betreft.

Een lang verhaal kort

Myrthe bestiert een wijnboerderij in de Achterhoek die zij heeft geÃ«rfd van haar vader. Als zij de begrafenis van haar moeder bezoekt, ontmoet ze haar halfzus Eva. Na een paar weken staat Eva ineens voor haar deur en weet zich snel in het redelijk saaie leven van Myrthe te manoeuvreren. Eva is in vrijwel alles het tegenovergestelde van Myrthe: slank, impulsief, emotioneel en ondernemend. Na niet al te lange tijd oppert ze het idee om de wijnboerderij te verbouwen tot een Bed & Breakfast. Ondanks dat Myrthe dit aanvankelijk niet ziet zitten, krijgt Eva uiteindelijk haar zin.

Myrthe wantrouwt Eva meer en meer. Dit wantrouwen wordt aangewakkerd door bestanden op de laptop van Eva, gesprekken die Myrthe afluistert en opmerkingen die Eva maakt. Wanneer de buurman omkomt bij een bedrijfsongeval weet Myrthe niet meer of ze Eva nog wel kan vertrouwen.

Personal touch

Gedurende het lezen kon ik het boek slecht wegleggen. De schrijfstijl hield mij in zijn greep en de schrijfster geeft telkens weer een nieuw puzzelstukje weg. Desondanks leek het verhaal ook wel erg voorspelbaar. Op enig moment dacht ik zelfs: laat ik dit boek maar snel uitlezen, want alle gebeurtenissen liggen wel erg voor de hand. En gelukkig is het doorlezen beloond met een onverwachte twist! Bij het dichtslaan van het boek vroeg ik me af hoe het kan dat ik zoveel heb gemist...

De personages zijn goed uitgewerkt en ook de omgeving is voor mij gaan leven. Het verhaal is intrigerend en de twist is onverwacht. Een 'bloedstollende thriller' zoals op de kaft staat? Nee, dat zeker niet. Gelukkig werd het boek mij getipt door de boekentipper van Hebban, want zelf zou ik een boek met de kwalificatie 'bloedstollende thriller' niet snel uit de kast pakken.

Ik heb genoten van het boek en zou het liefhebbers van Suzanne Vermeer en Linda van Rijn aanraden.