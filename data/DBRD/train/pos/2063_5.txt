Claudia Gray (New York, 1970) is het pseudoniem van Amy Vincent een Amerikaanse schrijfster van Young-Adult-romans. Daarnaast is ze ook een kenner en een groot liefhebber van Sciencefiction. Met haar Vuurvogel-trilogie brak ze ook door in Nederland. Duizend stukjes van jou, het eerste deel van de serie, kreeg 5 sterren op Young Adult Books.nl en stond op de Hebban-shortlist van Beste Young-Adult boek van 2016 en 2017.

Het boek Zwartkunst gaat over Nadia, die haar magische krachten voelt toenemen, maar toch is ze nog steeds een beginneling. In een laatste poging om het stadje waarin ze woont te redden, doet ze alsof ze kiest voor de duistere macht die hen bedreigt en begeeft ze zich op het gevaarlijke pad van de zwarte magie. Daardoor wordt ze wel afgesneden van de hulp van haar vrienden. Ze mist daarbij vooral de steun van Mateo, waardoor ze zich kwetsbaarder voelt dan ooit en op een vreemde manier steeds meer wordt aangetrokken tot de duisternis. Ondertussen zit haar gezworen vijand Elizabeth ook niet stil. Ze blijkt tot nog meer in staat dan Nadia had gedacht en brengt het kwaad steeds dichterbij.


Zwartkunst is het derde en laatste deel van de Spellcaster-serie. Ik heb helaas de eerste 2 delen niet gelezen, daardoor kon ik in het begin er een beetje moeilijk in komen. Het is dan ook zeker aan te raden om gewoon te beginnen bij deel 1.

Ik heb ook echt even aantekeningen moeten maken tijdens het lezen om het voor mijzelf duidelijk te maken. Dat was een beetje jammer, want daardoor kwam ik niet zo goed in het verhaal.
Toch, toen ik op een gegeven moment verder was en goed en wel in het verhaal zat, wilde ik alleen maar doorlezen. Ik leefde echt mee met de personages. De auteur houdt goed de spanning in het verhaal. Ik ga absoluut de eerste 2 delen alsnog lezen.

Deze serie is echt een aanrader en erg geschikt voor de beginnende Fantasy lezer.