In Sempera is het bloed dat door je aderen stroomt tijd en daarmee geld waard. Je kunt je bloed afstaan en laten veranderen in munten die je meer tijd geven.
De familie Gerling heerst over het rijk en bezitten meer tijd en geld dan alle mensen in Sempera samen.
Jules is zeventien, hechtte nooit veel waarde aan haar bloed tot ze het kon laten afnemen voor haar stervende vader. Met een jarenlang gekoesterde wrok jegens de Gerlings, zet ze alles op alles om haar vader te redden. Zelfs al moet ze daarvoor terug naar Everless, het landgoed van de Gerlings waar ze is opgegroeid maar na een ongeluk van weg is moeten vluchten.
Haar terugkeer naar Everless is gevaarlijk, als iemand, vooral de oudste broer Liam, haar herkent zal het haar leven kosten. Maar hoe langer ze er verblijft hoe meer geheimen aan het licht komen. Over de Gerlings, Everless, haar vader maar ook over haar zelf.

Na de motiverende woorden van Myrthe, uitgeefredacteur van Blossom Books, kon ik niet wachten om in Everless te beginnen. En ik had het gevoel dat ik na het eerste hoofdstuk al verslaafd was aan het verhaal. Ik moest en zou weten wat er vroeger voor had gezorgd dat Jules uit Everless had moeten vluchten en waarom ze zo bang was dat Liam, of Ivan van de koninklijke garde, haar zouden herkennen.
De herinneringen aan Everless zijn niet echt gedetailleerd waardoor het een tijdje duurde voordat ik die informatie kreeg. Maar Jules had die periode uit haar leven diep weggestopt in de hoop er nooit meer aan terug te hoeven denken. Maar zodra ze voet zet in het paleis komen de herinneringen langzaam terug. En zeker als ze de zachtaardige en vriendelijke Roan weer tegenkomt. De jongste zoon van de Gerlings waar ze vroeger altijd mee speelde terwijl Liam aan de zijlijn hen in de gaten hield.

Dan begint het verhaal pas echt vol met geheimen en intriges. Hoe verder ik in het verhaal terecht kwam hoe meer vragen er bij me opkwamen, maar precies deze vragen worden letterlijk ooit door Jules zelf gesteld in het verhaal. En al die vragen roepen spanning op waardoor je door wilt blijven lezen.
Aangezien Jules in het begin zo een afkeer voelt tegenover Liam en Ivan, kreeg ik het gevoel dat er nog wel een confrontatie met beide in het verhaal zou zitten. Ook werd hier over de lijfwachten en anderen in dienst gesproken alsof ze geen respect voor de meisjes en vrouwen hebben, maar dit komt verder in het verhaal niet heel specifiek aan bod. Hier en daar miste het verhaal een beetje diepgang, ook bij sommige personages zoals Amma, Jules’ beste vriendin en haar zusje en Alia die Jules onder haar hoede neemt in Everless. Hier werd verderop in het verhaal weinig tot geen aandacht meer aan besteed, wat ik wel jammer vond.Maar daar tegenover staat dat Jules een heel aantal schokkende ontdekkingen doet en daar wellicht helemaal niet meer mee bezig is of kan zijn.

Verder had ik gewoon het gevoel dat dit boek in één ruk uitgelezen moest worden. Een middag en twee avond heeft het me gekocht om dit boek uit te lezen en het was het meer dan waard. Sommige dingen had ik voorzien, bijvoorbeeld de trekken en acties van Liam, maar andere personages kwamen heel onverwacht uit de hoek.