Na het lezen van Wat jij niet ziet, een thriller voor volwassenen van Sarah Pinborough, was ik extra benieuwd naar deze Young Adult. Ik ben de uitgeverij dus heel dankbaar dat ik hem mocht bespreken op mijn blog! Was het wat ik ervan verwachtte?

Natasha, “Tasha”, ligt in coma nadat ze 13 minuten dood is geweest, ze werd door een voorbijganger gevonden in het ijskoude water van de rivier. Als ze bijkomt kan ze zich niets herinneren van die bewuste avond. Wat is er gebeurd? En waarom? Of was het een dom ongeluk? De politie ziet in ieder geval geen reden het als een misdrijf te behandelen.
Na het ongeluk ontstaan er duidelijk barstjes in de vriendschap van Tasha en haar twee BFF’s Hayley en Jenny. Zij doen ergens heel geheimzinnig over. Het ongeluk?
Tasha zoekt weer toenadering tot haar vroegere beste vriendin Becca en samen bedenken ze een plannetje om Hayley en Jenny uit de tent te lokken.
Langzaam wordt duidelijk wat er die nacht gebeurd is. Maar wiens verhaal kun je nou echt geloven?

Duidelijk aan het begin van het verhaal is dat Hayley en Jenny iets weten, maar wat is dat? En wie kun je vertrouwen? Dat is wel het hele verhaal lang de vraag, want iemand liegt… Er wordt een gevaarlijk psychologisch spelletje gespeeld!

De personages, tieners met ieder hun eigen karakter, hun geheimen, hun leugens, komen erg realistisch over. En ondanks dat Tasha slachtoffer is, kun je haar niet erg sympathiek vinden, ze is namelijk een onwijs egoïstisch kreng en wil altijd haar zin krijgen. En dan Becca, keihard aan de kant gezet door Tasha, nu weer toegelaten in haar koninkrijk, maar moet ze dat wel willen?

Dit verhaal is mega broeierig en super spannend van begin tot eind en er zitten een hoop twists in, waardoor je op het puntje van je stoel blijft zitten. Ik vond het iets minder verrassend dan Wat jij niet ziet, maar misschien is het ook niet helemaal eerlijk om een boek voor volwassenen te vergelijken met een boek voor jongvolwassenen. Wel heeft deze auteur me duidelijk bewezen dat ze een kei is in spannende twists bedenken en heerlijk spannende psychologische verhalen neerzetten met eindes waar je nog even over na moet denken. Ik wil meer!!