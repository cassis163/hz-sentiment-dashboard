Munroe, oftewel Vanessa ´Michael´ Munroe is een jonge vrouw die er wel een heel aparte manier van geld verdienen op na houdt. Ze verzamelt en verkoopt informatie. Alle denkbare informatie aan alle denkbare soorten klanten; regeringen, bedrijven en zakenlui, mits ze maar diep in de buidel tasten.
Hoe werkt zoiets? Infiltreren, onzichtbaar worden en van identiteit veranderen. Stap voor stap beweegt Munroe zich heel subtiel door alle lagen van de bevolking, in alle culturen en dat zonder op te vallen. Als men al iets vermoed dan is ze inmiddels weer spoorloos verdwenen, als een geest. Ze is onnavolgbaar, werkt alleen, ze is de absolute top in deze bedrijfstak. Als geen ander weet zij hoe ze te werk moet gaan. Als ze op een dag wordt benaderd door oliemagnaat Richard Burbank om zijn dochter op te sporen is ze niet meteen enthousiast. Ze spoort tenslotte informatie op, geen mensen. Maar aangezien alles te koop is voor het juiste bedrag neemt Munroe de opdracht toch aan. Samen met ‘oppas’ Miles Bradford, die op voorwaarde van Burbank bij de deal hoort, gaat ze op zoek naar de jonge vrouw in Centraal Afrika. Emily is voor het laatst gezien tijdens haar rondreis in die regio en inmiddels zijn er vier jaar verstreken zonder enig levensteken en ondanks de vele zoektochten, zonder enig resultaat.

Al snel wordt het Bradford duidelijk dat hij met een zeer aparte vrouw te maken heeft. Ze spreekt 22 talen, heeft stalen zenuwen, beheerst diverse vechttechnieken tot in de puntjes en is allesbehalve ongevaarlijk. Al snel blijkt de zoektocht een zeer gevaarlijke expeditie te worden waar menig tegenstander uit de weg geruimd moet worden maar dat ook zij het doelwit blijken te zijn, ze zijn duidelijk niet gewenst. Er is sprake van enig voordeel omdat Munroe is opgegroeid in deze regio, de cultuur kent en dus ook de gewoontes van de plaatselijke bevolking. En dat voordeel benut ze dan ook volop door o.a. een oude bekende op te zoeken en de contacten te gebruiken die hij met zich meebrengt. En daarbij ook het oude zeer, de wond die haar traumatische jeugd heeft achtergelaten. Tijdens deze tocht vecht ze niet alleen tegen geduchte tegenstanders maar ook tegen zichzelf. Gaat het haar lukken om erachter te komen wat er met Emily is gebeurd?

Taylor Stevens zet met ‘De informationist’ naar mijn mening een zeer goed boek neer, een debuut! De schrijfstijl is soepel, logisch en zorgt geen enkel moment voor onduidelijkheid of vraagtekens. De opbouw van het verhaal is subliem, het klopt gewoon vanaf de eerste pagina tot de laatste. Het is spannend en menselijk. Door de goede uitleg van de omstandigheden, de omgeving en de onderlinge verstandhoudingen van de hoofdrolspelers is dit alles bijna tastbaar waardoor het verhaal zeker niet totaal ongeloofwaardig is. Het is gewoon een heel goed boek!
Ik heb inmiddels begrepen dat dit het eerste deel zal zijn een serie rondom Munroe en daar verheug ik me nu al op! De kracht die deze persoonlijkheid uitstraalt is intrigerend en laat dit debuut absoluut naar meer smaken, het leent zich ook voor meer. Het is weer eens wat anders, allesbehalve standaard en daardoor verrassend zonder cliché te zijn. Ik word graag verrast door dit soort boeken!
Taylor Stevens schijnt een biografie te hebben geschreven en wat ik te weten ben gekomen toont dat er wel meer dan één overeenkomst is met haar creatie Munroe. Maar dat zou ik moeten lezen om zeker te weten. Het zou natuurlijk niet voor het eerst zijn dat een auteur flitsen uit zijn leven in een boek verwerkt. “De informationist” ligt nog maar net in de winkelschappen en verdient naar mijn mening echt meer aandacht dan dat het nu krijgt. Dit is echt een boek dat zich kan meten met de trilogie van Stieg Larsson. En dat er nog meer delen klaarliggen om vertaald te worden doet mijn lezershart sneller kloppen.