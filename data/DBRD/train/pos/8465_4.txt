In een villawijk in Wembley worden een vrouw en haar dochter Laura gevonden, beide met een mes vermoord. De vader is bewusteloos. De andere dochter Lydia was aan het zwemmen tijdens het gebeuren en heeft als enige de moorden en aanval zonder schade overleefd.
Maeve Kerrigan en haar team worden op de zaak gezet. Ze hebben het eigenlijk al heel druk met moorden tussen criminelen onderling. Op zich niet erg wanneer het uitschot elkaar uitmoordt, maar dat gaat maar goed zolang er geen onschuldige slachtoffers vallen.
De vader die het heeft overleefd is verdachte nummer een maar heeft eigenlijk wel een alibi. Dan maar zoeken naar mogelijke vijanden en die blijken er meer dan genoeg te zijn. Hij is advocaat en heeft al eens de verkeerde verdedigd of niet de juiste uitspraak gekregen. Daarnaast is hij dan ook nog eens een vrouwenverslinder die iedereen in zijn bed wil krijgen en ook krijgt. Zijn familie heeft niet veel betekenis voor hem, zijn vrouw was op de hoogte van zijn slippertjes, hij schaamde zich er niet voor. Voelt een van die vele vrouwen zich misschien gepasseerd?