Fantasia IX, de liefhebbers wisten het al, ligt al een korte tijd in de boekenwinkel. Voor deze 577 pagina’s wilde ik even de tijd nemen. Niet te vergeten aansluitend het Legendarium van Prulletje Prulschrijver , op zijn beurt ook goed voor 125 bladgouden pagina’s. Dus even plaats gemaakt op de boekenplank. Ik had er mooi weer bij, de eerste herfststorm guurde om het huis, terwijl ik werd opgeslonken door dit negende avontuur alweer. En wat is het weer een plaatje! Compleet met boekomslagposter, de bijbehorende kwartetreeks en een 3d bril voor de drie 3d pagina’s.

Geronimo reist af naar Fantasia op de rug van Vuurveertje, de gouden feniks. Bij aankomst is er iets vreems aan de poot. Florina de Fleur,de Feeënkoningin, normaal altijd vrolijk en vriendelijk, is nors en vijandig. Geronimo wordt bevolen met gevaar voor eigen leven zeven magische voorwerpen naar haar te brengen. Het Collier der Zoete Dromen, het Obscurant Pulver, de Kristallen Sarcofaag, de groene haren van de Drie Foeilelijke Feeksen, het Stenen Masker, de Ketting die Vast Niet Losmaakt en een ampul met Intens Verdriet. Hij komt nu in uithoeken van Fantasia waar nog nooit iemand is geweest of van teruggekomen. Iedere keer als het Geronimo lukt een magisch voorwerp naar Florina te brengen, ontvangt ze hem koel en afstandelijk. Ookal is hij achtervolgd door een bizar huis op kippenpoten, ontmoet hij draken zo groot als de hoogste berg. Het lijkt wel of ze teleurgesteld is dat het Geronimo steeds lukt. Wat zou er toch aan de poot zijn?

Deze fenomenale Fantasia weegt 1,5 kilo en herbergt naast de eerdergenoemde 3d pagina’s ook vier geurpagina’s. Hoe leuk is dat! Snuffelen in boeken kunnen we nu erg letterlijk nemen. Niet alleen Kijken en Ruiken ook het zintuig Voelen komt aan bod. Er zijn twee pagina’s met braille- inkt opgenomen. We zijn weer een hele ervaring rijker!

/Lmcmr