Bij het zien van de schitterende cover krijg je meteen een nostalgisch gevoel. Voor de babyboomers, en de generaties daarvoor, zal het een mooie reis terug in de tijd zijn waar ze veel zullen herkennen en dan weer zullen beseffen dat ze veel hebben meegemaakt, veel hebben zien ontstaan. Voor de generaties na de babyboomers is het een mooi boekje waarin ze kunnen lezen dat alles wat nu heel gewoon is, niet zo gewoon was vroeger, dat veel dingen anders ging vroeger, dat men vroeger minder had omdat veel gebruiksvoorwerpen van nu toen nog niet was uitgevonden zoals de smartphone, dat je niet naar verre landen op vakantie ging. Voor de generatie van vlak na de babyboomers zal het ook een feest der herkenning zijn omdat ze veel zullen herkennen van bij hun ouders of grootouders thuis, misschien bepaalde voorwerpen wel zelf hebben gebruikt zoals bijvoorbeeld langspeelplaten die ze vroeger grijs hebben gedraaid en de Douwe Egberts wandkoffiemolen waar ze als kind vast wel eens koffie in hebben gemalen omdat het leuk was om aan de hendel te draaien.
Tijdens het lezen verlang je bijna terug naar de tijd waarin het leven eenvoudiger leek, waar je nog met elkaar praatte op straat, elkaar groette in de winkel, elkaar hielp als het nodig was en het touwtje uit de brievenbus kon laten hangen. Je verlangt terug naar de gezellige kleine winkels als de slager, bakker, groenteboer, de melkboer die bij je aan de deur kwam. Anderzijds ben je blij met de huidige tijd, dat je de was niet meer in een ketel hoeft op te warmen en te schrobben in een teil en dat je geen kachel meer hoeft te vullen met kolen waardoor het huis langzaam aan zwart als roet word. Dat en nog veel meer zoals de eerste tv, het eerste tv-programma, hoe men vroeger verjaardagen vierde, hoe men koninginnedag vierde, wie de koningin was, wat men op zondag deed, wat kinderen vroeger deden en de verdwenen beroepen zoals bijvoorbeeld de ijscoman, de schillenboer en de huisnaaister, komen aan bod in dit boek.
Het boek is opgedeeld in 50 hoofdstukken met bijpassende titels zodat je een idee hebt waar de hoofdstukken over gaan. Soms wordt aan het eind van een hoofdstuk al een tipje van de sluier opgelicht over het volgende hoofdstuk. De foto's maken het boek compleet.
Kortom, dit boekje is een echte aanrader voor de babyboomers, de generaties daarvoor en de generatie vlak daarna. Het is pure nostalgie.

Lees verder op https://surfingann.blogspot.nl/2017/11/weet-je-nog-van-vroeger-bert-van.html.