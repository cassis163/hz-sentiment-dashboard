Spinning Silver van Naomi Novik is een hervertelling van Repelsteeltje. Het verhaal start bij Miryem. Miryems vader leent geld aan mensen. De bedoeling is dat hij dat geld plus intrest terugvraagt. Maar dat doet hij nooit. Het gevolg is dat Miryems gezinnetje in armoede leeft. Wanneer haar moeder ziek wordt, besluit Miryem het heft in eigen handen te nemen en zelf het geld terug te gaan ophalen. Zo komt ze Wanda en Irina tegen. Maar dan bluft ze dat ze zilver in goud kan veranderen. De koning van de Staryk, een magisch volk dat in de bossen leeft, hoort haar en geeft haar een opdracht die ze maar beter kan volbrengen...

Spinning Silver speelt zich af in een magische wereld. Terwijl je het boek leest, lijkt alles vanzelfsprekend. Naomi heeft een heel aparte schrijfstijl, waardoor je je als lezer meteen heel vertrouwd voelt met alle magische aspecten die in het boek voorkomen. De schrijfster roept een gevoel van herkenning op, waardoor lezen voelt als thuiskomen.

De wereld zelf is heel mooi opgebouwd. Op het eerste zicht lijkt er niets aan de hand te zijn: gewone dorpjes, wegen, steden, ... Maar toch zitten er magische elementen in verborgen waardoor je als lezer steeds weer voor verrassingen komt te staan. De beschrijvingen zijn ook heel mooi en levendig. Het sprookjesachtige landschap en de sfeer zijn doorheen heel het boek prominent aanwezig.

Het verhaal wordt verteld vanuit 6 verschillende perspectieven. De eerste verteller is Miryem en naarmate zij andere personages ontmoet, lees je ook een deel van het boek vanuit hun perspectief. Het lijkt alsof de camera gewoon de focus verplaatst. Daardoor komen de wissels heel natuurlijk over. Niet iedereen komt evenveel aan bod, maar dat is juist positief. Iemand anders neemt het verhaal over wanneer die iets te vertellen heeft. Dat is heel wat interessanter dan de bijna verplichte wissel naar een karakter dat op dat moment niets toe te voegen heeft in sommige andere boeken. Elk personage heeft ook een heel eigen stem doordat de schrijfster speelt met verschillende schrijfstijlen.

Naomi Novik schreef eerder het boek Uprooted, een hervertelling van Baba Yega en gaat met Spinning Silver op hetzelfde elan verder. Spinning Silver heeft heel wat gelijkenissen met Uprooted. Miryems verhaal vertoont gelijkenissen met dat van Agnieszka. Beide zijn zich niet bewust van de kracht die in hen schuilt. Beide ontmoeten een machtig personage dat hen heel bruut behandelt. Maar door die ontmoeting leren ze wel wat ze ze waard zijn. Het grote verschil zijn de diverse perspectieven in Spinning Silver die het verhaal allemaal uitbreiden. Daardoor heb je als lezer zeker niet het gevoel dat je hetzelfde boek aan het lezen bent.

De schrijfster geeft heel originele wending aan het sprookje over Repelsteeltje. De grote verhaallijn wordt niet meegenomen. Wel kan je als lezer op zoek naar kleine elementen die uit het oorspronkelijke sprookje zijn overgenomen. Een van de belangrijkste onderwerpen in het originele sprookje is bijvoorbeeld hebzucht. Dat thema zie je ook vaak terugkomen in Spinning Silver. Ook de personages uit het oude sprookje komen terug, hoewel geen enkel karakter uit Spinning Silver een personage uit het oorspronkelijke verhaal is. Iedereen heeft wel een beetje Repelsteeltje, molenaarsdochter of koning in zich.

Als je Uprooted goed vond, is dit boek zeker een aanrader voor jou. De schrijfster creÃ«ert een heel eigen verhaal, waarin elementen uit Repelsteeltje verwerkt zijn. Een modern sprookje met mooie beschrijvingen en sterke personages is het eindoordeel.