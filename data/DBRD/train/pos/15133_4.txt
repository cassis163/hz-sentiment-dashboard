Deze dubuutroman vertelt het waargebeurde levensverhaal van het Surinaamse meisje Luma (Lydia). Al op zeer jonge leeftijd krijgt ze te maken met misbruik en andere rottigheid. In haar leven worstelt ze daardoor met opgroeien, het juist interpreteren van relaties en haar zelfvertrouwen. Een moeilijke weg wordt beschreven waarin een mooie vrouw vecht om wat van haar leven te maken.
Ik kreeg het indrukwekkende boek Luma als E-book en toen ik het voor het eerst zag dacht ik door de afbeelding, leuk: een Young adult roman met een luchtig verhaal. De cover toont immers een mooi tropische afbeelding van een jonge vrouw onder de palmbomen in Suriname.
Als je dan de introductie leest dan wordt het direct duidelijk dat het hier toch echt niet gaat om een luchtig verhaal, maar nog steeds had ik hoge verwachtingen.
Zodra ik in het verhaal begon viel me op dat het wel even zal duren om in het verhaal te komen. Het autobiografische verhaal is wel vloeiend en soepel geschreven alleen het thema is best zware kost. De rode draad in het verhaal is het misbruik en de foute mannen waarmee Luma in aanraking komt.
Op een soort van kinderlijke, eenvoudige manier beschrijft Luma hoe het haar is vergaan en dat grijpt je wel bij de keel. Hoofdstukken worden hier en daar onderbroken met een soort sprookjesvertelling over een prinses die zich moet behoeden voor het kwaad. Dat sprookjesverhaal zet de lezer aan tot nadenken en uiteindelijk kom je tot de conclusie dat dat heel mooi gedaan is. En kan je bijna niet anders dan de conclusie trekken dat er echt een levensles uit het verhaal te halen valt.
Het sprookje vordert en in het echte leven met Luma gaat dat ook zo. De mythe waarschuwt de lezer voor wat komen gaat en het echte verhaal vertelt je vervolgens hoe het Lydia verging.
Af en toe heb je als lezer de neiging om echt uit te schreeuwen: Meid sta op en vecht voor jezelf! Dat verdient ze. Menigmaal wordt er misbruik gemaakt van de situatie en dat beschrijft de schrijfster zeer gedetailleerd en omdat het haar persoonlijke verhaal is ook vol emotie.
Voordat je het weet is het boek alweer uit. Van begin tot eind houdt het verhaal je in zijn greep en lees je het met een brok in je keel uit.
Kortom een zeer mooi verhaal vol emotie en levenslessen.

Ik geef dit boek 4 sterren.

Geschreven als recensent voor het blog in de boekenkast.