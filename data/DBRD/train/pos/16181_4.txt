De moeder van archeologe Linda Francke komt te overlijden en kort daarop verdwijnt haar zus. Vervolgens pleegt iemand een inbraak in haar huis en een man overlijdt onder verdachte omstandigheden. Al deze zaken blijven onopgelost. Tijdens graafwerkzaamheden voor de aanleg van de nieuwe zeesluis in Terneuzen stuit men op het skelet van een baby, die omstreeks 1830 is vermoord. Was archeologe Linda Francke bij toeval betrokken bij het voorbereidende bodemonderzoek? Detective Joop Hamelink en rechercheur Theo de Rooy vinden een gruwelijk verminkt lijk, waardoor de gebeurtenissen, in het anders zo rustige Zeeuws-Vlaanderen, in een stroomversnelling komen. Het spoor leidt naar een kleine sekte in Zuiddorpe, geleid door een charismatische man die angstvallig probeert zijn ware identiteit verborgen te houden. Verleden en heden zijn onlosmakelijk met elkaar verbonden.

Het eigenlijke doel is natuurlijk het vinden van Katrina Francke, de zus van de archeologe die al sinds een tijd spoorloos verdwenen lijkt te zijn. Linda wil de erfenis van haar moeder afhandelen maar dat kan niet zonder bijzijn van Katrina, of dat de eerlijke reden is laat ik hier even in het midden.
In de eerste instantie worden Joop en Theo voor een geheel andere zaak benaderd door lijkschouwer Leon Francke, hij is een ver familielid van Linda en Katrina en een goede bekende van de beide mannen. Hij maakt zich zorgen over zijn nicht Linda vanwege een inbraak een half jaar eerder. Volgens zijn zeggen leeft Linda sinds die dag in angst. Hij vraagt Joop poolshoogte te nemen.
En dát is het begin van een veelomvattend ingewikkeld verhaal waarin veel gebeurd, waarin veel personages in voorkomen en waar de spanning afwisselend hoog/laag is maar waar je hoe dan ook wordt meegezogen in de verhaallijn. Wat heeft de ene persoon met de andere te maken en wie is nu eigenlijk zuiver op de graad? Ik vertrouw niemand in dit verhaal….behalve de familie Hamelink.
Trefwoorden: spannend, fantasierijk, aanrader! Volledige recensie, ook van de eerder verschenen boeken uit deze serie lees je op Sonja leest&schrijft. Link in bio