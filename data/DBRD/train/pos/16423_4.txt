Toen ik besloot deel te nemen aan de leesclub van “De kluizenaar” moest ik eigenlijk bekennen dat ik nog nooit iets van de Noorse schrijver Jørn Lier Horst gelezen had. En dat terwijl dit boek alweer het derde deel uit het Wisting kwartet is.
Het start allemaal met de vondst van een dode man. Deze man, Viggo Hansen, blijkt al vier maanden dood voor de tv te zitten, zonder dat de buren ook maar iets in de gaten hadden. Een van die buren is William Wisting, rechercheur van de Noorse politie. Als zijn dochter Line, die journaliste is, op zoek gaat naar het verhaal achter de in eenzaamheid gestorven kluizenaar, blijkt het allemaal wat anders te liggen. De man blijkt geen natuurlijke dood gestorven te zijn, en de Noorse politie wordt ineens opgezadeld met een Amerikaanse seriemoordenaar.
De schrijver weet de spanning gestaag op te bouwen en zet de lezer meerdere keren op het verkeerde been.
De kluizenaar is een heerlijk boek om te lezen en Jorn Lier Horst zorgde, mede door beschrijving van de sneeuw en de gure winterse omstandigheden, voor een voor mij ijskoude verrassing, die smaakt naar meer. Ik geef dit boek vier sterren en kan het zeer zeker aanbevelen bij liefhebbers van Scandinavische thrillers.