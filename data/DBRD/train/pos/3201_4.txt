Jo Nesbo slaagt er wonderwel in om Macbeth te kaderen in een hedendaags jasje op zijn gekende stijl die ik ook herken in de Harry Hole verhalen. Stoer en gedurfd taalgebruik met een soms grappige ondertoon.
Macbeth is een bloedige tragedie waarin trouw, verraad, ambitie en corruptie steevast aanwezig zijn. Alles draait nu eenmaal om macht. Geloofwaardig is het verhaal zeker niet. Daarvoor komen Macbeth en zijn team te gemakkelijk weg met het vele moorden anno 1970. (Het oorspronkelijke verhaal situeert zich rond 1000 waar dood en verderf schering en inslag was). En toch weet het verhaal mij te boeien. Eerlijk, bij het lezen dacht ik menig maal aan de sfeer en de vele gelijkenissen beschreven in de Batman verhalen. Het verhaal zou zich zo kunnen afspelen in Gotham City. Het zou me niet verbazen mocht Jo Nesbo hier ook inspiratie hebben uit gehaald. Nesbo dient zich aan de verhaallijn van Macbeth te houden waardoor het een vrij eenvoudig maar vlot leesbaar plot blijft.