Julia Abbott moet noodgedwongen terugkeren naar haar geboortedorpje Beckford, aangezien haar zus Nel Abbott dood wordt aangetroffen in de poel van het dorpje. Deze poel wordt niet voor niets de Verdrinkspoel genoemd, want Nel is niet de enige die hier om het leven kwam. Een paar maanden hiervoor werden ook al Katie Whittaker, Lauren Slater en nog andere vrouwen in dezelfde staat teruggevonden. Julia heeft al snel door dat dit meer is dan louter toeval. Wat is het mysterie dat rond de poel hangt?

'In het water' is de tweede psychologische thriller van de 42-jarige Paula Hawkins, na haar bestseller 'Het meisje in de trein' in 2015. Dit psychologisch thrillerdebuut zorgde al meteen voor heel wat naambekendheid. Hawkins studeerde filosofie, economie en politiek aan de universiteit van Oxford. Ze heeft als journaliste voor The Times gewerkt, een gerenommeerd Brits dagblad, voor ze begon met het schrijven van fictie (Wikipedia, 2017).
Paula Hawkins maakt gebruik van veel personages. Om de vier pagina’s lees je het verhaal vanuit het standpunt van een van de elf personages, er is dus sprake van een meervoudig vertelperspectief. Dit heeft als gevolg dat ze de personages niet erg goed heeft kunnen uitwerken. Sommige personages zijn onder andere eerder oppervlakkig en hebben geen achtergrond gekregen. Ook al had Hawkins een bladwijzer voorzien met de namen van de personages op, toch was het vooral in het begin moeilijk om het verhaal te volgen. Het is aan te raden om geconcentreerd het boek te lezen, zodat je nog goed weet wie alle personages zijn. Het steeds veranderen van personage zorgt echter wel voor veel variatie in het boek en het houdt het boek ook luchtig. Bovendien kan je je veel beter inleven in de denkwereld van elk personage en begrijp je zo hun standpunt beter.
Ondanks het grote aantal personages is de verhaallijn zeer goed uitgewerkt en bleef het spannend tot de laatste bladzijde. Paula Hawkins onthult systematisch hints die je op het verkeerde been zetten wat leidt tot een schokkend einde. Net als in 'Het meisje in de trein' kwam het verhaal maar moeilijk op gang. Maar eens je met alle personages kennis hebt gemaakt, komt er meer vaart in het verhaal. Hawkins weet het juiste ritme te vinden om de lezer mee te slepen in het verhaal en zijn aandacht te blijven trekken.
Hawkins gebruikt duidelijke en klare taal om de gebeurtenissen te verwoorden. Verder zijn thema’s als liefde, zelfmoord en overspel intrigerend voor veel lezers. In het water spreekt bijgevolg een zeer ruim doelpubliek aan.

'In het water' is een fascinerende psychologische thriller die je geen seconde los laat. Door het grote aantal personages kan het zijn dat het boek aanvankelijk je concentratie opslorpt, maar door het ritme van de gebeurtenissen blijf je aan het boek gekluisterd tot de laatste bladzijde.