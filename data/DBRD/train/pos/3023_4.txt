Walter Eekhaut is hoofdinspecteur bij de Brusselse politie. Zijn superieuren zijn niet zo blij met hem Ze vinden dat hij te eigengereid is. En dat is nog netjes gezegd. Dus sturen ze hem naar Amsterdam waar hij fijn met de AIVD mag samenwerken in het onderzoek naar een rijke Russische zakenman. Deze Keretsky heeft net een flinke hoeveelheid aandelen in de Fabna-bank gekocht en is in Nederland om kennis te maken. Zijn belangen in Nederland worden verder vertegenwoordigd door Andreï Tarkovski. Maar dan wordt een jongeman vermoordt, ene Pieter van Boer, die de avond voordat hij vermoord wordt ingebroken heeft in het bureau van politica Van Tillo. Van Tillo is hoofd van een omstreden politieke partij, Partij Dierbaar Nederland, en Van Boer heeft de hand weten te leggen op een lijst met daarop de naam van iedereen die heeft bijgedragen aan de partijkas. Zijn vriendin Eileen Calster is er nu met de lijst vandoor  met de Russen op haar hielen.
Absint is een zeer leesbare thriller die zich afspeelt op vaderlandse bodem, gezien door de ogen van Walter Eekhaut. Auteur Guido Eekhaut (elke overeenkomst met bestaande personen is puur toeval) heeft met Walter een integer en interessant karakter neergezet. De beide verhaallijnen, over de omstreden politieke partij en de invloed van rijke Russen op de Nederlandse economie, worden vakkundig aan elkaar geknoopt tot een verhaal dat nergens geheel onwaarschijnlijk wordt. De observaties van Walter over het leven in Amsterdam zijn soms grappig maar vaker nog oprecht te noemen, en de verklaring van de titel is sterk neergezet zonder de boventoon te gaan voeren.
Wat vooral aanspreekt in dit boek is de echtheid van het geheel. Je zou zo maar denken dat bepaalde krantenberichten morgen zouden kunnen verschijnen, zoals bijvoorbeeld over de schietpartij waarin een jonge rechercheur van de AIVD zich plotseling bevindt.
Guido Eekhaut is een Vlaming die de kunst verstaat een intelligent en spannend boek te schrijven in een heel mooi Nederlands, hier en daar gelardeerd met Vlaamse uitdrukkingen. Elke sfeerbeschrijving klopt, de karakters worden netjes uitgewerkt en nergens wordt het karikaturaal.
Een boek dus dat door zowel Nederlanders als Vlamingen beslist gelezen moet worden.