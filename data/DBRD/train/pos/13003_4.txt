Een paar jaar geleden heb ik de boeken van HÃ¥kan Nesser ontdekt, al zal het nog wel even duren vooraleer ik alles van zijn hand gelezen heb. Ik had het geluk de auteur begin vorig jaar te mogen ontmoeten tijdens een boekvoorstelling in Deinze. Sympathieke en interessante man, dat is het minste wat ik kan zeggen.

'Hemel boven Londen' is opgebouwd uit 6 delen, samen goed voor 75 hoofdstukken. Er wordt regelmatig van perspectief gewisseld, eerst is Leonard aan het woord, dan zijn partner Maud, dan weer een ander personage. Heerlijk vind ik dat. Er wordt bovendien niet alleen van perspectief gewisseld, ook van locatie en periode. Toch is het op geen enkel moment verwarrend, super hoe Nesser dit voor elkaar krijgt. Vereiste is wel dat je dit boek op een paar dagen uitleest, anders raak je gegarandeerd de draad kwijt, want een makkelijk boek is 'Hemel boven Londen' niet.

Kort samengevat gaat het in 'Hemel boven Londen' om Leonard Vermin, een stervende man die zijn zeventigste verjaardag in het gezelschap van o.a. zijn familie wil doorbrengen en daarvoor een etentje in Londen organiseert. Bij die gelegenheid zal hij zijn testament voorlezen. Vooraleer het zover is, reizen we echter samen met Leonard en andere personages door de tijd.

Deel I was voor mij echt genieten, terwijl deel II heel wat zwaardere kost was. Alle verdere delen lezen weer heel vlot, al blijven tot het laatst vele vragen onbeantwoord. Je moet als lezer dus best veel geduld opbrengen vooraleer je de ontknoping kent en weet of alles uiteindelijk in de plooi valt.

Ik heb het gevoel dat Nesser met dit boek wat heeft willen experimenteren, het verhaal is niet rechttoe rechtaan. Het is niet helemaal duidelijk wat realiteit is en wat fictie. Vooral met dat laatste heb ik zo mijn problemen, ik hou van een logisch en duidelijk opgebouwd verhaal.

Maar natuurlijk is daar altijd die onovertroffen schrijfstijl van Nesser, waardoor dit boek toch vier sterren krijgt van mij.