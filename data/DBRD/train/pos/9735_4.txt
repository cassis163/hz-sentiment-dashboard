Schuld is een boek dat ik eerder aan mijn vrienden zou geven – als die lezen – dan aan mijn vriendinnen. Mannen en hun besognes staan centraal in dit prettig leesbare boek. Je volgt diverse, meestal niet al te sympathieke, mannelijke personages: twee broers, een zoon van een van die broers, een zwarthandelaar, een militair en zijn vrouw. Door allerlei samenloop van omstandigheden leiden de relaties die deze mensen met elkaar hebben tot de dood van één van hen.
De gebruikte taal is eenvoudig en direct en het verhaal is opgedeeld korte hoofdstukken waarbij de situaties steeds door de ogen van een ander wordt bekeken.
Alle personen in het boek zijn losers. Niets wat ze willen, lukt echt. Voor de zoon Kevin lijkt er nog hoop te zijn. Hij heeft een goed stel wiskundige hersens en dan kun je op veel plaatsen in de maatschappij terecht. Schuld refereert aan de schuld van zijn vader, die hij met slimme louche handel aflost. Toch is het lastig Kevin echt sympathiek te vinden vanwege zijn rare verhouding tot vrouwen. Van diverse vrouwen heeft hij naaktfilmpjes gevonden en chanteert hen door te dreigen deze op internet te zetten. Hij geniet van de macht die dat over hen geeft.
Minder aantrekkelijk van dit boek vond ik de portrettering van vrouwen. Zij zijn, zoals de vrouw van de militair, zo ouderwets onderdanig aan mannen. Ik vond het een opluchting toen een van de gechanteerde vrouwen van Kevin hem te verstaan gaf dat de chantage was afgelopen. Hij kon haar naaktfilmpje op internet zetten. Iedereen in haar omgeving had zij ingelicht dus hij kon haar niets meer maken. ‘That’s the spirit’ dacht ik en was opgelucht dat een vrouw eens terugsloeg.
Al zal ik dit boek niet snel aan mijn vriendinnen cadeau geven, ik raad ze wel aan het te lezen zo boeiend vond ik het ook wel weer.