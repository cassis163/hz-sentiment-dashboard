Er verdwijnen een aantal jonge meisjes. Ook Romy, het zusje van Rani, wordt samen met haar vriendinnetje Raquel vermist. Rani wordt van de zaak gehaald en collega Stefaan Derkinderen krijgt de leiding. Rani is woedend en vertrouwd het trage speurwerk niet. Zelf heeft ze het echter veel te druk met de moord op Juliana Ciccinni, de minnares van advocaat Eli Hellings. Terwijl er steeds weer een meisje verdwijnt groeit de vraag of ze haar zusje en de andere meisjes ooit nog terug vinden……

Sterre Carron is woonachtig in België waar zij tropische geneeskunde studeerde. Ze werkte gedurende enkele jaren in Rwanda en Zaïre voor Artsen zonder Grenzen. De auteur heeft belangstelling voor forensische geneeskunde en is gespecialiseerd in oosterse spiritualiteit. Ze heeft twee titels op haar naam staan. Mara en Tirtha. Via facebook en signeersessies bij de boekhandels komt ze graag in contact met haar lezers.

De kaft van het boek vind ik erg mooi. Het rood is lekker opvallend. De meisjes, zo alleen aan het water roept al verschillende vragen op. Ik dacht alleen dat de meisjes uit het verhaal iets ouder zijn. Ik heb Mara ook gelezen en erg van genoten, dus kon niet wachten om te beginnen met lezen.

Elk hoofdstuk begint met net zo’n mooie sierlijke hoofdletter als de titel heeft. 55 korte hoofdstukken en een epiloog, totaal anderhalve maand uit het leven van Rani Diaz. Meteen bij hoofdstuk 1 gaat je hart al sneller kloppen. Een verkrachting, een moord en een vermissing en dan ben je pas een aantal bladzijdes op weg. Omdat je dezelfde info meekrijgt als Rani, loopt de spanning steeds verder op. Ik leefde ook erg met Rani mee. Haar woede, frustratie en onmacht… zo levendig beschreven. Naast het onderzoek volg je ook Eli Hellings. Hij heeft zijn handen vol aan zijn werk, zijn vrouw, zijn minnares, zijn geweten en een afperser. Terwijl het verhaal verder gaat komen de eindjes langzaam bij elkaar. Uiteindelijk werden al mijn vragen beantwoord in een verrassend en spannend slot. In de epiloog wordt dan nog iets vertelt over twee weken daarna. Leuk om te lezen, dan stopt het verhaal niet zo abrupt.

Ik heb weer erg genoten. De rollercoaster aan emotie heb ik ook gevoeld. Ondanks dat het een reeks is kun je dit boek heel goed los lezen. 5***** van mij!