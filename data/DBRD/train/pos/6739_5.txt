Josina Intrabartolo heeft een dagboek speciaal voor hoogsensitieve en/of hoogbegaafde kinderen geschreven en Sonja Kemp heeft de illustraties en vormgeving op zich genomen. De vrolijkheid spat van de kaft af, vol met smileys, want ieder kind verdient een smile op zijn gezicht!

Aan de binnenzijde van de kaft zijn allemaal hartjes als tekstballon opgenomen. Voorin kan je alle dingen schrijven die je leuk vind of waar je rustig van wordt. Achterin kan je al de complimentjes die je krijgt kwijt. Wanneer je je op een dag niet zo goed voelt kan je deze hartjes doorlezen en is de kans groot dat je weer vrolijk wordt.

Na een korte inleiding met uitleg en verduidelijking begint het dagboek. Per dag is er ruimte voor de datum en het aangeven wat wel of minder leuk is die betreffende dag. De smileys vormen een handig hulpmiddel hierbij. De vragen varieren door het boek heen, zodat het invullen ook geen automatisme wordt en de kinderen echt even stil moeten staan bij een te formuleren antwoord. Per dag is er een extra tekst of opdracht, speciaal geformuleerd om het gevoelige kind de onderliggende boodschap duidelijk te maken: “je bent goed zoals je bent”. Er komen in deze leesteksten verschillende onderwerpen aan bod als faalangst, piekeren, het omgaan met prikkels en je zelfbeeld. En er is regelmatig ruimte voor een vrije tekening of notitie. Dit schrift is een ideale manier om een dag goed mee af te sluiten en soms mee voor uit te kijken. De kinderen leren zelfstandig met hun gevoelens om te gaan en komen sterker in hun schoenen te staan.

Het is sowieso eens goed om stil te staan bij de afgelopen dag. Wij waren hier thuis net begonnen dagelijks eens te vragen aan de schoolmeid om een leuke situatie en een minder leuke situatie te benoemen. Zij is nogal gesloten en het lijkt wel of al haar indrukken er ’s nachts uitkomen in de vorm van dromen en slaapwandelen. Al snel nadat we er expliciet om vragen, verteld ze uit zichzelf wat ze mee heeft gemaakt op een dag. Dit schrift heeft even op het dressoir gelegen tot we een topdag hebben gehad en zij dit een ochtend later in kan vullen om mee te beginnen. Ik begin met het laten zien van het dagboek en het summier voorlezen uit de inleiding over de bedoeling. Ze zoekt er een pen bij en gaat direct van start met het invullen van haar naam. Ze tekent het smiley-zelfportret en ze zoekt de datum op haar schoolkalender. Ik heb verteld over de bedoeling van de hartjes-tekstballonnen en ze heeft er direct een beeld van. Ze heeft een paar dagen eerder een groot compliment gekregen, dat heeft ze direct genoteerd in een hartje achterin. Het schrift is officieel in gebruik genomen en we zijn blij met dit handige hulpmiddel. Onze dochter is nog lang geen 9 jaar, de extra leesteksten lezen we samen, dan kan ik gelijk ook uitleggen wat er precies staat.

De auteur Josina Intrabartolo is samen met haar echtgenoot het brein achter Scrivo Media. Hun kinderen zijn zelf hooggevoelig en ze konden nooit slagen voor kinderboeken. Inmiddels heeft Scrivo Media een mooie collectie waar het SmoeltjesSchrift naadloos in aansluit.