Een mooie cover waarop een vuurtje brandt in een oog en een korte inhoud die veelbelovend is, nodigt je uit om het nieuwste boek van Tess Gerritsen te lezen. Tot mijn eigen schande moet ik toegeven, alhoewel ik al haar boeken bezit, nog geen enkel boek van deze auteur heb gelezen.

Een hedendaagse thrillergegeven, verweven met een historisch feit, nemen je mee in de wereld van Julia met haar liefde voor muziek die ten lange leste haar het leven kan kosten; en de afgrijselijke oorlogsjaren die deel uitmaken van Lorenzo’s leven.
Fantastisch geschreven en of je wil of niet moet je verder lezen omdat je wil weten wat er mis is met de Incendio-compositie. Wat heeft het ene met het andere te maken? Is er iets hoger in het spel of verliest Julia gewoon haar verstand?
Op één dag had ik dit boek uit zonder dat het moeite had gekost. Vlot geschreven zoals alleen een doorwinterde auteur dit kan, zonder enig vlak van verveling.

Het enige minpuntje, vond ik zelf, is dat het verhaal reeds gebaseerd was op het eerder verschenen boekje Incendio. Een aanvulling weliswaar hierop, maar voor de mensen die Incendio reeds gelezen hebben als geschenkboek 2014, misschien iets minder aantrekkelijk. Hoewel Speel met vuur zeker een aanrader is.