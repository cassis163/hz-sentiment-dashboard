De brute moord op twee jonge vrouwen schrikt Parijs op. Voormalig onderzoeksrechter Louis Kehlweiler wil zich er absoluut niet mee bemoeien. Het heeft iets van ramptoerisme als je dat na je pensionering doet. Daarom beperkt hij zijn gedachten stoïcijns tot de vertaling van de biografie van Bismarck. Ex-prostituee Martha stoort hem in deze bezigheden. Ze ontfermde zich vroeger over een debiele jongen, Clément Vauquer, inmiddels een man met een plechtstatig taalgebruik. Hij wordt verdacht van de moorden, maar zij gelooft rotsvast in zijn onschuld en houdt hem verborgen. Omdat ze de klus niet alleen kan klaren, roept ze Louis hulp in. Hoewel Louis helemaal niet opgezet is met dit blijk van vertrouwen, begint hij toch rond te neuzen in Parijs. Hij kan de verdachte moeilijk met zich meeslepen, daarom vraagt hij drie vrienden op hem te passen. Die drie vrienden zijn oude bekenden uit het schitterende Uit de dood herrezen en Een beetje meer naar rechts. Het gaat om de evangelisten, de drie historici Marcus, Mattheus en Lucas die elk een etage van hetzelfde huis bewonen.

Opnieuw combineert Vargas hartverwarmende personages vol vriendschap en vertrouwen met een verhaallijn die niet nagelbijtend spannend is, maar waarvan je uiteindelijk toch wel het fijne wil weten. Ze laat als archeo-zoöloge niet na om de lezer diets te maken dat de waarheid niet altijd de meest voor de hand liggende verklaring is. Naast het amusant intelligente krijg je zo ook nog een behoorlijke portie kritische zin binnengelepeld. Kortom: Verblijfplaats onbekend is opnieuw een heerlijk boek van La Vargas.