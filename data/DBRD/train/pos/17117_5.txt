Dit verhaal zal ik nooit vergeten!
Alleen hij is een ontroerende historische thriller, die gedeeltelijk gebaseerd is op ware feiten. Dit verhaal had me meteen te pakken en liet me niet meer los, ook na het lezen niet.
Wanneer je begint met lezen, bereid je dan voor op een spannend en aangrijpend verhaal dat je meeneemt naar een tijd nog niet zo heel lang geleden.
De vaak schokkende gebeurtenissen die beschreven worden zijn helaas veelal op waarheid berust. Dat is iedereen duidelijk geworden sinds de Tweede Wereldoorlog. Wat mensen doen om letterlijk het vege lijf te redden in dit soort situaties is onvoorstelbaar!

De wanhoop en tegelijkertijd ook de berusting zijn goed voelbaar wanneer de gevangen in rijen opgesplitst worden.

De hoofdpersoon Nathan moet een gevecht tegen de tijd leveren want hij krijgt maar 72 uur om zijn opdracht te voltooien. De reden waarom hij toestemde in deze bijna onmogelijke opdracht verdwijnt als sneeuw voor de zon als hij eenmaal ge√Ønfiltreerd is in Auschwitz. Toch zet hij door.

Andrew Gross heeft veel meer informatie ingewonnen dan alleen het luisteren naar de verhalen van zijn schoonvader, waardoor hij gebeurtenissen waarheidsgetrouw kon verwoorden.
Dit boek leg je niet weg totdat je de laatste bladzijde gelezen hebt. De prettige schrijfstijl, zonder veel moeilijke woorden maakt het tot een toegankelijk boek.
De proloog en het laatste hoofdstuk van het verhaal sluiten naadloos op elkaar aan, maar het heeft me wel verrast wie uiteindelijk de verteller was.

Alleen hij boeit vanaf de allereerste bladzijde en de auteur laat je kennismaken met een behoorlijk aantal personages. Ze hebben stuk voor stuk door hun eigen karakter hun plaats in dit verhaal verdiend. Een aantal van hen heb ik in mijn hart gesloten.