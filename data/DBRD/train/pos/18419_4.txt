Laatst ben ik even op de borrel geweest bij Selfpub auteur Filip Bastien in het mooie Belgische Turnhout.

Filip is inmiddels bekend van zijn boek Winteruren, een roman, vol liefde en historische gebeurtenissen. Winteruren voert de lezer langs de grote gebeurtenissen van de twintigste eeuw: De Eerste en Tweede Wereldoorlog, De Koude Oorlog, de wereldexpositie in Brussel en de val van de Berlijnse Muur.

Winteruren werd als enige van de 554 inzendingen - driemaal genomineerd voor de shortlists van de Indie Awards 2019:
- beste boek 2018 (juryprijs)
- beste boek (publieksprijs)
- meest memorabele karakter (protagonist Richard Van Waeyenberghe)
EN WON OOK NOG !
Filip Bastien kreeg als eerste Vlaamse auteur de Indie Award juryprijs voor het meest memorabele karakter in zijn boek Winteruren, Richard van Waeyenberghe .

Hoofdpersoon in het boek, Richard van Waeyenberghe, is de grootvader van Filip Bastien welke hij helaas nooit mocht kennen. Toch is het boek geen waargebeurd verhaal. Het boek is fictie, maar doorspekt met reële gebeurtenissen uit onze geschiedenis, wat het erg interessant maakt om te lezen, een stapje terug in de vorige eeuw. Voor iemand die in de streek in België woont, waar het verhaal zich afspeelt zullen de vele herkenningspunten een waardevolle toevoeging zijn. Maar ook als je niet van België bent, is het zeer goed te volgen, want de oorlog kennen we allemaal.

Een roman, welke leest als een sneltrein, waarin je veel liefde voelt ondanks alle ontberingen die Richard van Waeyenberghe moest doorstaan. Liefde die hij telkens vond, maar ook steeds opnieuw weer kwijtraakte door de barre omstandigheden.
Zo zijn er 2 liefdes in zijn leven gekomen, Josephine en Anna Maria. Beide proberen bij Richard vooraan te staan. Richard kiest in eerste instantie voor zijn allereerste liefde, Josephine die hij al op 10-jarige leeftijd ontmoette, maar het lot bepaald iets anders. Richard gaat tijdens de oorlog bij het verzet, wordt verraden en opgepakt, gruwelijk gemarteld door de nazi’s, maar weet weer te ontsnappen. Hij is voortdurend op de vlucht waardoor hij beide liefdes uit het oog verliest. Josephine duikt op de meest onverwachte momenten toch weer op in Richards leven, maar even snel verdwijnt ze weer. Anna Maria is het, die hem steeds de reddende hand lijkt te bieden in zijn penibele omstandigheden. Uiteindelijk zal Anne Maria het zijn die Richard door het leven leidt. Maar ook zij heeft haar geheimen na de doorstane oorlog. En zo rijzen er uiteindelijk toch wel wat vraagtekens bij Richard als hij zijn Anna Maria bijstaat op haar sterfbed. Er dan zijn daar de verrassende onthullingen, die alle puzzelstukjes in het verhaal op zijn plaats laten vallen voor de lezer.

Het verhaal wordt verteld in flashbacks door de ogen van Richard van Waeyenberghe. Er zijn maar 11 hoofdstukken maar ieder hoofdstuk omvat meerdere terugblikken in de tijd, welke duidelijk aangegeven staan met jaartallen en plaatsen boven ieder leesgedeelte. Vlotte schrijfstijl, mooi lettertype wat prettig leest. Er wordt heel beeldend geschreven waardoor je je de angst van de hoofdpersonen levendig kunt voorstellen en zelfs voelen op bepaalde momenten. Zou je als lezer de gebeurtenissen nazoeken in geschiedenisboeken en archieven, dan kom je er ook meteen achter dat er goede research is gedaan door de auteur, iets wat zeker belangrijk is bij een boek waar verwezen wordt naar waargebeurde feiten.

Filip geeft ons met zijn boek Winteruren een kijkje in de historie zonder geschiedenisboek, een stapje terug in de tijd, heerlijk om te lezen.

Filip Bastien komt uit Werchter en is in het dagelijks leven IT systeembeheerder. Daarnaast is schrijven zijn grote hobby. Na de historische oorlogsroman Winteruren, schrijft hij nu aan een thriller.