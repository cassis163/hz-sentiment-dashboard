Dit boek heb ik als e-boek aangeschaft en gelezen. Het is goed omgezet en prettig leesbaar. Tot zover de technische details.

Wat een heerlijk boek om te lezen. Het verhaal, dat gedeeltelijk in het heden plaatsvindt en gedeeltelijk het verleden van Allan, de honderdjarige, belicht, is vlot en met veel humor geschreven. Hier en daar doet het me wat aan de film Forrest Gump denken. Het is een van die boeken waarvan je na lezing de rest van de dag met een glimlach op je gezicht blijft rondlopen. Een goed, oppeppend medicijn voor wanneer je je wat neerslachtig voelt. Het boek leest alsof de schrijver het heel gemakkelijk uit zijn mouw heeft geschud. Dat vind ik erg knap want ik ben ervan overtuigd dat het tegendeel waar is. Om een verhaal zo consequent van toon te houden en de soms bizarre verwikkelingen en gebeurtenissen net binnen de perken te houden zodat ze niet storend gaan werken, getuigt van goed schrijverschap.