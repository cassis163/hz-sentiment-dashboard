Het lezen van Het Verhaal van Phoenix beviel me gelukkig al een stuk beter dan Het Verhaal van Sky. Maar nu, zou de stijgende lijn zich voortzetten in het voorlopig laatst vertaalde deel van de Soulmates serie: Het Verhaal van Crystal? Ik zag het in ieder geval al een stuk zonniger tegemoet, mede door de glimpen die ik al van Xav had opgevangen in de vorige twee delen. Ze maakten me in ieder geval nieuwsgierig naar zijn verhaal…

Dat me helemaal blij maakte. Jaaaaaa! Dit is waar ik naar op zoek was toen ik startte met de Soulmates serie. Alleen jammer dat ik hier niet van begin af aan van kon genieten, maar eindelijk heb ik het dan toch gevonden: de verbondenheid. Het gevoel dat je helemaal opgaat in het verhaal en de wereld om je heen vervaagt. Een verhaal dat voor je ogen daadwerkelijk tot leven komt. Nu, in dit boek, ben ik die magie eindelijk tegengekomen. Niet dat de andere boeken minder waren, maar dit maakt het plaatje gewoon compleet.

Het is dan ook niet verwonderlijk dat Xav en Crystal meteen tot mijn favoriete koppel zijn gebombardeerd, of wel? Want Xav blijkt naast zijn knappe verschijning ook nog eens een hilarische en gevatte inhoud te hebben. Overduidelijk een broer van Zed: “Hallo Cupcake van Volledige Gelijkheid.” Oh toen had ik het toch even niet meer. Zelfs nu maakt die scene me aan het gniffelen en dat was niet het enige moment waarop hij zorgde voor een workout -sessie voor mijn lachspieren! Crystal kan hem gelukkig meer dan genoeg tegengas geven :)

Crystal, ook een heerlijk personage om over te lezen en minstens zo gevat als Xav. Ze heeft gelukkig wel voor de verandering een “normale” jeugd gehad. Oké, haar gebrek aan enige echte Savantvaardigheden te midden van haar getalenteerde familie is ook niet je van het. Toch was het stukken fijner dan wat Sky en Phoenix in hun jonge leven al hadden mogen meemaken. Hierdoor kon ik me haar situatie beter voorstellen en begrijpen, mijzelf in Crystal verplaatsen en kreeg Het Verhaal van Crystal net dat beetje extra wat in de vorige delen ontbrak.

Iets waar wel wederom helemaal geen gebrek aan was, was de spanning. Want wat heb ik toch mijn hart in mijn keel voelen kloppen tijdens het lezen. Des te meer omdat ik nu helemaal in het verhaal was gezogen. Sommige momenten waren echt zenuwslopend, vanwege het grote mysterie. Het mysterie dat, zoals we van Joss Stirling kennen, tot in de puntjes is uitgewerkt. Want ik was net zo onwetend als Xav en Crystal, wist niet wat me overkwam en toch moesten ik mijn zij hun familie zien te redden. Oké sommige momenten waren wel “Amerikaans” over de top, oftewel “too good to be true”. Dat verhoogde eerlijk gezegd alleen maar de charme van Het Verhaal van Crystal voor me :)

Als laatste nog even wat over de romantiek die verrassend genoeg… minder van belang was. Althans zo kwam het op mij over. Natuurlijk trakteert Joss Stirling je op overheerlijke momenten om van te genieten en om van te fangirlen. De nadruk lag echter op de gebeurtenissen rondom, want ze zijn toch immers zielsverwanten? Dan komt alles goed! En nee, ondanks dat is er zeker geen sprake van insta-love. Daarvoor vlogen er teveel totaal andere vonken voor in het rond. En ja, er is nog steeds sprake van langzaam naar elkaar toe groeien en voor elkaar vallen. Hoe? Lees het boek maar zou ik zeggen ;)


Conclusie
Wat een geweldige afsluiting van de Soulmates Readalong is dit. Nu begrijp ik volkomen waarom iedereen voor deze serie is gevallen. Het Verhaal van Crystal was namelijk geweldig! Net als de andere delen bevatte het een boeiend mysterie, zat het vol actie en kon je genieten van zinderende spanning. Het boek heeft fantastische personages, die gezegend zijn met een geweldige chemie en een goede dosis humor. Je krijgt niet genoeg van de romantiek en… het bevatte deze keer zoveel meer! Bovendien heb ik nu eindelijk de klik gevonden en kan ik er geen genoeg van krijgen. Ik hoop dan ook van harte dat het de dames van Blossom Books lukt om genoeg fans bij elkaar te krijgen om de andere delen te gaan vertalen. Hier hebben ze er in ieder geval al eentje te pakken. Want niet weten hoe het met mijn ondertussen geliefde broers verder gaat? Onmogelijk!

Deze recensie verscheen als eerste op CarpeLibra.nl