Zo’n 15% van de bevolking zou hoogsensitief zijn.
Dit komt neer op meer dan 4 miljoen mensen in België en Nederland.

De laatste jaren verschenen er heel wat boeken rond hoogsensitiviteit.
Het voordeel hiervan is dat dit thema beter bekend raakte bij het grote publiek.
Het nadeel is dat er - hoewel de boeken uiteraard goedbedoeld zijn - ook heel wat misvattingen de wereld zijn ingestuurd. Hoogsensitiviteit heeft niets te maken met paranormale begaafdheid, indigokinderen,…
Wat het dan wel inhoudt?
Dat kan je ontdekken in de boeiende boeken van Elke Van Hoof.

Elke Van Hoof
Klinisch psychologe Elke Van Hoof is geassocieerd professor en doceert medische en gezondheidspsychologie (sinds 2006) alsook klinisch psychologische interventies (vanaf academiejaar 2017-2018) aan de Vrije Universiteit Brussel. Ze is gastdocent aan de Vlerick Business School en daarnaast is ze een gewaardeerd gastprofessor in menig opleiding.
Ze is ook de bezieler van het Huis voor Veerkracht, het expertisecentrum voor stress, burn-out, bore-out en veerkracht.
Tenslotte is zij een veelgevraagd expert in de media. Een heel interessant interview met haar over hoogsensitiviteit kan je lezen op de website van Cathérine Ongenae.

Boeken
Elke Van Hoof heeft al verschillende boeken op haar naam staan.
Eerder verdiepte ze zich onder andere reeds in de materie van burn-out, waarover ze twee boeken publiceerde.
Ook over hoogsensitiviteit verschenen er twee publicaties: Hoogsensitiviteit (2016) en Eerste Hulp bij Hoogsensitiviteit (2017)

Inhoud

Het boek is ingedeeld in 6 hoofdstukken. Deze nemen je mee op een tocht doorheen de fascinerende wereld van de hoogsensitiviteit.

Zo komen we in hoofdstuk 1 onder andere te weten dat een sterke vaardigheid om externe factoren waar te nemen én ze diepgaand te verwerken, het hoofdkenmerk is van hoogsensitiviteit.

Dat HSP een persoonlijkheidskenmerk is met nog veel meer facetten, wordt uit de doeken gedaan in hoofdstuk 2. Ook worden er enkele misverstanden de wereld uit geholpen doordat er ingegaan wordt op wat hoogsensitiviteit níet is. Tenslotte wordt er wat aandacht besteed aan de HSPer en zijn/haar relaties met de mensen om hem/haar heen.

Hoofdstuk 3 gunt je een kijkje in de hersenen. Hoe gaat iemand met HSP om met stress? Wat heeft het kip-zonder-kopfenomeen hier mee te maken? En welke wetenschappelijke onderzoeken werden er al gevoerd naar hoogsensitiviteit?

Hoe je kan omgaan met HSP, wordt dan weer beschreven in hoofdstuk 4. Aan de hand van tips en oefeningen leer je mild zijn voor jezelf, anticiperen op afwijzing, omgaan met feedback, relativeren, communiceren.

Dat hoogsensitiviteit van invloed kan zijn op de werkvloer, lees je in hoofdstuk 5. In dit uitgebreidere hoofdstuk kan je via de vele oefeningen een beter inzicht krijgen in je eigen werksituatie.

Het laatste hoofdstuk pleit er voor dat je jezelf en je hoogsensitiviteit zo goed mogelijk leert kennen. Als afsluiter worden er nog een aantal diverse FAQ beantwoord.

Leeservaring

Eerste Hulp bij Hoogsensitiviteit werd uitgegeven bij Lannoo.
Hoewel de theoretische achtergrond hier en daar wel wordt besproken, is het boek theoretisch veel minder diepgaand dan Hoogsensitief. Hierdoor zal het voor veel mensen meer laagdrempelig zijn.
In die zin is het een uitstekende eerste kennismaking met het onderwerp ‘hoogsensitiviteit’.

De layout is redelijk luchtig. Tips worden in aparte gekleurde kadertjes weergegeven. Tekeningen zorgen voor afwisseling. Er zijn heel wat oefeningen opgenomen tussen de theorie door en op het einde van elk hoofdstuk is er plaats voorbehouden voor een reflectie over de besproken materie.

Elke Van Hoof heeft een zeer aangename en no-nonsense schrijfstijl. Ze weet de aandacht van de lezer al tijdens het voorwoord te trekken en ze houdt deze vast tot het einde van het boek.
Wil je een idee krijgen van haar manier van schrijven? Blader dan hier eens door het inkijkexemplaar.

Eindconclusie

Ben je op zoek naar een boek over hoogsensitiviteit dat de theoretische kant iets minder uitgebreid toelicht en zich vooral toespitst op concrete tips en praktische oefeningen?
Dan is dit boek geknipt voor jou!

Ben je op eerder op zoek naar een boek dat je meer informatie verschaft over de theoretische achtergrond van hoogsensitiviteit?
Dan zou ik je eerder Hoogsensitief aanraden.

Blogartikels
Meer lezen over HSP?
Neem dan een kijkje op mijn blog naar de artikels Ben jij hoogsensitief? en Alles wat je altijd al wilde weten over hoogsensitiviteit.

Disclaimer
Met dank aan uitgeverij Lannoo voor het beschikbaar stellen van dit boek.
Bovenstaande recensie bevat uitsluitend mijn persoonlijke en eerlijke mening.