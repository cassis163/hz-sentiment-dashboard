Dan Brown flikt het kunstje weer, een nieuwe Robert Langdon thriller!

Net als in zijn voorgaande boeken neemt Dan Brown de lezer mee op een enerverende reis langs mooie steden waaronder Florence. Hierbij wordt hij vergezeld en geholpen door dokter Sienna Brooks. Zij helpt hem ontsnappen aan zijn achtervolgers en vergezelt hem bij zijn zoektocht. Ze komen terecht in een aaneenschakeling van prachtige locaties en proberen daar het ene na het andere raadsel op te lossen aan de hand van het geschrift Inferno van Dante Alighieri. Intussen worden ze achtervolgd door verschillende groeperingen.

Het boek begon met veel vaart en de eerste helft heb ik met veel plezier gelezen. Hierna zakte het verhaal in. In het begin zocht ik alle kunstwerken en locaties op internet op. Maar na een tijdje had ik er genoeg van. Naar mijn mening is er teveel in het verhaal gepropt, het leek soms net een reisbrochure. Het verhaal had me niet meer zo in zijn greep en ik vond dit boek wat minder dan zijn voorgaande. Jammer....maar toch zijn er nog redenen genoeg om het verhaal te lezen zoals de mooie mysterieuze locaties, de kennismaking met Dante en de onverwachte verrassende plotwendingen.

Het is een heerlijk boek om mee te nemen op vakantie.