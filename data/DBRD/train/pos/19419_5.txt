In het boek ‘Vertel me drie dingen’ volgen we het leven van de 16-jarige Jessie. Ze is haar moeder verloren en ze moet het zien te redden met haar vader. Haar vader blijkt (stiekem) verliefd te zijn geworden op een nieuwe vrouw die hij via het internet heeft leren kennen. Ze verhuizen van Chicago naar Californië en Jessie moet alles achterlaten. Ze komt bij een vreemde vrouw in huis te wonen, krijgt een stiefbroer en komt op een dure school terecht met allemaal verwende scholieren.


Zeven dagen nadat Jessie is begonnen op haar nieuwe school krijgt ze een anonieme mail van een schoolgenoot die zich Iemand Niemand noemt. Iemand Niemand biedt zich aan als Jessies virtuele gids, een persoon aan wie ze hulp kan vragen om het op school te overleven. Ze wil niets liever dan weigeren. Aangezien ze bang is dat ze in de maling word genomen. Toch gaat ze op het aanbod in, omdat ze zich ontzettend eenzaam voelt.

‘733 dagen nadat mijn moeder is overleden, 45 dagen nadat mijn vader zich heeft laten strikken door een vreemde via internet, 30 dagen nadat we bij de vreemde zijn ingetrokken en 7 dagen nadat ik ben begonnen op een kakschool waar ik helemaal niemand ken ontvang ik een anonieme mail’

Op school sluit ze ondertussen vriendschappen (dankzij Iemand Niemand), ze vindt een baantje en wordt verliefd. Ze krijgt ook een steeds betere band met Iemand Niemand, maar wie is het? Wat als Iemand Niemand niet de persoon blijkt te zijn die Jessie hoopt dat hij is?

Vanaf de allereerste zin van het boek ben je om, je wilt alleen nog maar verder lezen. Je voelt je meteen verbonden met het hoofdpersonage. Je leeft met haar mee, wilt haar beschermen en soms wil je ook samen met haar huilen. De mailwisseling in het boek tussen Iemand Niemand en Jessie is ontzettend leuk om te lezen. Het geeft het boek een extra dimensie. Elk hoofdstuk word je nieuwsgieriger naar Iemand Niemand en net als Jessie begin je te hopen, dat Iemand Niemand de jongen is waar ze haar hart aan heeft verloren.

Vertel me drie dingen is een heerlijk boek die je in een zucht uitleest, omdat je hem gewoon niet weg kan leggen. Absoluut een aanrader vooral als je van Love, Simon hebt genoten.