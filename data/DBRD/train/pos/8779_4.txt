Al sinds vóór het verschijnen van haar eerste boek Spotlight volg ik Joyce op de voet en vanaf het lezen van haar debuut ben ik fan, van haar schrijfstijl, maar ook van de lieve hartelijke vrouw die Joyce is. Van Spotlight heb ik genoten (recensie), altijd spannend als er dan een tweede boek verschijnt: gaat ze mijn verwachtingen waarmaken? Ik stelde het lezen van In de familie gewoon een beetje uit, en niet omdat ik bang was dat het tegen zou vallen, maar omdat ik het boek niet alweer uit wilde hebben!

Toen ik eenmaal begonnen was in het boek wist ik meteen: dit is weer een topper! Ik kon me niet losrukken uit het spannende verhaal over de moord op bejaarde dames in luxe villa’s in Wassenaar. Nina’s oma is de tweede. Haar vader, politicus in de running voor premierschap, verdenkt meteen de beetje vreemde Valentijn die al jaren bij zijn moeder over de vloer kwam, maar Nina die een hechte band had met haar oma vermoed dat er iets anders achter zit en gaat op onderzoek uit. De feiten die ze boven water weet te krijgen over haar familie zijn niet allemaal even zuiver op de graat…

Je leeft mee met hoofdpersoon Nina, die sinds haar moeder al op jonge leeftijd stierf troost en gezelschap wist te vinden bij haar oma. Haar vader hertrouwde en had sowieso al nooit tijd voor haar, hij wordt compleet opgeslokt door zijn politieke ambities. Nu is Nina niet alleen haar moeder kwijt maar ook haar oma. En in haar familie blijkt ook niet alles zo te zijn als ze altijd dacht.
Ze is een sterke vrouw die niet kan rusten tot ze weet waarom en door wie haar oma vermoord is.

Naast Nina’s verhaal lees je ook dat van Marsala, haar stiefmoeder, een vrouw die al een tijd geen gelukkig huwelijk meer heeft doordat haar man weinig thuis en aanwezig is. En je leest het verhaal van Lars, de campagneadviseur van Nina’s vader Boudewijn, hij besluit Nina te gaan helpen op haar zoektocht naar de dader. Eerst in opdracht van zijn baas, om te zorgen dat er vóór de verkiezingen rond zijn geen belastende feiten naar buiten komen, maar later omdat ook hij het zaakje niet vertrouwt.

Je krijgt door de verschillende personages een vrij compleet beeld van de man die Boudewijn Satijn is en ook dat sommige dingen niet zijn wat ze lijken.
Langzaam vallen de puzzelstukjes in elkaar en wordt je naar de spannende ontknoping geleid…

Ik vind dat Joyce zich met deze thriller over politiek en familiegeheimen weer heeft bewezen als thrillerauteur en zichzelf misschien ook wel overtroffen heeft. Ik ben en blijf fan! Ze verdient haar plekje tussen de gevestigde orde van Nederlandse thrillerschrijvers.
In de familie is een heerlijk spannende thriller met een sterk plot. Een dikke aanrader dus!