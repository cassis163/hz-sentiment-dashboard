Heerlijk een Baantjer dat zich nog steeds afspeelt in de tijd dat we nog een telefoon op ons bureau hadden staan en niet met chromebooks bezig waren maar gewoon een pc verbonden met een kabel om internet te verkrijgen. Nummer 84 alweer van De Cock met cee-oo-cee-kaa. Peter Römer heeft het schrijven van de Baantjer serie vanaf nummer 76 voortgezet, nadat A.C. Baantjer zelf, de oorspronkelijke auteur, in 2010 overleed.

Peter Römer kan zich waarschijnlijk ook goed inleven in de verhalen van De Cock, want zijn vader speelde lang de inspecteur in de tv serie Baantjer. Iedere keer presteert hij het weer een ander scenario in de boeken te verwerken. Geweldig hoe een verhaal tot leven komt en je de personages voor je ziet, ook de man met de regenjas De Cock, zijn collega’s Vledder en Keizer en café eigenaar Lowietje. Wanneer je één keer de tv serie hebt gezien en je leest daarna de boeken zie je de personages voor je. Ook bepaalde vast rituelen zoals Lowietje, die meestal één of andere opmerking maakt waardoor De Cock een een ingeving krijgt en een misdaad kan oplossen.

Dit verhaal gaat over oud collega Cor Huidekooper, die het als privé detective wilde gaan maken en de politie na 15 jaar trouwe dienst verliet. Cor is plotseling overleden, hij zakte zomaar op straat in elkaar. De Cock gaat naar de begrafenis plechtigheid, want het is toch zijn collega geeweest, hij ergert zich wel aan het feit dat er geen krans van de politie op de kist ligt. Aan het einde van de plechtigheid wanneer iedereen om het graf staat en de familie afscheid wil nemen, loopt er een onbekende zwangere vrouw naar voren, die een rode roos op de kist legt en dan verdwijnt. Wanneer in de krant een artikel komt te staan, dat de dood van Cor waarschijnlijk niet een natuurlijke dood is, gaat De Cock op onderzoek uit.

De Cock krijgt van hogerhand een verbod op het onderzoek en moet het laten rusten. De Cock zou De Cock niet zijn wanneer hij toch lichtelijk speurwerk verricht en dat een beetje over de rug van Vledder heen. Wat heeft de zwangere vrouw met Cor te maken en weet de journalist van de krant meer over zijn dood?

Wat een heerlijke Baantjer was dit weer en nadat het lang geleden was dat ik een Baantjer had gelezen of de serie had gezien, zat ik er meteen weer in. Het volgende deel komt er al gauw aan, las ik “De Cock en de levende dode”, de titel alleen al maakt je nieuwsgierig.