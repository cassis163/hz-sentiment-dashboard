Sara, de roodharige vrouw op de cover, is een van de hoofdpersonages uit De Mooie Moorden, een vierdelige thrillerserie uitgegeven bij Lannoo. Het eerste deel is sinds oktober 2014 verkrijgbaar. Benissa, het vervolg op Sara, verschijnt in februari 2015. Deel 3 en 4 worden kort hierna verwacht.

Bij het bedrijf Cytoserum zijn ze in het diepe geheim bezig met een baanbrekend onderzoek. Nog even en ze hebben een medicijn ontwikkeld die een gevreesde ziekte kan verslaan. De concurrent heeft er alles voor over om dit te dwarsbomen en zet harde middelen in. Ontvoering en moord, niets wordt geschuwd. Twee gewetenloze Tsjetsjenen worden ingeschakeld om Sara, de dochter van de eigenaar van Cytoserum, te gijzelen en Benissa, een huurmoordenares, wordt ingeschakeld om een aantal belangrijke werknemers van Cytoserum te doden. Maar dan komt Benissa een bekende tegen en ze wordt geconfronteerd met haar verleden.

‘Rechts van haar gebeurt iets. Iemand schuift met een snelle ruk de deur van de bestelwagen open. Heel even is ze afgeleid.‘

Het boek bestaat uit twee delen. Deel 1 speelt zich af in 2007 en omvat 67 hoofdstukken. De kennismaking met de personages is kort maar krachtig en verteld voor dit moment voldoende. Al snel waren er diverse wendingen waardoor mijn volledige aandacht gewaarborgd was. Verschillende verhaallijnen zorgen voor een goede afwisseling en de spanning zit er meteen goed in. Vreselijke, gruwelijke passages die bijdragen aan het juiste thriller effect. Een aantal van de verhaallijnen worden langzamerhand in elkaar verweven en er wordt dan ook het één en ander duidelijk.

Sara is een boek van 432 bladzijden, dus best een redelijk dik boek, maar voordat ik het wist was het boek uitgelezen. Een verhaal over macht en geld en hoever iemand kan gaan. Een confrontatie met de wereld van het internet en welke mogelijkheden dit biedt. Tijdens het lezen werd ik met de neus op de feiten gedrukt. Hoe makkelijk kan het zijn om iemands wachtwoord te raden. Ondanks dat er genoeg gewaarschuwd wordt, werd in dit boek goed duidelijk gemaakt dat het soms wel heel simpel kan zijn. Iets om over na te denken.

‘De security op Facebook was een lachertje. Bovendien was het overgrote deel van de mensen die erop zaten laks – waarvan tien procent zelfs digibeet.‘

Deel 2 omvat 15 hoofdstukken, speelt zich af in 2002 en neemt de lezer mee naar het verleden van Benissa. Een gruwelijk verleden wat soms niet voor te stellen is, maar waarvan iedereen weet dat dit ook in het echt gebeurd. Er komen in het boek een aantal thema’s aan bod die bekend zijn maar waar misschien nog te weinig aandacht aan wordt besteed. Of ze zijn soms iets te ver van ons bed.

Sara is een mix van spanning, criminaliteit en psychologie. Philip Le Bon heeft een vlotte verteltrant en wist mij met dit verhaal uitermate te boeien. Het enige wat mij in dit verhaal heeft gestoord is dat er een aantal dingen tegenkwam die wat ongeloofwaardig overkwamen. Een klein aantal maar misschien toch een aandachtspunt.

Een boek met een open einde, een verhaal met nog veel onbeantwoorde vragen. Gelukkig hoef ik niet al te lang te wachten op dit vervolg en een ding is zeker, dit vervolg zal graag gelezen gaan worden.
Een zeer verrassend, uitzonderlijk goed debuut.

4,5 ster