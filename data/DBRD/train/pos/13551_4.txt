In 2012 kwam als opvolger van Jamie Oliver’s Jamie in 30 minuten, Jamie in 15 minuten uit. Jamie belooft in dit boek een complete en verse maaltijd voor 4 personen die je in slechts 15 minuten op tafel zou moeten krijgen. Reden voor het maken van dit boek? Veel mensen willen wel lekker koken maar ze willen er niet te lang over doen In dit boek worden smaakvolle, betaalbare en vooral snelle maaltijden gegarandeerd in 15 minuten. Mits je de benodigdheden wel eerst klaar zet. Krijgt Jamie het voor elkaar? Lees hieronder het antwoord op deze vraag.

Per hoofdbestanddeel van de maaltijd vind je een hoofdstuk in dit boek. Kip-, rund- en visgerechten zijn netjes op volgorde ingedeeld. Elk recept bestaat uit één pagina voor de bereidingswijze en ingrediënten en één pagina met een foto. De hoeveelheid ingrediënten per maaltijd zijn zeker behapbaar en behoorlijk uitgebalanceerd. Vooraf wordt vermeld dat de maaltijden circa € 4,80 per persoon kosten. Ik laat echter aan jou de keuze of je dat duur vindt of niet.
De truc in de snelheid van de recepten zit ‘m vooral in het gebruik van apparatuur. Een blender, keukenmachine, staafmixer en waterkoker én goed gevulde voorraadkast zijn essentieel. Zonder de apparaten koken kan,  al zal je kooktijd dan echt oplopen.
En wat krijg je in 15 minuten op tafel? Taco’s met varkensvlees, zwarte bonen en een avocadosalade bijvoorbeeld. Een kip tikka salade met linzen spinazie en naanbrood, een gevulde minestronesoep of:
Gegrilde steak met ratatouille en saffraanrijst.

Zet een waterkoker met water klaar, grillpan op hoog vuur. Kleine pan met deksel op matig vuur. Ondiepe braadpan met deksel, op matig vuur.

Ratatouille
1 courgette
1 kleine aubergine
2 paprika’s
1 rode ui
1 volle theelepel harissa
2 ansjovisfilets in olie
2-4 tenen knoflook
700 gram passata
1 eetlepel balsamicoazijn
½ bosje verse basilicum
2 eetlepels magere yoghurt  

Rijst
1 mok (300 gram) basmatirijst
1 flinke pluk saffraan
½ citroen  

Steaks
2 Entrecotes van 250 gram
1 theelepel zoet paprikapoeder
Olijfolie
½ bosje bladpeterselie
1 volle theelepel dijonmosterd
1 eetlepel extra vierge olijfolie
½ citroen  

Snijd de courgettes in de lengte doormidden en de aubergine in 1cm dikke plakjes en leg ze in de grillpan tot ze licht geschoeid zijn.
Doe 1 mok rijst met 2 mokken kokend water, de saffraan, de halve citroen en een snuf zou in de kleine pan, leg er de deksel op, roer af en toe en kook de rijst luchtig.
Verwijder de zaadjes en de steeltjes van de paprika’s, hak ze met de gepelde rode ui in grove stukjes en doe ze met de harissa en de ansjovisfilets met 1 theelepel van hun eigen olie in de braadpan. Knijp er met een knoflookpers de ongepelde tenen knoflook boven uit en roer regelmatig.
Haal de geschoeide courgette en aubergine uit de grillpan, laat de pan op het vuur staan en hak ze op een snijplank in grove stukjes.
Doe de gehakte groenten met de passata en azijn in de braadpan en laat ze met deksel op het vuur staan.
Wrijf de entrecotes in met zout, paprikapoeder en 1 theelepel olijfolie, leg ze in de hete grillpan en keer ze elke minuut om tot ze naar wens zijn. Snijd de steeltjes van de peterselie heel fijn en hak de blaadjes in grove stukjes. Doe er de mosterd en extra vierge olijfolie bij, voeg peper en zout toe, knijp er de citroen boven uit en hussel alles op de plank door elkaar. Leg de entrecotes als ze klaar zijn op de plank, hussel ze in de dressing door elkaar en snijd ze in plakjes.
Trek de blaadjes van het bosje basilicum en strooi die over de ratatouille, voeg naar smaak zout en peper toe en serveer met de yoghurt en saffraanrijst.

En daar sta ik dan in de keuken. Met aan de ene kant twee pannen en een plank met vlees en aan de andere kant een keuken waar net een klein bommetje is afgegaan. Ik maak regelmatig recepten uit dit boek en telkens zijn dat de restanten van deze kookstrijd tegen de tijd. De 15 minuten haal ik niet altijd maar vind wel tevreden gezichten aan tafel.

Jamie in 15 minuten levert je in relatief korte tijd een smakelijke maaltijd op. De sleutel zit ‘m in het gebruik van slimme apparatuur die (helaas) niet iedereen in huis zal hebben. Zonder, maar ook met deze apparatuur, zal het in het begin lastig zijn deze recepten ook echt in 15 minuten op tafel te krijgen. Na een paar keer maken wel. Dus deze belofte wordt misschien niet altijd gehaald. De vraag is, is dat erg? Het feit dat je er misschien 20 of 25 minuten over doet om iets op tafel te toveren doet niets af aan het feit dat dit gewoon lekkere en uitgebalanceerde maaltijden zijn. De overzichtelijke bereidingswijze en soms behoorlijk beperkte ingrediëntenlijst maakt dit boek voor veel mensen toegankelijk. Voor ervaren koks om snel wat op tafel te zetten en voor een beginnende thuiskok een goede eerste stap naar mogelijk de meer complexe recepten. Ik wil meer….