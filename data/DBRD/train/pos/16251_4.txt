Titans is het achtste boek van auteur Victoria Scott. Ze schrijft in verschillende genres, haar eerste jeugdboek voor 8+ verschijnt dit voorjaar en ze is bezig met een psychologische thriller. Titans is een onvervalste YA met veel actie. Zelf zegt ze over haar keuzes: “Alles wat ik al heb gedaan voelt aan als een ex-vriendje, leuk op dat moment, maar nu geschiedenis”.
Astrid kijkt al haar hele leven naar de races van de Titans. De mechanische paarden zijn onbetaalbaar voor het gewone volk, en al helemaal voor Astrid en haar vriendin Magnolia. De twee vriendinnen zitten in hetzelfde schuitje: hun vaders gokken, waardoor ze dreigen uit huis te worden gezet. Dan krijgt Astrid de kans om mee te doen aan de race en zo al haar financiële problemen én die van Magnolia op te lossen. Ze grijpt deze kans met twee handen aan, maar de races zijn niet zonder gevaren.
De plot heeft een duidelijke opbouw: de spanning komt voornamelijk van de Titanen-races. De races hebben verschillende afstanden en soorten banen, waardoor ze nooit hetzelfde zijn. De races worden steeds ruiger en er komen altijd onverwachte effecten om de hoek kijken, waardoor je ook als lezer verrast wordt. Hierdoor leef je extra mee met Astrid, die niets anders wil dan winnen.   Scott weet het gevoel van rijden op de titaan tot in de puntjes te beschrijven. Astrid voelt zich onoverwinnelijk op haar titaan: “Ik heb me nog nooit zo vrij gevoeld. Zo snel. Zo sterk. Zo mooi.” Wanneer je Titans leest, voel je de wind door je haren wapperen en de stalen machine bewegen, het is bijna alsof je er zelf op zit.
Maar Astrid is niet de enige die per se wil winnen. Haar titaan is een ander model dan die van de andere jockeys, waardoor hij ook andere eigenschappen heeft. Een van deze eigenschappen is het hebben van emoties. Soms gedraagt de machine zich als een echt paard. Hierdoor bouwen Astrid en haar titaan Vrijbuiter een band op. Ook Vrijbuiter moet en zal winnen, en is bereid om alles te doen om dit voor Astrid mogelijk te maken, als ze hem maar vertrouwt.
Vriendschap is een heel belangrijk thema in Titans. Astrid’s beste vriendin Magnolia steunt haar door dik en dun, ondanks haar eigen problemen. Magnolia is ook verantwoordelijk voor de hoofdaccessoires van Astrid tijdens haar races: het liefste zou ze een bedrijfje openen in deze accessoires. De accessoires zijn meestal geel met zwart met een bij en vormen het logo en de kleuren van Astrid en haar team. Grappig feitje: geel is de favoriete kleur van de auteur! Niet alleen haar beste vriendin is van groot belang tijdens de races: ook de rest van Astrids team is dat. Rags en Barney hebben de titaan gebouwd en leren Astrid om er op te rijden, terwijl haar sponsor Lottie zorgt voor de lessen in elegantie. Het is verfrissend dat Astrid en Magnolia ook die lessen met veel plezier oppakken in plaats van afwijzen.
Familie is ook erg belangrijk voor Astrid. De problemen bij haar thuis – en haar schuldgevoel erover – zijn de reden dat Astrid de kans om te racen met twee handen aangrijpt, ondanks de gevaren. De familie dreigt uit elkaar te vallen, ondanks dat je merkt dat ze wel om elkaar geven. Iedereen ontvlucht de benarde thuissituatie op zijn eigen manier. De sterke familieband en deze bij elkaar willen houden is een van de belangrijkste motieven voor Astrid om mee te doen.
Al met al is Titans een spannende en snelle YA-roman. De prominentie van vriendschap en familie boven romantiek is verfrissend, en de vriendschappen worden mooi uitgelicht. De titanenraces zijn heel spannend en je zit er helemaal in als Astrid aan het racen is. Titans is als een race – vol spanning en eentje waarvan je niet wil dat hij eindigt, maar waar je wel het resultaat van wil weten.