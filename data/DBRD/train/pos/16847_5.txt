Mijn recensie van 'De duistere school' van Sandra J. Paul. Met dank aan Uitgeverij Hamley Books voor het recensie-exemplaar - 4,5 sterren

De duistere school is een jeugdthriller voor tien jaar en ouder, het taalgebruik is hierop afgestemd. Het verhaal is beeldend geschreven, je proeft de duistere en geheimzinnige sfeer. Het verhaal zou uitermate geschikt zijn om verfilmd te worden. Ik was gelijk geïntrigeerd door de cover. De ondertitel: "Als je eenmaal op deze school zit, geraak je er nooit meer weg" geeft nèt dat beetje extra.

Het is een zeer spannend verhaal. Als de kinderen eenmaal op het internaat zitten, blijkt dat er daar vreemde dingen gebeuren. Voor kinderen die van spannende boeken houden, is dit een fantastisch verhaal. Je leeft mee met Quinten die uitzoekt wat er aan de hand is op die geheimzinnige school. Vooral als er kinderen beginnen te verdwijnen, weet Quinten dat er iets helemaal mis is. Ik moest erg lachen om het personage Quinten. Het enthousiasme over de geheimzinnige gebeurtenis werkt aanstekelijk. Aangezien hij beschikt over een enorme fantasie en hij het wel vaker de meest bizarre verhalen verteld, nemen zijn vrienden hem in het begin niet echt serieus.

Gedurende het verhaal is er een terugblik naar de avond vlak voor de grote storm begon. Ik vond deze terugblikken erg boeiend. Je leest wat er die avond en nacht allemaal is gebeurd, hoe zwaar de storm was en voor welke schade hij heeft gezorgd. De geheimzinnigheid en de spanning in het verhaal worden hierdoor goed vastgehouden.

Sandra J. Paul heeft met De duistere school een origineel en zeer spannend verhaal neergezet. De schrijfster wist zelfs mij als volwassene mee te slepen in het verhaal. Via het hoofdpersonage Quinten kom je erachter wat er zich allemaal afspeelt in de geheimzinnige school. Juist door deze onvoorspelbaarheid houdt de schrijfster de spanning goed vast. Als lezer begin je steeds meer verbanden te zien, maar tot het einde blijf je in onzekerheid over de afloop van het verhaal. Het einde van het verhaal is ronduit geniaal en heeft mij nog een tijdje aan het denken gezet.