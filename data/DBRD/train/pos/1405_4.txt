Liverpool Lime Street station. Daar woont Martha Vondeling met moeder boven de winkel met ‘gevonden voorwerpen’. Martha doet al het werk. Moeder is knettergek, mishandelt Martha en is zwaar religieus. Als naast de winkel een koffieshop wordt geopend is dat voor Moeder vreselijk, maar Martha krijgt eindelijk een vriendin in de eigenares Elisabeth.

Als Moeder plotseling overlijdt is dat een punt voor Martha om zoek te gaan naar haar eigen identiteit.
Martha is nogal geïndoctrineerd door Moeder en dat verdwijnt niet zomaar. Zo denkt ze dan ze niet buiten het station mag komen, want dat stort alles in elkaar. Ook liefde is iets van de duivel, en zo heeft ze meer vreemde denkbeelden. Maar Martha heeft ook een gave. Van alle spullen die vermist zijn, kan ze ‘voelen’ wat er mee is gebeurd, en dat is wel heel handig bij het terug bezorgen van die spullen.

Tijdens haar zoektocht naar zichzelf krijgt ze hulp. Zo ontvangt ze boeken, waarin is geschreven. Een brief aan haar persoonlijk over haar verleden. Ze maakt ook kennis met George Harris, die de hele dag in een Romeins kostuum rondloopt. Ze ontdekt “William’, die sinds de oorlog in de tunnels onder Liverpool woont, en ze maakt kennis met de Australiër Max. Een opgeblazen type die haar het hoofd op hol brengt, maar vooral uit is op eigen roem, door rond te lopen met een koffer met “Beatles memorabilia”. Leuk is de rol van de boeken in dit verhaal: boeken als middel tot communicatie.

Complex, soms melancholisch, maar ook mooi en vol liefde. Langzaamaan groeit Martha en leert ze het leven kennen zoals het zou moeten zijn.
Een origineel verhaal, waarbij het einde voorspelbaar is, maar een verhaal wat je weet te raken omdat het uiteindelijk draait om echte liefde.