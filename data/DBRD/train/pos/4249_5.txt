In dit deel vallen alle puzzelstukjes samen en gaat Clara voor de laatste keer de strijd aan met Bravita Bloedling.

Beschrijving inhoud
Het boek ‘De wilde heks: de belofte’ vertelt het laatste verhaal over de jonge wilde heks Clara. Zij zit samen met haar beste vriend Oscar verstrikt in een wereld die steeds verder uit elkaar valt. Ze probeert uit alle macht haar vrienden, ouders en alle dieren te redden. Alleen zelfs de wijze krachten die haar voorheen altijd bij stonden staan machteloos. Zal het Clara lukken volwassen keuzes te maken en zonder offers definitief een eind te maken aan de strijd of kost het haar, haar leven?

Dit deel van de serie hangt ook weer sterk samen met de eerdere boeken (voornamelijk deel 4 en 5). Het boek speelt met name in op het gevoel van de lezer. Zo worstelt Clara met een enorm verantwoordelijkheidsgevoel om zorg te dragen voor iedereen waar ze van houdt. Tegelijkertijd leert ze om te vertrouwen op zichzelf en volwassen keuzes te maken. Ze is niet langer het jonge onwetende meisje maar groeit op, tot een zelfstandige en wijze wilde heks.

Leeftijdsadvies
Qua leef- en belevingswereld sluit het boek ‘De belofte’ aan bij kinderen vanaf de leeftijd van 9 jaar. Hoewel Clara voor een immens grote uitdaging komt te staan, schuilt er nog altijd ook een kind in haar. Door dit gevoel zullen veel jonge lezers zich aan haar kunnen identificeren. Net als de grote mensenwereld is ook de wilde heksenwereld als opgroeiende puber soms moeilijk te begrijpen.

Mening recensent
Dit boek is waanzinnig spannend. Het is het knooppunt, waarin alle eerdere avonturen samenkomen. Wanneer je de andere delen van de serie hebt gelezen, mag je dit boek ook zeker niet missen. De mooiste stukjes in het boek zijn wanneer Oscar keer op keer onvoorwaardelijke zijn vertrouwen aan Clara schenkt. Met name dankzij zijn aanwezigheid en opbeurende woorden vindt ze weer de kracht om door te gaan. Vertrouwen op elkaar is het belangrijkste wat er is, zo blijkt maar weer.