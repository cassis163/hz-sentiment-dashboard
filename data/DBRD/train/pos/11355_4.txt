De auteur Allessandro Gatti is geboren in Alexandrie in 1975. Een goed jaar al zeg ik het zelf. Van zijn hand zijn al vier delen van Klincus Boomschors verschenen. Klincus Boomschors is een jongetje van 10 jaar. Hij vlucht uit de werkplaats van een weeshuis uit Umghard op een sneeuwscooter en raakt verzeild in een sneeuwstorm. Hij verliest zijn orientatie en rijd tegen een boom. Maar wat ziet hij daar? Het lijkt wel een stad tussen de bomen, helemaal verlicht en de takken met loopbruggen van touw met elkaar verbonden. Klincus wordt gevangen gezet in een kuil totdat de Koningin Geminia en haar zoon Tipsar een dag later hem komen verhoren. Het volk van Loofrijk heeft het niet zo op miuks maar Klincus Boomschors mag blijven en stelt zich tot doel de voorraad drakentranen weer aan te vullen, want daar loopt de verlichting van Loofrijk op. Samen met zijn nieuwe vrienden Yuki van 8, zijn zus Glyn van 11 jaar en Eekhoorn Ryllo maken ze heel wat mee.

Voorin het boek is een landkaart opgetekend van de vlakte van Umghard en achterin een plattegrond van een typisch huis uit Loofrijk. Verder wordt het boek zeer regelmatig opgeleukt door illustraties van Matteo Piana. In de omslag van de kaft zit zelfs wat relief. Het boekje van 152 pagina’s is ruim opgezet met grote letters en alle paginanummers en hoofdstukken worden gesierd met een dennenappel of een hulsttakje. Het verhaal loopt heel stapsgewijs naar de climax, dat wordt mooi opgebouwd, maar is niet te voorspelbaar en ook niet eng. Alle karakters worden helder neergezet en komen goed tot hun recht, ze blijven in hun rol. Ryllo eet graag, praat nog meer en is dol op mopjes!

‘Klincus Boomschors en de drakentranen’, eerste druk 2009 Atlantyca Dreamfarm, Italie, 2011 Baeckens Books, Mechelen.