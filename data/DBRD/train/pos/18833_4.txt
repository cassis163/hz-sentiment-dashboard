Geir Tangen - Meesterwerk

Over de auteur.
Geir Tangen , Noors van geboorte,( 1970) is opgeleid als leraar Noors en maatschappijleer en beheert de grootste crimeblog van Noorwegen. Hij beschrijft zichzelf als een dromer, nog steeds de gekke tiener, die geen grenzen kent in zijn dromen. In het dagelijks leven een vader en opa, een man en een vriend. Een leraar en een schrijver.
Het interview in Samenlezenisleuker van 9 februari 2013 geeft een ontzettend mooi inkijkje in de manier van werken van Geir Tangen. Hij geeft aan dat de ongeveer 80 scènes nauwgezet ingepland zijn, alvorens hij begint met schrijven. En dat hebben wij als lezer gemerkt.
(Bron: interview Samenlezenisleuker van 9 februari 2018)
Meesterwerk is het eerste deel van een trilogie, waarbij het tweede deel reeds in Noorwegen is gepubliceerd en deel drie grotendeels klaar is en in het najaar van 2018 zal verschijnen, althans in Noorwegen.

Over het boek
Viljar Ravn Gudmondsson is journalist en werkzaam bij de kleine lokale krant ‘Haugesunds Nieuws’
Op 13 oktober 2013 ontvangt hij een mail, waarin een zekere Stein Amli een hebzuchtige vrouw veroordeelt. De straf zal 14 oktober 2013 voltrokken worden. Een dreigbrief? Een idioot die het recht in eigen hand neemt en maatschappelijke uitvreters bestraft?
Wanneer de moord werkelijk wordt uitgevoerd, komt hij in contact met Lotte Skeivoll, inspecteur bij de politie van Haugesund, 32 jaar en leidster van het onderzoeksteam.
Beiden hebben grote privé problemen. Bij Viljar is er vier jaren geleden iets gebeurd waardoor hij uitgeblust is en last heeft van hyperventilatie, paniek- en angstaanvallen, angst, depressies. Hij functioneert niet meer. Lotte heeft een vijf jongere zus, Anne, die verslaafd is aan de hard drugs.
Het blijft niet bij een moord.
In een tweede tijdlijn, die speelt in het jaar 2010, gebeuren zaken die vreselijke gevolgen hebben voor de hoofdrolspelers. Het gevolg is dat er een direct verband is tussen de gebeurtenissen van 2010 en de moorden van 2014.
Maar welk verband? Wat is er gebeurd dat van Viljar de sterjournalist, een sjofele medewerker heeft gemaakt?

Conclusie
Tangen heeft een fantastische plot in elkaar gedraaid waarbij, in het tijdvak van 13 tot 20 oktober 2013, de lezer meegenomen wordt in een draaikolk van gebeurtenissen en ontwikkelingen. Het bekende thema van de eenzame wolf, niet uniek, zie Jo Nesbo, die de kakkerlakken wil verdelgen die door de mazen van het net van politie en justitie zijn geglipt, is erg goed uitgewerkt.
Waar de hoofdrollen zijn toebedeeld aan Viljar Ravn Gudmondsson en Lotte Skeivoll, die beiden psychologisch goed worden neergezet,is Tangen er ook in geslaagd een groot aantal bijrollen van collega’s en kennissen naturel te beschrijven.
Het boek kent een aantal zeer goed uitgewerkte zijlijnen.
De dader vergelijkt de uitvoering van zijn moorden met de partituur van een requiem. In dit geval het requiem ( zielenmis) van Wolfgang Amadeus Mozart – Requiem, een mysterieus Meesterwerk (sic!) want het gaat over een reis naar de ultieme bestemming: de dood. Tangen geeft de hoofdstukken, waarin de verziekte en ontspoorde geest van de moordenaar aan het woord komt en die tot de beste uit het boek behoren, namen uit dit requiem: Introitus,Confitutis Maledictis. Een zeer fraaie vondst van Tangen.
Het boek is vooral ook een eerbetoon aan de Scandinavische misdaadliteratuur.Het aantal verwijzingen naar auteurs en titels is groot en op een gegeven moment zat ik volop mee te denken naar de betekenis van afkortingen. En zowaar, in een geval was ondergetekende de politie voor. Dat deed me deugd.
Maar ook het falen van de politie, de fiasco's en blunders, de onderlinge rivaliteit en competentiestrijd binnen het politieapparaat komen ruim aan bod. Met name de gefrustreerde Lotte Skeivoll staat symbool voor een groot aantal fouten in het hele onderzoeksproces.
Als negatief aspect dient zeker de wisselende schrijfstijl van Tangen genoemd te worden. De auteur gebruikt veelal metaforen die de toonzetting aandikken, waar dat helemaal niet nodig is. Jammer van de oververhitte, overdreven en soms naïeve schrijfstijl die meer past bij een actie- of oorlogsthriller.
Geir Tangen heeft een volwaardig en uitermate fraai debuut afgeleverd. In korte hoofdstukjes, laverend in de tijd en met een groots plot dat enorm spannend is uitgewerkt, worden een aantal bijzondere wendingen verwerkt. Het is een donker boek, volledig passend in de traditie van ‘Nordic noir’ .
4,5 sterren.
Jac Claasen