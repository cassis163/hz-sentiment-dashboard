Barabbas van Jacob Vis dateert uit 2004 en kreeg goede recensies. Ik heb de afgelopen maanden alle boeken van Jacob Vis uit de Van Arkel reeks gelezen en dit is de meest recente.
In dit boek komen we vele personages tegen die bekend zijn uit vorige delen. Het centrale thema is deze keer : virussen. Over de schade die ze kunnen veroorzaken bij mens en dier.
Een hoofdpersoon is Ilse. In Den Haag is ze getuige van een aanslag, ze gaat terug naar haar geboortegrond en bouwt een bestaan op als vrouw van een boer. Ben van Arkel is weer prominent aanwezig en raakt betrokken bij de perikelen van Ilse via zijn vriendin Lynn, die we uit Brains kennen.

Jacob Vis heeft wederom een actueel maatschappelijk thema bij de kop. Wat kan er gebeuren als kwaadwillende of rancuneuze lieden onheil willen aanrichten door verspreiding van virussen? Die gevolgen worden door de schrijver vol overtuiging geschetst. Oude krantenberichten en t.v. beelden over de slachting van veestapels van enige tijd geleden komen weer tot leven en dringen zich op.
Het boek heeft vaart, zoals gebruikelijk bij deze schrijver. Gebeurtenissen volgen elkaar in rap tempo op en het verhaal is gemakkelijk leesbaar en toegankelijk.

Barabbas is een zeer actueel verhaal over wat er zou kunnen gebeuren als Die dreiging, verpakt in een spannend verhaal, stemt tot nadenken over de vraag: Waarom zou het eigenlijk niet kunnen? Dat die mogelijkheid er is, maakt Jacob Vis aannemelijk.
Het decor is wederom het kleine stadje IJsselmonde op het platteland.
Er waren een paar scènes die ik te zwaar aangezet vond, maar over het algemeen vond ik het een spannend en interessant boek.

De boeken van Jacob Vis kenmerken zich vooral door snelle dialogen, het schilderen van een plattelandse sfeer en beschrijvingen van natuur en dieren. Deze keer is een grote rol weggelegd voor het varken dat liefdevol en realistisch beschreven wordt.
Ik ben benieuwd hoe het verder zal gaan met Ben van Arkel en de zijnen. Een mooie reeks van eigen bodem die nu ook in het Duits vertaald gaat worden.