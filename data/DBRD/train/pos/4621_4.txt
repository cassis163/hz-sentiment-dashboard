De militaire carrière van hoofdpersoon Sam de Wild, is in één klap voorbij wanneer een eindoefening in de jungle van Frans-Guyana ontaardt in een gevecht met dodelijke afloop. Zonder carrière en zonder inkomen wordt zijn financiële huishouding na enige tijd problematisch en zoekt Sam naar een oplossing. Die komt er net op tijd; hij wordt namelijk gerekruteerd als huurling. Een nobele taak die ook nog eens goed betaald wordt.

“Sam wierp een blik op zijn horloge en keek daarna naar de zon die net boven de toppen van het bos uitkwam. Na het noorden te hebben bepaald, probeerde hij wat oriëntatiepunten te vinden.”

Samen met een groep elite-huurlingen moet Sam een grensoverschrijdend nationaal park, een laatste toevluchtsoord voor bedreigde diersoorten, beveiligen tegen stropers. Ook hier blijken de elementen Sam echter tegen te werken. Al snel wordt hij gezocht voor moord en moet hij, opgejaagd door zijn voormalige collega's, op de vlucht. Hij weet fotografe Emma Young met een leugen over te halen hem te helpen, maar die leugen blijkt hem, net als zijn achtervolgers, al snel in te halen...

“De volgende dag lag Sam tot laat in bed. Het artikel van Lafleur had hem van zijn slaap beroofd. Het door haar geopperde en door anonieme bronnen bevestigde verhaal over corruptie binnen het vreemdelingenlegioen had alle headlines gehaald.”

‘Opgejaagd Wild’ is het derde deel uit de Sofie Lafleurreeks. De boeken zijn echter uitstekend los van elkaar te lezen. Sofie zien we in dit deel weliswaar terugkeren, maar in een minder voorname rol.

Het is overigens mooi om waar te nemen dat Helders, ook met dit boek weer, op alle fronten is gegroeid ten opzichte van zijn eerdere boeken. Zijn schrijfstijl en verhaalconstructies worden nog altijd beter en ook zijn dialogen zijn zo mogelijk nog natuurlijker van aard.

“Hij hoorde iemand iets schreeuwen, reageerde er niet op en sprong op hetzelfde moment waarop er een schot door de nacht klonk.”

Overigens past Helders ook in ‘Opgejaagd wild’ weer een paar uiterst uitgekiende cliffhangers toegepast; een van zijn grootste krachten. Subtiel en spanning verhogend!

Kortom, ook ‘Opgejaagd wild’ is weer een zeer boeiende actiethriller waar veel lezers van zullen genieten.

Over de auteur
Helders werkte jarenlang als militair journalist voor het ministerie van Defensie en bezocht in die functie verschillende uitzendgebieden. Zijn ervaringen uit die tijd vormen een onuitputtelijke bron van inspiratie die hij aanwendt voor zijn thrillers. Helders’ debuut, ‘Machtstrijd’, haalde de shortlist van de Diamanten Kogel en won de Hebban Thriller Debuutprijs. Zijn tweede thriller ‘Verraad’ werd door ThrillZone genomineerd voor beste Nederlandstalige Thriller.

Uitvoering
Uitgever: LetterRijn
ISBN 9789491875687 , 9789491875694
Paperback, 320 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/