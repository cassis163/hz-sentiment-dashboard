De Happiness-goeroe van Jette Schröder doet wat het beschrijft: het maakt je helemaal happy! Ondanks dat ik normaal niet per se helemaal ondersteboven raak van feelgood YA, vond ik dit boek echt geweldig. Ik heb het ook binnen twee dagen uitgelezen!

Pas op: deze recensie bevat spoilers!

Iris is een ontzettend herkenbaar hoofdpersonage. Ze laat zich meeslepen, en is ontzettend ambitieus, lief een grappig. Ook een beetje onbeholpen en klunzig soms, maar daar herkende ik mezelf enorm in. Ze geeft soms echt 'zero fucks' (zoals ik dat mooi noem), zoals wanneer ze werkt op de Europabeurs, of dat ze een bad neemt in het appartement onder haar, dat helemaal niet van haar is... Maar dan toch schaamt ze zich weer wanneer er iets mis gaat of wanneer ze betrapt wordt. Dat vond ik zó herkenbaar. Soms doe ik ook iets wat niet mag of kan, maar dan schaam je je toch énorm wanneer je betrapt wordt. Iris is daarom ontzettend herkenbaar.

Ook vond ik de Happiness-lifestyle die 'Vlinder' predikt ontzettend leuk bedacht. Af en toe wel wat zweverig, maar ja, zo is het ook wel een beetje bedoeld. Ik vond het ook leuk om te zien dat de lifestyle zeker invloed had op Vlinderaars (zo grappig, dat woord!), en dat mensen er beter van werden. Dat begon natuurlijk met bekendheid Yorinde, die haar vriend dumpt en zich volledig op zichzelf gaat richten. Kortom: Iris, oftwel 'Vlinder', helpt mensen echt enorm met haar plannen.

De ontknoping is daarom ontzettend leuk, omdat de zus van Joost (daar komen we dadelijk op terug) uitlegt dat het misschien wel een beetje gemaakt en zweverig was, maar dat het écht een kern van goedheid in zich had. De plannen gaven meiden echt de kans om zich te bevrijden van negativiteit, en dat vond ik ontzettend realistisch. Iris komt weer terug in de échte wereld, maar het is wel duidelijk dat ze echt wat teweeg heeft gebracht. Het komt ook echt niet over alsof Iris een oplichter is - je gaat als lezer helemaal op in haar nieuwe business, maar je merkt ook écht dat ze het meent.

Dan naar de love-interest: Joost. Joost is een heel erg leuk personage. Hij is grappig (denk: zijn stunt met het standbeeld én het vlaggetje achter op de fiets van Iris.) Ook is hij ontzettend zorgzaam: hij maakt zich zorgen om Iris en om zijn zus Linde. Zijn negatieve kant is denk ik wel dat hij het moeilijk vind om een ander perspectief in te nemen én dat hij misschien een tikkeltje gemeen kan zijn.

Waren er dan nog minpunten? Nee, in mijn ogen eerlijk gezegd niet. De Happiness-goeroe maakt je aan het lachen, is ontzettend herkenbaar en zit vol met happiness. Daarom krijgt het van mij ook 5 sterren!