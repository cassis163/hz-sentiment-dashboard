De Verslinder is een thriller die zijn best doet om de lezer mee te slepen naar een mysterieuze fantasiewereld. Het verhaal tast de grenzen van het rationeel verklaarbare, het vatbare in onze wereld af. De ultieme manier om onze geest ongevaarlijk de vrije loop te laten is dromen. In De Verslinder wordt de fictieve droom van één jongetje uit Rimini een onontkoombare nachtmerrie voor zes anderen. Lorenza Ghinelli slaagt er in haar boek in om dit te vertellen op een aangrijpende manier, een manier van vertellen die ons de schrijver doet inbeelden als een fatalistisch orakel. Het boek is geschreven met veel talent en een grote toewijding en daarom verdient het een even toegewijde recensie.

Lorenza Ghinelli probeerde verschillende vormen van expressieve kunst uit vooraleer ze in 2010 de auteursstiel ontdekte. Zo heeft Ghinelli zich op haar artistieke zoektocht gewaagd aan theater, dans, fotografie en schilderkunst. De Verslinder was haar debuutverhaal als thrillerauteur en was meteen een schot in de roos, een gedroomd debuut zoals men dat noemt. Het leverde haar zelfs een vermelding op tijdens de Frankfurter Buchmesse, de boekenbeurs bij uitstek in Europa waar de elite van de westerse letterkunde samenkomt om de beste literaire prestaties van het afgelopen jaar te loven.