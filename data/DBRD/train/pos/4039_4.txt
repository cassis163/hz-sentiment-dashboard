Kate werkt als verpleegkundige in een privékliniek. Ze kampt met slaapproblemen en krijgt de diagnose narcolepsie. Bang om haar baan kwijt te raken besluit ze niets te vertellen op het werk. En als ze na haar baas te hebben betrapt met een andere vrouw van hem in ruil voor haar zwijgen de functie van verpleegkundige op de nieuwe VIP-afdeling (die de kliniek uit zwaar weer moet helpen) krijgt, komt het wel goed uit dat ze daar weinig hoeft te doen en tijd heeft voor dutjes tussendoor.
Maar dan slaat het noodlot toe. Een tweetje over de patiënt van de VIP-afdeling, vanaf Kates mobiel, zet haar wereld op zijn kop. Haar leven wordt één grote nachtmerrie… Wie heeft het op haar voorzien? En waarom?
Het verhaal begint vrij rustig, op de cursieve hoofdstukken waarin een moordenaar aan het woord is na, maar de sfeer wordt steeds dreigender. Je hebt Kates aandoening, waardoor ze de grip op de realiteit een beetje kwijt is, ze weet nooit precies wanneer ze zomaar ineens in slaap zal vallen. En je hebt diegene die achter haar aan zit, het moet iemand zijn die dichtbij haar staat. Er zijn allerlei puzzelstukjes die heel langzaam in elkaar vallen in een heel spannend kat en muisspel…
Het verhaal is sowieso al spannend, maar door de ziekte van Kate wordt het allemaal nog veel beangstigender. Ze heeft er weinig controle over en ze raakt steeds geïsoleerder. Maar bij de pakken neerzitten doet deze stoere dame niet. Bewonderenswaardig.
Hilde Vandermeeren heeft weer een heel spannend verhaal geschreven, met een vrij unieke twist eraan. Een verhaal wat je van begin tot eind en zelfs daarna in zijn greep weet te houden! Brrrrr…