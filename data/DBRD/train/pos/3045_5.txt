Aug 22, 2018 ·


Zo, dat was een hele zit.
Vier Napolitaanse romans! Maar met zoveel genoegen.....!!!!

De vier boeken verhalen over het leven van twee vriendinnen, geboren en getogen in een van de achterbuurten van het naoorlogse Napels tot aan hun ouderdom.
Het gaat niet alleen over de onverwoestbare vriendschap maar ook over hun pogingen zichzelf te bevrijden van hun achtergrond, ambitie en mislukking. Een gevecht dat zich op meerdere fronten afspeelt. Lenu en Lila, twee begaafde meisjes, de één lukt het door te leren en zich te ontpoppen tot een succesvol auteur, de ander krijgt die kans niet en zoekt haar weg in haar eigen milieu. Beiden krijgen, door hun intelligentie, te maken met een identiteitscrisis, beiden vechten tegen de macho-mannencultuur.
Hoewel niemand weet wie Elena Ferrante eigenlijk is (zij geeft nooit interviews, er zijn geen foto's van haar) weet ik zeker dat Ferrante in elk geval 'vrouw' is. De indringende wijze waarop zij de psyche van de vrouw weet te ontrafelen kan alleen maar van een vrouw komen. Succes en mislukking, kracht en zwakte, moed en lafheid; het wordt allemaal op een soms heel confronterende manier verteld. Sommige passages las ik met het schaamrood op de kaken, in anderen voelde ik mij gekend en was diep onder de indruk van Ferrante's kunst de bijna niet te vangen vlinders van diepste gevoelens zo treffend te omschrijven en soms kon ik haar eerlijkheid nauwelijks aan.
Deze serie is een moedig werk; nietsontziend, eerlijk en intelligent. Schitterend geschreven en ja...inderdaad verslavend.
Alle vier de boeken vijf sterren.