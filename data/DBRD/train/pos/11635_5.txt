De titel 'Memento' (herinnering) wordt al snel duidelijk door de verhaallijn in cursieve druk te lezen. Deze wordt afgewisseld met verhaallijnen van personages die soms kort en soms wat langer aan het woord zijn. Deze soepele afwisseling is zeker niet storend. Het zorgde er voor dat ik het boek vlot las.

De hoofdpersoon Jana wordt zo goed beschreven, dat het lijkt alsof ik haar ken. Geen vriendin, maar iemand waar je rekening mee moet houden en wie je met respect behandelt.
Ook de andere personages zijn helder beschreven. De auteur laat niet meteen het achterste van haar tong zien en naarmate je verder leest, worden enkele personages nog duidelijker.
Wie ook respect verdient is de vertaler, die de juiste sfeer heeft weten neer te zetten.

Op een bepaald moment in het verhaal dacht ik dat ik wist hoe het verder zou gaan en dacht te weten hoe de vork in de steel zat. In grote lijnen klopte dat ook bleek achteraf, maar ik kende toen nog niet de details die nog gruwelijker waren dan ik me eerder voorgesteld had.

'Het meisje liet zich op de grond vallen en kroop naar een steen. Naalden staken door haar broek en op sommige plekken waren kleine rode vlekken zichtbaar van het bloed dat door de stof was gesijpeld. De takken hadden schrammen op haar benen veroorzaakt terwijl ze rende.
Het meisje probeerde haar adem in te houden zodat ze naar geluiden kon luisteren, maar dat was moeilijk. Ze was helemaal buiten adem. Haar hart klopte snel van de inspanning en het pulserende bloed bonkte in haar hoofdâ€¦ Twee uur lang bleef ze tegen de steen geleund zitten. Daarna begon ze weer te rennen.'

Over de eventuele toekomstige zaken die deze Officier van justitie behandelt wil ik graag meer lezen en hoop stiekem op een vervolg op dit boek.
Dit boek is een keiharde, krachtige thriller doordat Emelie Schepp in dit boek heel actuele onderwerpen behandeld heeft. Met dit gegeven in het achterhoofd zorgde de auteur er voor dat wanneer ik er aan dacht dat dit in werkelijkheid ook zou kunnen gebeuren, ik koude rillingen kreeg.
Wie is te vertrouwen vraag ik me af, na dit gelezen te hebben?