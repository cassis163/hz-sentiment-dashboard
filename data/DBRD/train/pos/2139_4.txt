Duet met jou is een verhaal over Ally en Charlotte. Twee hele verschillende vrouwen die elkaar kennen uit de studententijd. Ally had een relatie met David en Charlotte was de huisgenoot van David. Ondertussen, jaren later is Charlotte getrouwd met David, de eerste grote liefde van Ally, die op haar beurt Charlotte dat nooit echt vergeven heeft. Ally is ondertussen getrouwd met Joe en samen met hun zoon Jake, vormen ze een gelukkig gezin.

Op een avond krijgen Ally en Charlotte de schrik van hun leven, beide vrouwen haasten zich naar het ziekenhuis waar hun mannen, Joe en David vechten voor hun leven. In het ziekenhuis treffen de vrouwen elkaar weer voor het eerst sinds jaren..

Het grootste gedeelte van het verhaal speelt zich af in 1 dag, het begint allemaal op de avond dat David en Joe in het ziekenhuis belanden. Je leest het verhaal vanuit twee perspectieven (Ally en Charlotte). Wat erg fijn is want zo krijg je bij elkaar een compleet verhaal te lezen. Het verhaal speelt zich af in het heden, maar daar waar meer informatie nodig is schakelt het verhaal over naar het verleden om meer duidelijkheid te geven. Langzaam maar zeker kom je erachter wat er allemaal gebeurd is.. en de vraag blijft natuurlijk: gaan beide mannen het halen?

Dani Atkins heeft een hele fijne schrijfwijze, ze neemt je echt mee het verhaal in en ze laat geen losse eindjes achter. Duet met jou is een hartverscheurend en emotioneel verhaal over twee totaal verschillende vrouwen met een gezamenlijk verleden.