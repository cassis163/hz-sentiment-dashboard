Dronken op het werk verschijnen, is een doorslaggevende reden voor ontslag. Vreemd dat inspecteur Harry Hole dan al niet lang op straat gegooid is, vinden sommige van zijn collegas. Anderen beseffen dat zijn chef hem de hand boven het hoofd houdt. Want Harry mag dan op zn zachtst uitgedrukt controversieel genoemd worden, hij is tegelijkertijd een schitterende inspecteur. Hij zoekt zijn zaakjes tot op het bot uit, soms zelfs lang nadat alle anderen ze afsloten. Zo twijfelt Harry nog altijd aan het fijne van wat er met collega Ellen gebeurde. Ellen werd vermoord, naar alle waarschijnlijkheid door een onderwereldfiguur. Voor Harry die man aan de tand kon voelen, sneuvelde ie bij zijn arrestatie. Collega vermoord, verdachte dood, zaak opgelost en Harry gefrustreerd. Je zou voor minder aan het drinken slaan.
In Zes seconden te laat probeert Harry de fles te laten staan. Hij moet helder blijven om de bankovervaller die Oslo teistert zo snel mogelijk op te pakken. De overvaller geeft de filiaalchef 25 seconden om de kluis te legen. Bij de eerste overval wordt deze tijd overschreden, met dramatische gevolgen. Omwille van het slachtoffer wordt Harry, als specialist doodslag, toegevoegd aan het team Roofovervallen. Hij gaat nauw samenwerken met Beate, een jonge politieagente die zich toelegt op analyse van videobeelden. Het lijkt een job die we allemaal zouden kunnen, maar Beate heeft een streepje voor doordat door een speling van de natuur haar vermogen om gezichten te herkennen fenomenaal is.
Naast Harrys professionele bekommernissen pleegt zijn ex-vriendin Anna zelfmoord. Harry was de avond van de zelfmoord bij haar op bezoek. De kater de dag nadien herinnert hij zich levendig, maar het bezoek bij Anna is een zwart gat in zijn geheugen. Enne was het wel zelfmoord?

Wat volgt is een spannende, boeiende en intrigerende zoektocht naar de oplossing van alle zaken. Nesbø doorspekt zijn verhaal met interessante ditje en datjes die perfect in het grote geheel passen. Elk detail krijgt zijn plaats in het verhaal dat in sneltreintempo doorgaat. De boeiende personages, cassante dialogen en verrassende plotwendingen kluisteren je aan de paginas. Je wil maar een ding: doorlezen doorlezen doorlezen. Ondanks de kleine druk vorder je snel in deze Scandinavische pageturner. Als je na de laatste zucht van genot het boek dichtslaat, bedenk je verheugd dat minstens één zaak niet opgelost raakte. Er moet dus wel een vervolg komen.