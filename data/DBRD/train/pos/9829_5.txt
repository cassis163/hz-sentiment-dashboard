Een voor mij, en velen hier nieuwe naam in boekenland. Pat Craenbroek kwam in juni met het boek Uitgebroed. Ik zag het een paar keer voorbij komen, zag wat reacties van enthousiaste lezers en mijn nieuwsgierigheid was gewekt. Enige tijd later lag het boek in mijn brievenbus en ik werd er al vrij snel volledig ingezogen.

De flaptekst maakte mij al nieuwsgierig en als je in het boek begint te lezen zit je er al vrij snel in. (Altijd bijzonder prettig bij een boek, wanneer er gelijk een grote vriendschap ontstaat). Het is gelijk vanaf het begin al zo geweldig mooi en goed geschreven, er worden verschillende verhaallijnen uitgestippeld en bij elke verhaallijn heb je soms even het idee dat je weer in een ander prachtig boek begonnen bent. Ook denk je, waar gaan deze verhaallijnen allemaal naar toe, maar op gegeven moment wordt alles steeds duidelijker en smelt de auteur het samen tot één mooi geheel.

Ik ben laaiend enthousiast over het eerste (eerste?!) boek dat deze auteur heeft uitgebroed en het is bijna niet voor te stellen dat het de auteur haar eersteling is. Daar tegenover staat dat ze de lat gelijk enorm hoog heeft gelegd voor een opvolger.

Het zal me ook niet verbazen dat er straks gevochten wordt door uitgevers die het in het buitenland uit willen geven en door filmmakers die het naar het witte doek willen brengen.

Op de achterflap valt te lezen dat de auteur dit verhaal in de voorbije jaren schreef, naast de rest van haar drukke werkzaamheden. Als het aan mij ligt, zet de auteur haar andere werkzaamheden op een iets lager pitje zodat ze wat meer tijd heeft voor een tweede boek, want als je Uitgebroed gelezen hebt, schreeuw je om meer!

Enige nadeel van zo'n goed boek is dat je niet veel haast hebt om een volgend boek te gaan lezen, want dat kan dan alleen maar tegenvallen.

Voor mij de volledige 5 sterren ***** voor dit uitmuntende en fantastische debuut. Het beste boek wat ik tot op heden las dit jaar. Lees dit boek!