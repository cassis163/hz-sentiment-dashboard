Dit verhaal speelt zich grotendeels af in de stomende jungle van Colombia. Matthew Rey, eigenaar van een visverwerkingsbedrijf, wordt ontvoerd. De ontvoerders eisen maar liefst drie miljoen dollar, eigenaardig genoeg precies het bedrag waarvoor Matthew verzekerd is tegen ontvoering. Jammer genoeg weigert de verzekeraar uit te betalen. Ze verdenken Matthew en zijn zoon Nick van fraude, omdat Matthew tegen niemand had mogen vertellen dat hij die verzekering had, én de FBI heeft een oogje op de Colombiaanse zakenpartner van Matthew. Om de zaken gecompliceerd te maken is Matthews vrouw zwanger en zijn dochter Lindsey is verdwenen. Blijft dus Nick over om de halve aardbol af te zoeken naar een oplossing. Veel hulp krijgt hij niet: zijn eigen advocatenkantoor ontslaat hem zelfs. Alleen Alex blijft een trouwe bondgenoot – de mooie vrouw die eigenlijk voor de verzekeringsmaatschappij werkt.
Scènes van de zoektocht van Nick worden afgewisseld met levensechte scènes van de ontvoerde Matthew, in handen van een bende gewapende jonge gekken. Ik neem tenminste aan dat het levensecht is, want ik kreeg er bij tijd en wijle koude rillingen van. En soms kwam van woede de stoom mij uit de oren, als ik las over de ongelijke strijd die Nick moet voeren met de verzekeraars… Dit is weer Grippando op z’n best. Het enige gekke in dit verhaal vond ik de zwangere echtgenote. Het mens is nota bene vijfenveertig… Het voegt voor mij niks toe aan het verhaal en ik vind het overdreven staan, zeker als beschreven wordt hoe de betreffende vrouw al twee kinderen heeft die dik in de twintig zijn. Hmm… minpuntje. Maar dan ook het enige! Voor de rest is het weer zeer aanbevelenswaardig.

(Door: Jannelies Smit)