Ook helemaal weg van de gezelligheid van knisperende vlammen? Roept de gedachte aan knappend hout en behaaglijke warmte mooie herinneringen op? Bovendien altijd al willen weten hoe het perfecte kampvuur aan moet worden gelegd? Liefhebbers van een goed vuur herkennen zich zeker in deze vragen en nu is er een boek dat alle informatie aanreikt die nodig is voor het stoken van een goed vuur. Handboek vuurtje stoken van Sally Coulthard begint bij de basis. Zo komt het verzamelen van hout aan bod en het kappen. Er is aandacht voor de verschillende houtsoorten, de manier waarop het hout gestapeld moet worden, maar ook voor veiligheid en zelfs het gebruik van speciale geuren.  

Uit de inleiding leert de lezer meteen hoe groot de passie van Coulthard is voor vuur en het buitenleven. Ze woont dan ook op het platteland en is een gepassioneerd pleitbezorger van het landelijke leven. Regelmatig schrijft ze over de natuur en haar eigen ervaringen op een kleine boerderij ergens in de omgeving van Noord-Yorkshire. Het boek is onderverdeeld in acht onderdelen, waarvan het eerste het meest verhalend is. Hier vertelt de auteur over de vreugde en het plezier van vuur. De andere delen zijn meer praktisch van aard. In korte, behapbare hoofdstukken legt Sally Coulthard uit hoe je precies moet stoken. Ze geeft de nodige tips en tricks en ze doet dat in heldere taal. Iedereen kan met de informatie aan de slag en wordt meteen eveneens gewezen op de maatregelen die in acht moeten worden genomen om gevaar te voorkomen. Er is aandacht voor het volledige proces en voor zowel vuur binnen- als buitenshuis.  

Achteraan in het boek is een lijstje met handige links opgenomen over brandveiligheid, verantwoord stoken en het onderhoud van de open haard of kachel. Minpuntje voor de Vlaamse lezers is dat het enkel Nederlandse websites zijn, de Belgische tegenhangers worden vergeten.  

Het boek bestaat niet alleen uit tekst, maar wordt ondersteund door een aantal illustraties. Die zijn gemaakt door Elizabeth Newsham. Het zijn zwart-witte linoleum zeefdrukken die enorm goed passen bij het gezellige, ouderwetse gevoel dat een vuur oproept. De linoâ€™s voelen retro en zijn door het oog voor detail van de illustratrice erg leuk om te bekijken.  

Handboek vuurtje stoken is een geweldig boek voor de aspirerende pyromaan in iedereen. In The Guardian zei Coulthard er vorig jaar nog over dat een goed vuur stoken niet alleen een praktische vaardigheid is die mensen doet ervaren dat ze in het nu leven, maar dat het een kunst is die veel dingen omvat die te maken hebben met het begrijpen van de natuur en grondstoffen. Wie het boek leest, zal dat vast en zeker beamen en zelf zo snel mogelijk nog een keer rond het kampvuur willen zitten.