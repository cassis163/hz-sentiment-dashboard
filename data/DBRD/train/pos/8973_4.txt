Angelique woont op het eiland Michilimack. De Britten hebben het eiland bezet. Vijf jaar geleden is de jeugdvriend Pierre van Angelique van het eiland vertrokken om bonthandelaar te worden. Tevens houdt hij zich bezig met spionage-activiteiten.
Angelique  woont bij haar extreem strenge stiefvader die de aparte naam Ebenezer draagt, en zijn tweede vrouw. De stiefvader heeft haar moeder op haar sterfbed beloofd dat hij toto haar achttiende voort Angelique zou zorgen. Ze wordt aan banden gelegd en wordt om een klein ‘vergrijp’ soms een paar dagen in haar kamer opgesloten.
Elke morgen brengt ze eten bij Miriam, Pierres moeder. Op een morgen op weg daarheen, wordt ze bedreigd door een soldaat en bevrijd door Pierre. Hij is terug op het eiland en doet alsof hij haar niet meer kent. Later komen ze elkaar weer tegen en ontdekken dat ze een onweerstaanbare aantrekkingskracht voor elkaar hebben. Maar tijdens zijn afwezigheid heeft Pierres broer Jean Angelique ten huwelijk gevraagd. Hij vecht in het Amerikaanse leger en Angelique wil hem trouw blijven, hoewel ze niet van hem houdt.  

Het duurde even voor ik goed in het boek zat. Ik had nog nooit van dat eiland gehoord en ook over die oorlog was me nauwelijks iets bekend.  De onvertaalde Franse woorden werkten daar ook aan mee. Zoals: raconteur, bourgeois, savoureren, voyageur. Voyageur is bonthandelaar, dat haalde ik later wel uit de tekst, maar ik het begin had ik moeite met de Franse woorden. Een verklarende woordenlijst achter in het boek zou handig zijn geweest.

De achterflaptekst klopt niet helemaal. Er staat dat Pierre, als hij Angelique uit handen van de militair bevrijdt, niet weet dat ze bevriend is met de dochter van de Britse bevelhebber. Dat klopt niet, want de dochter komt pas later op het eiland.
Miriam is in een jaar tijd blind geworden en als lezer blijf je in het ongewisse waardoor dat gekomen is. Als Pierre dat aan Jean (die dan weer op het eiland is) vertelt, schrikt Jean en vraagt Pierre om hem alles te vertellen. Dan verwacht je een verhaal over de oorzaak van de blindheid. Maar nee, er staat slechts dat Pierre alles vertelt. Wat dat ‘alles’ is, daarover zwijgt de auteur. De gevoelens van Angelique en Pierre worden realistisch beschreven. Liefhebbers van romantiek kunnen hun hart ophalen.
Het christelijke karakter van het boek blijkt uit het veelvuldig bidden van Miriam, de verandering in Pierres leven nadat hij God heeft gevonden en het bidden van Angelique.

In het nawoord geeft de auteur achtergrondinformatie over de oorlog. Dat had beter een voorwoord kunnen zijn omdat die oorlog en dat eiland mij niet bekend waren. Nu kom je er al lezende achter, maar een voorwoord zou meer duidelijkheid hebben gegeven en dat had je direct geweten dat dit verhaal in een oorlog speelt.