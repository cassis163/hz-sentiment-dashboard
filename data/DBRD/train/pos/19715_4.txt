‘Ritueel’ is het derde deel in de ‘Noordzeemoorden’-serie van Isa Maron. Vorig jaar mocht ik het tweede deel als preview lezen en daarna las ik het eerste deel. Het is geen probleem om ze in deze volgorde te lezen, maar toch raad ik je aan om ze gewoon in de normale volgorde te lezen.

De verhalen van Kyra en Maud raken in ‘Ritueel’ nog meer verwikkeld als er in een tuin vlakbij Kyra’s huis een aantal schedels worden gevonden. Door die schedels wordt Kyra’s onderzoekslust eigenlijk nog meer opgewekt en wil ze weten hoe die schedels daar terecht zijn gekomen. Daarnaast wil ze natuurlijk ook nog steeds weten wat er met haar zus gebeurd is, dat blijft nog een grote rol in haar leven spelen. Naast Kyra en Maud speelt de Jane Doe die in deel twee vrij mysterieus was, weer een grote rol. Groter dan je in eerste instante bedenkt.

Isa Maron is een krachtige schrijfster. Ze weet zo goed zaken te verwoorden, niet alleen emoties van de hoofdpersonen, maar ook de omschrijvingen van de locaties waar het boek zich afspeelt. Het is allemaal zo duidelijk en dat zorgt voor de ijskoude sfeer in het boek. De drie verhaallijnen zijn vanaf het eerste boek zo goed in elkaar verweven, maar op zo’n manier dat je constant verrast wordt. Denk je te weten hoe het zit, verrast Isa Maron je weer. Je brengt het grootste deel van de tijd in grote verwarring door.

‘Ritueel’ is weer een krachtig verhaal en ik kijk al vol verwachting uit naar het vierde deel in deze serie, wat ook de ontknoping zal zijn. Verwachtingsvol maar ook met grote treurnis, want wat is deze serie spannend zeg en ik vind het jammer dat er een einde aan zal komen!