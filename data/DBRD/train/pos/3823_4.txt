“Meg was mijn beste vriendin, en ik dacht dat we alles voor elkaar betekenden. Ik dacht dat we elkaar alles vertelden. Maar het is gebleken dat ik haar helemaal niet kende.”

Samenvatting van het verhaal
Al sinds hun kindertijd zijn Cody en Meg Garcia beste vriendinnen. Ze zijn als het ware een eeneiige tweeling. Cody is bedeesd en Meg is het buitenbeentje van de twee. Meg is uniek in de manier waarop ze handelt en de dingen aanpakt.

Cody spendeert dan ook meer tijd bij de familie Garcia dan bij haar eigen moeder Tricia die zich eigenlijk niet bekommert om haar. Ze groeit als het ware op bij dit gezin en ze kennen elkaar dan ook door en door.

Meg is nu ver van huis en woont in Tacoma waar ze aan de universiteit studeert.

Op een dag krijgt Cody een mailtje van Meg waarin staat dat ze zich van het leven heeft beroofd. Ze had over alles goed nagedacht. Ze had zelfs het mailtje met een time delay verstuurd om ervoor te zorgen dat ze al dood was toen iedereen het bericht kreeg. Dat was Meg ten voeten uit dacht Cody.

Cody is zo lamgeslagen door dit nieuws. Hoe komt het ze dat elkaars geheimen kenden maar dat ze niet in de mot had dat haar beste vriendin zelfmoord zou plegen?

“Het zat er al een hele tijd aan te komen” had Meg geschreven. Maar hoelang dan? Weken? Maanden? Hoelang was ze hier al mee bezig geweest en nog het belangrijkste: waarom had ze niets tegen Cody gezegd? Hoe bestaat het dat je het niet weet van je beste vriendin?

Joe en Sue, Meg’s ouders, vragen aan Cody om haar spullen te gaan ophalen in het studentenhuis. Ze kunnen het gewoonweg niet opbrengen. Cody is bereid om dit voor hen te doen. Het is wel het minste wat ze voor hen kan doen. Het is iets wat Meg ook spontaan zou hebben aangeboden om te doen.

Aangekomen in het huis leert ze daar Meg’s huisgenoten kennen. De ene al wat excentrieker dan de andere. Iedereen stelt Cody vragen waar ze zelf geen antwoord op kan geven. Ze wou dat mensen stopten met dit soort vragen te stellen. Ze weet alleen één ding en dat is dat Meg haar niet heeft verteld waarom ze zoveel pijn en ellende had en dat ze daardoor er alleen maar een eind aan kon maken door vergif in te nemen.

Als ze nog voor iets extra’s moet zorgen voordat ze weggaat moet ze Meg’s laptop gebruiken. Nieuwsgierig als ze is opent ze Meg’s e-mail account om te weten met wie ze de afgelopen tijd had gecorrespondeerd. Ze beseft dat Meg een totaal ander leven leidde waar ze niets van af wist.

Thuisgekomen maakt Meg’s broertje een rare opmerking i.v.m. haar afscheidsbrief en Cody wil hier het fijne van weten. Ze schakelt de hulp in van een van Meg’s huisgenoten die een echte computernerd is. Maar dan openen ze de doos van Pandora.

Wat ze in Meg’s laptop aantreffen zijn weerzinwekkende details. Ze moet weten wat er eigenlijk allemaal gebeurd is. Ze is er vast van overtuigd dat ze alles op alles zal zetten om te weten te komen hoe Meg alles zo heeft gepland en wie haar hiertoe heeft geholpen. Het voelt aan alsof ze Meg in de steek heeft gelaten terwijl ze nog leefde, maar in haar dood zal haar dat niet gebeuren.

Het raakt haar ook diep dat ze haar geheim - Meg’s geheim – niet kan delen met de Garcia’s maar dat zou hun verdriet alleen nog erger maken. Ze ontwijkt mensen en liegt erop los maar dat is alleen om hen te beschermen.
Tussen haar dagelijkse beslommeringen zoekt ze verder naar de waarheid omtrent Meg’s dood. Ze moet dit zelf doen, iets doen, voor Meg. En zo begint ze haar speurtocht naar de waarheid.

Conclusie
Het verhaal neemt je vanaf het begin bij de keel. Het is heel ontroerend hoe Cody er mee moet omgaan en ook hoe ze met de dood van haar beste vriendin worstelt. Ze neemt je mee op haar speurtocht naar de ware toedracht waarom Meg zelfmoord heeft gepleegd.

Een boek met een pakkend en confronterend onderwerp: zelfmoord. Het is verschrikkelijk voor de mensen die ermee geconfronteerd worden en hoe je het allemaal maar moet zien te verwerken. Doorheen het verhaal vliegen de verschillende emoties je rond de oren zoals Cody die beleeft. Heftig en heel ontroerend om te lezen. Ik zal niet ontkennen dat ik het boek soms terzijde moest leggen.

Gayle heeft dit verhaal heel vlot geschreven en de hoofdpersonages worden enorm uitgediept. Hoe pakkend het boek ook is, je wil gewoon weten wat de waarheid is en waarom Cody haar vriendin niet echt kende. En er zit een boodschap in dit verhaal!

In de noot van de auteur schrijft ze eigenlijk waar dit verhaal om draait en voor wie ze dit boek heeft geschreven. Dan pas besef je waarover dit boek gaat en waarom mensen tot zoiets in staat zijn als zelfmoord. Het is heel beklijvend en het heeft me echt tot nadenken aangezet.
Zo zie je maar hoe goed je nog iemand denkt te kennen, je toch nooit weet wat er in een mens omgaat. En dan is er maar één ding dat je kunt doen:

Accepteren wat je niet kunt veranderen.

Dit boek gaat over zelfmoord, vriendschap, woede, onmacht en het leven na iemands dood. Maar het meest belangrijkste: dit boek gaat over accepteren en hoe je verder moet gaan.
Een dikke 4 sterren !!