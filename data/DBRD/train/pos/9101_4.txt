“Vermist in de Kragge, is het tweede (losstaande) deel uit de Jan Starck-serie van auteur Edwin Zonneveld en kent, net als het vorige boek van deze auteur, twee verhaallijnen. De eerste verhaallijn grijpt terug naar de Tweede Wereldoorlog en gaat over de Amerikaanse flankschutter Arth. Arth stort neer in Ossenzijl. Greet, een jonge boerin, biedt hem, met gevaar voor eigen leven, een schuilplaats en verzorging aan. Ondanks het feit dat Greet de Engelse taal niet beheerst, wordt het contact tussen haar en de gewonde Arth allengs intenser.

“In Ossenzijl keek een jonge vrouw naar de nachtelijke lucht en zag in het maanlicht hoe een enorm vliegtuig vrij laag over haar boerderij vloog en een lang getrokken bocht boven de polder maakte. Net toen ze naar binnen wilde gaan, werd het geluid weer luider en zag ze hoe het reusachtige gevaarte opnieuw boven het riet aan kwam vliegen.”

De andere verhaallijn speelt zich in het heden af en daarin komen we opnieuw inspecteur Jan Starck tegen. Een van zijn naaste medewerkers doet een beroep op Starck omdat zijn familie worden bedreigd. Tegelijkertijd zetten roofovervallen op juweliers in de omgeving het rechercheteam op het spoor van een gewelddadig echtpaar.

“De boot baande zich langzaam een weg door de smalle sloot totdat ze op enkele honderden meters afstand twee rode lichtpuntjes zagen. Het leken wel de achterlichten van een auto. Net toen Starck de verrekijker van Jurre aangereikt kreeg, begon de wagen te rijden en Starck zag nog net de vage groene gestaltes van de twee inzittenden.”

Tijdens een achtervolging over het water stuit het rechercheteam op sporen van een vermiste Amerikaan uit de Tweede Wereldoorlog en daarmee is de brug geslagen tussen heden en verleden. Zonneveld weet dat telkens op vernuftige wijze te bewerkstelligen. Knap!

“Starck schudde overtuigd zijn hoofd. Iets zegt me dat we beide zaken tegelijk moeten blijven volgen. Verder wilde hij niets loslaten en zijn intuïtie overtrof weer eens zijn logica. Er was iets dat hem deed vermoeden dat beide zaken met elkaar verbonden waren, maar hij wilde dat niet zeggen.”

Opnieuw biedt Zonneveld zijn lezers een boeiende constructie tussen heden en verleden, waarbij hij de hordes in de tijd, soepel neemt. ‘Vermist in de Kragge’ is een detective en oorlogsroman ineen.

Je kunt overigens merken dat Zonneveld een positieve ontwikkeling heeft doorgemaakt tussen zijn eerste boek en dit vervolg. De personages in dit tweede deel zijn nog wat levendiger en de dialogen kennen meer persoonlijkheid. Kortom, het gaat wat dieper op het persoonlijke vlak en dat bevalt mij in elk geval prima!

Over de auteur
Zonneveld (1958) is van huis uit marketeer. De laatste tijd heeft hij zich –naast zijn werk- met enthousiasme op het schrijven gestort. Zonneveld is getrouwd en woont in Frankrijk.

Uitvoering
Futuro Uitgevers
ISBN 9789492221681
Paperback, 200 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/