Er staat iets groots te gebeuren in de financiële wereld. Steve Craig is executive director bij de Bank of England en voelt de hete adem van de concurrentie in z’n nek. Arthur de Rothschild is de grote man binnen de Rothschild-groep en iedereen danst naar zijn pijpen. Wanneer er op zeer korte termijn een spoedbijeenkomst wordt georganiseerd wordt ook Steve geacht daarbij aanwezig te zijn. Eenmaal aangekomen blijken ineens alle grote namen uit de bankwereld aan tafel te zitten. Het is Steve niet duidelijk waarom hij, als risicoanalist, bij deze vergadering aanwezig moet zijn. Daarom voelt hij dat er iets groots staat te gebeuren want er zitten imposante figuren en generaties bankiers aan tafel. Een opvallende verschijning tijdens deze bijeenkomst is de blonde man met halflang haar, ook wel bekend als ‘De Zwitser’. Hij is onpeilbaar en komt erg mysterieus over. Al snel blijkt dat deze man niet van spelletjes houdt en er een keiharde agenda op nahoudt. En De Rothschild heeft een opdracht.

Wanneer er in Amsterdam een aanslag plaatsvindt aan de Keizersgracht, in het ‘Roode Huys’, wordt Bob Kolhoorn op de zaak gezet. Hij is dé autoriteit als het gaat om het Amsterdamse criminele circuit en kan meteen aan de slag. Het is al meteen duidelijk dat het een zorgvuldig geplande actie betreft en dat de slachtoffers wel heel specifiek zijn gedood. Er zit duidelijk een boodschap achter de methode maar die is vooralsnog niet duidelijk bij het onderzoeksteam. Wat wel duidelijk is, is dat er tijdens het onderzoek iets gruwelijk fout gaat en er nog een bloedstollend moment plaatsvindt. Het betreft een misrekening in de planning aan de kant van de criminele organisatie maar wie daar achter zit en waar die persoon ineens naartoe is verdwenen kan niet worden achterhaald. Feit is wel dat deze man aangeschoten wild is, dat hij er alleen voor staat en dat zijn bronnen voor hulp zeer beperkt zijn. De organisatie waarmee hij te maken heeft is zo groot en zo tactisch gepositioneerd dat hij zich niet kan bewegen zonder gespot te worden. Het is nog maar de vraag of hij hier levend vanaf zal komen. Niemand is te vertrouwen.

Het is al snel duidelijk dat het onderzoeksteam te maken heeft met een goed geolied netwerk, dat jarenlange voorbereidingen achter de rug heeft en generaties vol geheimzinnigheid kent. Wat ook als paal boven water staat is dat fouten niet worden getolereerd, ook niet als dat een van de kopstukken van de organisatie zelf betreft. Fouten zijn dodelijk. De enige overlevende van de aanslag is dan ook een groot probleem en dat moet worden opgelost. Als opgejaagd wild, en met zeer gevoelige informatie op zak is hij een hoog risico voor de onderneming, ook wel bekend als Dragør. Hij moet worden opgeruimd, snel, stil en het liefst zonder teveel aandacht. ´De Zwitser´ komt op de proppen en neemt de regie in handen. Wie is deze man en wat is zijn rol in het geheel?

Jozef Laros is rechercheur en oude bekende uit eerdere boeken van Otten. Hij wordt tegen zijn wil met oud wielrenner Mark Diepenbroek opgescheept die zijn leven wil beteren en bij de recherche wil. Beide mannen kennen elkaar van een eerdere zaak en Laros ziet het idee totaal niet zitten. Maar de opdracht komt van boven dus heeft hij geen keuze. Wanneer een collega uit Zweden onverwacht contact met Laros opneemt en hem wil spreken komt alles ineens in een versnelling. Al snel blijkt dat een oude zaak, de moord op premier Palme in 1986, weleens een van de rode draden in het verhaal kan zijn. Na dit bezoek gebeuren er ineens allerlei vreemde zaken en vallen er nog meer slachtoffers. Het wordt tijd om hulp in te schakelen om alle vage stukken helder te kunnen krijgen. Er spelen zaken uit de verre geschiedenis en oude vriendschappen uit een ver verleden worden noodgedwongen opgerakeld.

David Zomer wordt vanwege een gebeurtenis in zijn jonge jaren betrokken in deze hele zaak en hij neemt zich voor zich niet opnieuw te laten gebruiken door zijn oude vriend Alexander die hij kent uit zijn krakersperiode. Maar wanneer hij bericht krijgt van Eline moet hij terug naar het verleden, of hij nu wil of niet, hij onderneemt een reis waarbij hij ook weer in contact komt met zijn grote liefde. Het is allemaal erg complex maar het gevaar is zo groot dat het Zomer krachten geeft die hij nooit eerder heeft ervaren. Meerdere personen en de politie zijn intussen op zoek naar De Zwitser, Alexander én naar Zomer, dat zorgt soms voor heel spannende momenten. Vooral het deel waarin Zomer, een man die niets meer te verliezen heeft, het spel ongekend hoog gaat spelen. Hij gaat terug naar de stad waar alles is begonnen, Diyarbakir, de Koerdische hoofdstad waar hij een tijdlang is geweest in zijn jonge jaren. Door zijn komst daar begeeft hij zich midden in een wespennest.

Beoordeling
Ondanks de, bewuste?, vaagheden vanaf het begin is het spel dat wordt gespeeld meteen smerig, dat is heerlijk om te lezen en zeer beeldend geschreven door Otten. Er zijn rare dingen die gebeuren, bijzondere zaken die niet voor de hand liggen of voor te stellen zijn, snoeihard. Het is onduidelijk waar Otten naartoe werkt en de spanning is daardoor behoorlijk hoog. Er kan elk moment iets gebeuren en een wending aan het verhaal geven. Mooi gedaan. Er gebeurt ontzettend veel, Otten zet veel dwaalsporen uit waardoor niet alles meteen duidelijk is, maar gaandeweg het verhaal vallen alle verhaallijnen mooi in elkaar. Er spelen meerdere zaken: de bankwereld, idealisme, een oude politieke moord en de dreiging richting het kapitalisme. Een kritische noot richting de bankwereld en de bescherming die wordt geboden aan de rijken der aarde is wel degelijk merkbaar. Niks mis mee en zeer realistisch, het zet je aan het denken.

Doordat Otten kiest om telkens van perspectief te wisselen bouwt hij de spanning uitzonderlijk goed op. Als je bekend bent met zijn eerdere boeken dan zal het je niet bevreemden dat er een rijkelijk stuk, mooie, geschiedenis in het verhaal is verweven en dat er een aantal oude bekenden de revue passeren. Dat geeft de boeken van Otten zoveel meerwaarde maar je leert er ook zoveel van. Vaderlandse geschiedenis is op deze manier erg interessant en wanneer het in deze vorm is gegoten, is het een genot om te lezen. De boeken van deze veelzijdige en meer dan intelligente thrillerauteur zijn dan ook zeer zeker aan te raden voor iedereen die van een keer iets anders houdt. En nee, je hoeft niet benauwd te zijn voor stoffige geschiedenislessen. Het is keiharde actie, een strakke verhaallijn, goed uitgewerkte personages en een geweldige schrijfstijl in een goed in elkaar gestoken verhaal. De scenes zijn levensecht, akelig echt soms, en door de combinatie met de historische feiten zou het boek ook onder te brengen zijn in het genre faction (een combinatie tussen fictie en non fictie) Het zijn boeken om te verslinden.

Wederom, na de vier eerdere boeken van Otten te hebben gelezen, is het niet anders mogelijk dit weerzinwekkend realistisch maar oh zo spannend en goed in elkaar gezette boek te beoordelen met vijf sterren.