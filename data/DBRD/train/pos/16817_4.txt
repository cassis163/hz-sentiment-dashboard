Deze recensie is ook verschenen op Young-Adults.nl.

In een wereld waar je toekomst voor je wordt bepaald vanaf je zeventiende jaar, een wereld waar je letterlijk gemerkt wordt voor het leven, krijgt Kitty Doe de mogelijkheid van haar lage rang af te komen. Maar dit is niet zonder gevolgen...

Op 14 augustus 2015 verscheen op Young-Adults.nl een nieuwsartikel van mij over Marionet. Ik was toen al nieuwsgierig naar dit eerste deel in de Blackcoat Rebellion-serie en wilde het erg graag lezen. Hier is hij dan: mijn recensie over Marionet. Een tipje van de sluier: ik ben enthousiast! ;)

Samenvatting
In een wereld waar één enkele test besluit wat vanaf je zeventiende je toekomst zal zijn, leeft Kitty Doe. Op de dag dat Kitty haar uitslag krijgt, wordt haar hele leven echter op z’n kop gezet. Ze had minstens gehoopt op een rang IV, maar met de III die in haar nek gebrand staat kan ze een goed leven met haar vriendje Benjy wel vergeten.

Maar dan wordt haar een rang VII aangeboden: de hoogst mogelijke rang binnen het stelsel. Kitty ziet het als de ultieme manier om te ontsnappen aan haar III en samen te kunnen zijn met Benjy, maar wanneer ze ingaat op het aanbod heeft ze geen idee in wat voor wereld ze stapt. De gevolgen van haar keuze had ze nooit kunnen voorspellen: ze raakt zichzelf kwijt en ze verdwaald in een web van geheimen en politieke machtsspelletjes.

Boordevol actie & niets is wat het lijkt
Het verhaal komt naar mijn idee ietwat traag op gang, maar is wel meteen interessant. Na een paar pagina’s zit je er helemaal in en al snel wordt je meegenomen in een achtbaan van voornamelijk onaangename momenten.

Met Marionet zul je je in ieder geval nooit vervelen, want er is altijd wel iets gaande. Het boek zit boordevol complotten en geheimen en dit alles heeft te maken met de politieke machtsspelletjes die er gespeeld worden. Er gebeurd zoveel dat het soms wat chaotisch overkomt. Het kan zijn dat Aimée Carter precies dit effect wilde creëren - want ja ... de Hart-familie is chaotisch en ingewikkeld - maar dat mag ik natuurlijk niet aannemen.

Aimée Carter lijkt het tevens erg leuk te vinden om ons, net als Kitty, een beetje op het verkeerde been te zetten. Ze verwent ons namelijk meerdere keren met perfect getimede plot twists. Zoals eerder genoemd: er gebeurd erg veel, maar de verschillende plotwendingen maken dit helemaal goed. In één woord: heerlijk.

Sterke karakters
De personages zijn naar mijn idee sterk uitgewerkt. Je ziet ze ontwikkelen en je voelt hun emoties: van ieder personage. Ook merk je goed dat ze allemaal een eigen karakter hebben. Zo is het hoofd van de familie Hart, de pittige Augusta Hart, overduidelijk iemand waar je geen problemen mee wilt krijgen. Step back, boys ‘n girls, step back...

Kitty is eigenwijs. Kitty is zelfstandig. Kitty weet wat ze wil en Kitty geeft niet op. Ons hoofdpersonage is zo’n typische, sterke meid die moet vechten voor een beter leven. Ik vond het erg leuk om over haar te lezen en mee te maken wat zij meemaakt. Ik weet niet hoe ik zou reageren in haar situatie, maar eerlijk gezegd zou ik er waarschijnlijk iets meer moeite hebben om het allemaal maar te accepteren.

Het alom bekende rangenstelsel
We kennen allemaal wel een dystopisch boek met een rangenstelsel waar de lagere rangen onderdrukt worden door de hogere. Het is daarom niet erg origineel, maar wel erg karakteristiek voor een dystopisch boek. Echter ben ik van mening dat er in Marionet net iets te weinig wordt uitgelegd over deze rangen.

Dit boek focust zich voornamelijk op de familie Hart, rang VII. We leren deze rang erg goed kennen, maar de andere rangen worden een beetje aan de kant geschoven. Er wordt gesproken over de oneerlijkheid van het rangenstelsel, maar ik kreeg niet genoeg details om het hier écht mee eens te kunnen zijn: het hele systeem klinkt namelijk best logisch... Ik hoop vurig dat er in deel twee wat dieper ingegaan wordt op de lagere rangen binnen het stelsel. Ik kan niet wachten op het volgende deel.

Conclusie
Marionet leest als een trein en zit vol geheimen, politieke machtsspelletjes en onverwachte plotwendingen. In één woord: heerlijk!

Waardering: 4 / 5

De recensent ontving hiervoor een gratis leesexemplaar van de uitgeverij in ruil voor een eerlijke recensie.

Gegevens boek
Titel: Marionet (Blackcoat Rebellion #1) | Auteur: Aimée Carter | ISBN: 978 94 027 01609 | Aantal pagina’s: 319 | Datum van verschijnen: 6 augustus 2015 | Uitgeverij: Harper Collins Holland