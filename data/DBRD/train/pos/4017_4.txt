In een maatschappij waar het bij tieners en de schoolgaande jeugd draait rond hip en trendy zijn, mee zijn met de modernste snufjes en gadgets, maar ook speciale noden is de sociale netwerksite NODIG heel aanlokkelijk om je in te schrijven en je hartewens in vervoering te zien gaan.

Voor wat hoort wat, en van onschuldige grapjes tot moord is een heel dunne scheidingslijn… en sommigen gaan ver om dat te krijgen wat zijn/haar hartje verlangt…

Nodig is weer een supersterke young adult-thriller van de hand van Joelle Charbonneau, de auteur die we reeds hebben leren kennen met de Testing-trilogie.

Ieder hoofdstuk wordt ingeleid met de naam van de tiener waar het hoofdstuk aan gewijd wordt, zodat het verhaal makkelijk te volgen is zonder ingewikkeld te zijn.
Waar het verhaal in het begin rustig opgebouwd wordt, komt het snel in een stroomversnelling zodat je niet anders kan dan blijven lezen, want de verwikkelingen stapelen zich op en je bent zo benieuwd welke opdracht de volgende tiener krijgt om zijn noden in vervulling te zien gaan.

Superspannend, goed geschreven verhaal, niet alleen voor de jong volwassenen onder ons, maar ook voor de rijpere lezer. Voor je het weet is het boek uit, maar niet voordat de auteur nog een extra twist aan het verhaal geeft. Knap geschreven en eentje dat in mijn top tien van 2016 komt te staan.