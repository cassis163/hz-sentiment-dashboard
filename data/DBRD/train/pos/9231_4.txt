Drakenzieler is een serie van drie boeken, het eerste deel Spiegelgeest (april 2014) heb ik gelezen, gevolgd door deel twee sluimergeest (april 2016), en deel drie schemergeest (september 2016). Naast deze trilogie is Cocky van Dijk begonnen aan een volgende trilogie genaamd Drakenijs, waarvan het eerste deel, (die ik nu recenseer) Kristallen hart reeds is verschenen (mei 2017). Deze boeken zijn uitgegeven door Zilverspoor.com.
Cocky van Dijk zit al haar hele leven met haar neus in de boeken. Dit leidde ertoe dat ze beheerder werd van MagicTales.nl, ze de manuscriptenwedstrijd met Luitingh Fantasy mede organiseerde en jureerde, bij de Fantastels heeft gejureerd en zelf is gaan schrijven. Diverse toneelwerken zijn bij toneeluitgeverij Vink uitgegeven en worden door heel het land opgevoerd.
Cocky van Dijk heeft een hele originele manier van schrijven. Ze schrijft alle losse flarden en ideeën op papiertjes en die doet ze in een ideeënbusje, voor inspiratie schudt ze deze leeg. De serie de drakenzieler is ontstaan uit een kortverhaal, de jury bij dat korte verhaal heeft geadviseerd een compleet boek hierover te gaan schrijven, bijzonder dus dat dit een complete trilogie is geworden.

Waar gaat het boek over?
Isa, de Hoeder van het Zielenhof, is ten einde raad. Nu een groep Ijsdraken zich heeft afgesplitst van de Drakenburcht, is het in stand houden van het ijs, waarin mensen aan het eind van hun levensdagen worden ingevroren, een probleem geworden. Isa ziet letterlijk het hof in elkaar storten. De groep Draken weigert echter te hulp te schieten.
De Aos Si hebben het kind van Borak en Nora gewisseld met een van zichzelf. Borak en Nora besluiten het kind, ondanks hun verdriet, op te nemen in het gezin om de wraak vaan het Andervolk te voorkomen. Het kind groeit op zonder weet van zijn anderszijn. Tot hij wordt opgeroepen door zijn eigen ras…
Fenna gaat op studie bij de Ijsdrakenburcht. Vanaf het moment dat ze voet zet in dit ijzige land voelt ze zich instinctmatig dat er iets niet klopt. Een oud kwaad roert zich…
Dit is een geheel nieuw avontuur in de wereld van de Drakenzielers dat zonder kennis van voorgaande delen te lezen is.

Wat vond ik van dit boek?
Wat ben ik aangenaam en positief verrast. Het derde deel van de vorige trilogie viel voor mij best tegen. Hierdoor had ik eigenlijk niet zoveel zin om aan dit deel te beginnen. Als voordeel heb je dan dat een boek vaak alleen maar kan meevallen en dat is hier gebeurd. Wat een fris, compleet ander verhaal in een compleet andere setting. Ik vond Fenna veel leuker, als personage, als persoon. Ook de nieuwe personages die in dit boek erbij zijn gekomen, zorgen voor een hele andere sfeer van het boek. Een sfeer met meer geloofwaardigheid, een verhaal met smeltend ijs, dat relevant is, een verhaal met ingevroren mensen, mensen met hoop. Ook zeer relevant en geloofwaardig. Cocky ik ben om.
Op Elfia, ga ik zeker toch deel 2 van deze serie aanschaffen, ben zeer benieuwd hoe het verhaal verder gaat.
4*