In de spannende proloog lees je over drie angstaanjagende mannen die na een ontmoeting twee weken eerder opnieuw een bezoek aan een jongen brengen. Ze verlangen iets van hem en zullen in ruil daarvoor zijn ouders en zusje met rust laten. Tenminste, dat was de afspraak…

‘In de ban van de wolf’ is een spannend verhaal in het fantasy-genre voor Young Adults vanaf 14 jaar en ouder. Er geldt geen maximum leeftijd om van dit boek te kunnen genieten.
De woorden in het Vlaams zijn bepaald geen hindernis in het verhaal; ook als Nederlandse lezer weet je precies wat bedoeld wordt. De gebeurtenissen worden uitgebreid beschreven; je ruikt de geuren, ziet de kleuren, hoort de geluiden en proeft de smaken!

Esther wordt op school lastig gevallen door Sandra en haar aanhangers; hierdoor verliest ze zo nu en dan de controle over zichzelf en dan gaat het helemaal mis! Ook Hector, die zoveel mogelijk voor haar zorgt als menselijk mogelijk is, kan op die momenten weinig voor haar doen.

De auteur heeft een lekker vlotte schrijfstijl, waardoor ik ‘In de ban van de wolf’ in een dag helemaal uitgelezen had. Ik kon het moeilijk wegleggen; zelfs een onderbreking om te lunchen kwam me erg slecht uit.
De hoofdstukken zijn niet te lang en niet te kort, de lengte past helemaal bij het verhaal dat verteld wordt en nodigen uit om snel verder te lezen.
Ook humor en romantiek ontbreken niet in dit verhaal; hierdoor zat ik niet steeds met een frons op mijn gezicht te lezen, maar was ik meestal met een glimlach op mijn gezicht aan het genieten van het verhaal.

Zo nu en dan moest ik mezelf er even aan herinneren dat de hoofdpersoon een nog vrij jonge meid is en daarom wellicht niet alles meteen in de gaten heeft wat er met haar gebeurt. Ze is met heel andere dingen bezig en heeft weinig mensen om op terug te vallen voor hulp in haar zoektocht naar de waarheid. Zowel de karakters als de gebeurtenissen worden duidelijk beschreven!

Het verhaal is bijna realistisch. Ik heb nog niet alle boeken in de trilogie gelezen, daarom kunnen eventuele vragen later nog beantwoord worden.
Ik kijk er naar uit om het tweede deel van de trilogie te lezen. Deze heeft de titel ‘Jacht op het antiserum’!

Ik heb genoten van ‘In de ban van de wolf’.