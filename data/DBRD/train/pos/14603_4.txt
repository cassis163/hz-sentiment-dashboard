Kan een man een groot en donker geheim verborgen houden voor zijn geliefde? En welke prijs betaalt hij daarvoor?

‘Niet met opzet’ gaat over restauranthouder Jurre. Jurre leidt een onbezorgd leven in Brazilië. Tijdens een bezoek aan zijn moeder in Nederland ontmoet hij Marente, een jonge fotografe. De twee worden op slag verliefd. Bij een eerste bezoek aan haar ouderlijk huis doet Jurre een ontdekking die hem terugvoert naar een donkere gebeurtenis uit zijn verleden.

“Kun je je een gezicht herinneren na al die jaren? Dit zijn de ogen die zich in de mijne boorden tijdens die korte worsteling. Ik zie weer de verbazing toen de man me wegduwde en zelf achterover viel. De blinde paniek. De jankende hond. Mijn mond vult zich met de metaalsmaak van bloed.”

Voogd kan met recht een begenadigd auteur worden genoemd. Haar haast ingetogen en tegelijkertijd intense schrijfstijl en fraaie woordkeuze zijn aantrekkelijk, haar personages zijn werkelijk. Het verhaal is prima geconstrueerd en de spanningsboog is wisselend gespannen, hetgeen je als lezer getriggerd houdt.

“Jurres hand knijpt de mijne haast fijn. In mijn hoofd echoën Corries woorden en langzaam dringt tot me door dat Jurre bij haar naar mijn vader gevraagd heeft. Waarom? Waarom juist bij haar, als hij een hekel aan haar heeft? Ik begrijp er niets van? Waarom stelt hij zijn vragen niet aan mij?“

Kortom, een intrigerend verhaal op vloeiende en fijne wijze vertelt door auteur Sacha Voogd. Onthoud die naam!

Over de auteur
Sacha Voogd komt oorspronkelijk uit het Gooi. Na omzwervingen in Zuid Amerika, Groningen en Amsterdam, keert zij in het begin van haar twintiger terug naar het Gooi. Schrijven doet Voogd al vanaf haar puberleeftijd. Soms speelt het schrijven een grote rol in haar leven, op andere momenten ligt het stil. Sinds een aantal jaren is Voogd weer volop aan het schrijven. Haar debuutbundel verschijnt eind 2014. In 2015 was zij één van de winnaars van de NPO verhalenwedstrijd.

Uitvoering
Uitgeverij Aspekt
ISBN 9789463382564
Paperback, 183 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/