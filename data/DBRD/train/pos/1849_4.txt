Grace leert Jack kennen als een super charmante gentleman, wie haar en haar zusje Millie op handen draagt. Niets is hem te gek voor Grace. Al snel besluiten zij te gaan trouwen. Hun geluk kan niet op of toch wel? Jack draait direct na de bruiloft als een blad aan een boom om, de huwelijksnacht laat hij Grace al direct alleen. Als zij hem in paniek probeert op te sporen, begint Jack de psychische mishandeling. Het grootste deel van hun huwelijksreis brengt ze opgesloten in de hotelkamer of balkon door. Als ze thuiskomen is het de slaapkamer waar Grace haar dagen slijt, alleen af en toe vrijgelaten om een rol te spelen van perfect getrouwd stel tegenover "vrienden" en collega`s.

BA Paris schrijft het verhaal in Achter Gesloten Deuren voor het grootste gedeelte vanuit het oogpunt van Grace. Dit maakt dat je als (vrouwelijke) lezer, je haast direct met haar verbonden voelt en haar angst je fysiek meevoelt. De ergenis, irritatie en walging betreffende Jack wordt met de bladzijde sterker. In gedachten moedig je Grace aan om inventief te zijn en aan te sterken. De karakters van vooral Jack en Grace zijn ijzersterk neergezet door BA Paris.

Wonderlijk maar waar weet BA Paris in dit trieste verhaal van Grace een dosis humor te verwerken in de vorm van "Zjorz Koeni". Zonder verder uit te wijden, zal je bij het lezen ervaren dat dit iets van lucht brengt in het verhaal. Het karakter Millie, geestelijk gehandicapt zusje van Grace, brengt een extra dimensie in het verhaal, zowel in de angst als in de kracht van Grace om te blijven vechten. Millie zelf is prachtig beschreven door BA Paris. Mede door haar doortastendheid is Achter gesloten deuren een absolute pageturner.

Zelfs al het boek zijn ontknoping nadert, blijft er de twijfel. Is het gelukt of is dit toch weer een van Jacks trucjes? BA Paris heeft de lezer zo wantrouwend en bang gemaakt ten opzichte van Jack, dan je gewoon niet durft te hopen. Dit is het grootste pluspunt van Achter Gesloten Deuren. BA Paris geeft je op geen enkel moment het gevoel dat je haar debuut aan het lezen bent, ze kan zich direct meten met gerenomeerde thrillerschrijfsters.