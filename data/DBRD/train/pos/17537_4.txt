Jara Lee is het pseudoniem voor schrijversechtpaar Jan en Rachel van der Lee. Schrijven is hun passie en ze vinden het een genot om ingewikkelde wendingen voor een verhaal te verzinnen en samen uit te werken. Hun debuut, Eigen recht, verscheen in december 2012. Halverwege 2013 verscheen Rechteloos, het tweede deel van hun misdaadtrilogie over de bende van François en Ylenia. Het verhaal speelt zich af in het zuiden van Frankrijk.
Nadat Ylenia succesvol is behandeld door psycholoog Simon Mallet, mag zij de gesloten inrichting waar ze verbleef verlaten. Samen met haar geliefde François en de voor haar nog onbekende Gilles, Thibaut en Rosa vormt zij een nieuw team en gaat ze het bendeleven weer in. Ze wonen met elkaar in een prachtig huis en delen lief en leed. Ze wachten op het moment dat ze een telefoontje krijgen van hun opdrachtgever Ramon. Hij zet ze aan om criminelen, die hun straf dreigen te ontlopen, uit de weg te ruimen. Tot er iets vreselijk mis gaat en er geen weg meer terug is.
Rechteloos  van Jara Lee is een bijzonder verrassend boek van ruim 400 bladzijden. Geen bloedstollende thriller waarbij de rillingen continu over je rug lopen, maar wel een onderhoudende misdaadroman die de moeite van het lezen meer dan waard is. Emotionele themas, intermenselijke conflicten en vooral de persoonlijke ontwikkeling van de hoofdpersonages voeren de boventoon in de verschillende verhaallijnen die het boek rijk is. Naarmate het verhaal vordert raak je steeds meer betrokken bij de krachtige personages en het bewogen leven dat ze leiden. Ondanks dat er vooral in het begin weinig spanning te bespeuren valt, zijn de afzonderlijke verhaallijnen stuk voor stuk boeiend te noemen. Als na een aantal verbluffende wendingen de verhaallijnen smelten tot één geheel neemt de spanning toe. De niet te voorspellen gebeurtenissen die elkaar in rap tempo opvolgen hebben daar zeker aan bijgedragen. De boog is gespannen en blijft gespannen tot de laatste bladzijde. Het leesplezier gaat van groot, naar groter, naar grootst. De schrijfstijl van Jara Lee is vlot, prettig en zo soepel dat je woorden en zinnen in je gedachten moeiteloos om kunt zetten tot vloeiende beelden. Na het lezen is het gevoel dat je een dramatische speelfilm hebt bekeken absoluut aanwezig. Het verhaal is uniek en blijft lang in je hoofd ronddwalen. Een trilogie om te verfilmen.
Aangezien Rechteloos  het tweede deel is over de bende van François en Ylenia, is het wel aan te raden om eerst het boek Eigen recht  te lezen. Het gevoel dat je midden in een verhaal valt en bepaalde achtergrondinformatie mist, is anders vrij sterk aanwezig. Natuurlijk is Rechteloos, als het moet, afzonderlijk te lezen maar dan duurt het wel even voordat het verhaal op de rails staat en lekker loopt. De vele personages en het verhaal vragen dan echt extra aandacht. De afsluiting van het boek is vrij open en er staat in het laatste deel van de trilogie nog heel wat te gebeuren. Ik wacht er met smart op en in de tussentijd ga ik op zoek naar deel één. Het zou namelijk zonde zijn om iets van dit prachtige verhaal te missen.