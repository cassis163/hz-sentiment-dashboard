Het eerste boek van de Zweedse schrijver Jonas Jonasson De 100 jarige man die uit het raam klom en verdween, was internationaal een groot succes. Toen het boek in februari 2011 verscheen, vierde mijn buurvrouw -heel toepasselijk- net haar honderdste verjaardag. De dame werd door de uitgeverij verwend met het boek en een heerlijke taart. Toen de schrijver een kort bezoekje bracht aan ons land mochten wij hier ook naartoe. Helaas was dit een te grote opgave voor de oude dame, ze bleek iets minder fit dan de 100 jarige Allan uit het boek…


Toen ik het boek voor haar liet signeren schreef Jonasson zulke lieve woorden voor haar op, dat ik helemaal verkocht was. Het boek was niet alleen geweldig, de schrijver ook! Wie net als ons genoten heeft van de avonturen van Allan, zal niet teleurgesteld worden door zijn opvolger: De zonderlinge avonturen van het geniale bommenmeisje. Ook dit verhaal zit vol toevallige ontmoetingen, historische gebeurtenissen, bijzondere personages, stommiteiten en is weer helemaal over de top!


De 14 jarige, Zuid-Afrikaanse, analfabete Nombeko verdient haar geld als latrinemedewerkster. Het meisje blinkt uit in rekenen en al snel krijgt zij een leidinggevende functie. Wanneer ze het lezen en schrijven onder de knie heeft, zegt ze de toiletten vaarwel en vertrekt naar de bibliotheek van Pretoria. Hier komt zij echter nooit aan, omdat ze onderweg wordt aangereden door de auto van ingenieur van der Westhuizen. Ze wordt (ten onrechte) veroordeeld tot het betalen van de schade en moet hiervoor in dienst treden bij de ingenieur. Deze heeft de leiding over het Zuid-Afrikaanse kernwapenprogramma en is bezig een atoombom te ontwikkelen. Omdat hij het grootste deel van de dag dronken is, lijkt hier weinig van terecht te komen.


Nombeko is een kei in rekenen en leest alles wat los en vast zit, daarom weet zij al snel meer van het produceren van bommen dan haar werkgever. De Zuid-Afrikaanse bommen komen er en er wordt er zelfs één teveel geproduceerd. Wanneer Nombeko voor haar eigen veiligheid naar Zweden vertrekt, blijkt de bom (die nooit gemaakt had mogen worden) al op haar te liggen wachten bij de ambassade. Nombeko en de bom ontmoeten een bont gezelschap aan mensen: Holger 2, zijn tweelingbroer Holger 1, een boos meisje, een paranoïde Vietnamstrijder, drie Chinese zusjes, twee Mossad agenten en zelfs de Zweedse koning. Samen beleven zij een bizar avontuur.


Ik vond het boek echt hilarisch. Bij veel komische boeken ligt de nadruk op humor en is het verder een slap verhaal. Dat is bij dit boek beslist niet het geval. Het verhaal zit perfect in elkaar, de personages zijn heel goed uitgewerkt en er zit enorm veel vaart in het boek. Het verhaal slaat in als een bom.
Ik vind De zonderlinge avonturen van het geniale bommenmeisje het beste boek dat ik in 2013 gelezen heb!

Jonas Jonasson begroet zijn lezers en leest uit zijn net voltooide manuscript, de eerste bladzijde voor:
https://www.youtube.com/watch?v=tfQuLriYFbQ