Margo den Ouden en Rinske Verkerk hebben met De ware worden een heerlijk boek weten te schrijven waarbij (bijna) niks onbesproken blijft. Ze stellen zich beiden kwetsbaar op en durven veel van hun liefdesleven met de lezer te delen.
De schrijfwijze is heerlijk te noemen. Alsof ik met mijn eigen vriendinnen op de bank mijn liefdesleven deel. Dit maakt het boek zo herkenbaar en persoonlijk. Om en om zijn Margo en Rinske aan het woord en delen ze hun ervaringen.

In 3 delen, verdeeld in hoofdstukken per deel, nemen de dames de lezeressen (sorry, mannen) mee in hun liefdesleven. Het is vooral een boek waarin vrouwen zich zullen herkennen. Een pluspunt zijn de gedichten en/of quotes bij de hoofdstukken.

Zowel Rinske als Margo beschrijven in het eerste deel hoe ze hun relaties hebben ervaren. Ze hebben deel 1 niet voor niks de naam vallen gegeven.
De dames vertellen over hun eerste relatie en de relaties die daarop volgen. Beiden zijn nog vrij naïef en weten niet zo goed wat ze kunnen en/of mogen verwachten. Margo krijgt een relatie met een man die haar geestelijk en uiteindelijk ook lichamelijk mishandelt. Rinske krijgt na haar eerste relatie een relatie met een Britse jongen die maar 9 maanden standhoudt. De man uit haar eerste relatie laat haar, na zijn huwelijk, niet los en blijft haar opzoeken. Achteraf blijkt deze man het niet zo nauw te nemen met vrouwen.

In het tweede deel (opstaan) krijgen de lezeressen het advies om te vergeven en verder te gaan. Het is een rouwproces dat je doorloopt, maar je ook sterker maakt. In dit deel geven ze 17 sleutels met tips voor een goede man en 8 redenen om te twijfelen aan je relatie. Het zet je weer even op scherp, terwijl de tips niet vernieuwend zijn.

In het derde en laatste deel die Liefde leren heet, vertelt Rinske haar twijfels over het huwelijk, terwijl Margo al na een paar maanden haar ja-woord gaf. Wanneer ben je toe aan een vaste relatie of huwelijk, denk je na over kinderen en wat is de basis van een goede relatie. Veel facetten bespreken de dames. Seks, financiën, vreemdgaan en vertrouwen zijn een aantal facetten die ze aan bod laten komen. Wat zijn voor jezelf belangrijke basisbehoeften?

Gelezen voor het blog In de boekenkast