Met Uitgebroed heeft Pat Craenbroek een intelligente literaire thriller geschreven, die je niet even tussendoor leest. De opbouw vraagt wat doorzettingsvermogen; ik had niet meteen helder hoe de tijdssprongen en personages in het verhaal pasten, maar uiteindelijk leefde ik zo mee, dat ik niet wilde dat het mysterie opgelost zou worden of dat de dader ontdekt zou worden. Een verhaal met verborgen leed, verschillende verhaallijnen, die heel knap opgebouwd, leiden tot een verrassend plot.

Tekst achterflap: “Lilith Van Winckel, verteerd door pijn en verdriet, besluit om zichzelf voor een aankomende trein te gooien. Er wordt om haar getreurd, maar niemand in haar omgeving is echt verbaasd. Nadien gaat het leven voor haar familie en vrienden verder. Al snel blijkt dat er meer aan de hand is en dat de vrouw de maanden voor haar dood een plan met verstrekkende gevolgen heeft uitgebroed.”

En meer toevoegen aan de tekst op de achterflap is onmogelijk zonder een spoiler prijs te geven. Met het lezen van Uitgebroed hoor je alle verrassende elementen zelf te ontdekken. Dan zul je ook de ervaring van de schrijfster als gerechtsarts herkenbaar terug kunnen lezen. Overtuigend verhaal.