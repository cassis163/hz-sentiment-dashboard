Ik mocht dit boek lezen voor de Hebban leesclub. Voordat ik aan de leesclub begon had ik nog geen enkel boek gelezen van Julie Kagawa, dus ik heb alle boeken van de serie nog moeten bijlezen. Dit deed ik wel met veel plezier. Alle boeken van de Talon serie zijn heel makkelijk leesbaar en je vliegt erdoorheen. Dit geld ook zeker voor Strijder, het boek blijft continu spannend en je wilt hem eigenlijk in een ruk uitlezen. Als ik een volledige dag had gehad om te lezen zou ik dat ook zeker hebben gedaan.
Aan het einde van Jager werd duidelijk dat Talon klonen liet groeien om een sterk leger te vormen. In Strijder komen we hier meer over te weten. Ik vind het goed dat het verhaal zowel het perspectief van Ember/Garret/Riley toont, als het “kwade” perspectief vanuit Dante. Julie Kagawa weet alles enorm goed te combineren, het verhaal heeft zowel spanning als liefde en strijd. Als lezer word je enorm meegesleurd en voel je de pijn, het verdriet en de vreugde van de verschillende hoofdpersonen alsof je het zelf meemaakt. Ook maakt Ember eindelijk de keuze tussen Garret en Riley!
Dit deel is een erg goede toevoeging op de Talon saga, eindigend in een grote cliffhanger; ik kijk enorm uit naar het volgende deel “Inferno”. Ik ben zeker verslaafd!