Joseph Vaughan vertelt zijn levensverhaal. En dat is niet mis...zoveel tragedie in één leven.

Jonge meisjes worden op gruwelijke wijze vermoord, dit gegeven loopt als een rode draad door Josephs leven. De moorden beginnen in zijn kindertijd en lopen nog vele decennia door. Joseph voelt zich als kind machteloos maar in zijn latere leven gaat hij naarstig op zoek naar de moordenaar.
Ondanks alles kent hij een paar mooie geluksmomenten in zijn leven maar deze worden teniet gedaan door het vele verdriet waar hij mee te maken krijgt.

Het verhaal bevat huiveringwekkende thrillerelementen maar leest vooral als een roman. Het verdriet raakt je en in sommige stukken is het niet te vatten wat er allemaal gebeurt. Langzamerhand nader je als lezer de ontknoping, deze had mijns inziens wel wat langer mogen duren.

De schrijfstijl van de auteur is bijzonder te noemen. Het verhaal wordt mooi verteld. Ook word je, naarmate je het plot nadert, op het verkeerde been gezet. Kortom, een genot om te lezen.