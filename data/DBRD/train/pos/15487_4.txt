Eva Boterenbrood (hoe kom je op zo’n prachtige achternaam!) werkt in het restaurant van haar vader, een restaurant dat in de buurt, maar ook in de rest van de stad Den Haag, goed bekend staat. Het restaurant draagt de grappige naam ‘Blote billetjes in het gras’. Maar haar vader verkoopt de tent, hij vindt het genoeg geweest na jaren werken, hij wil genieten van zijn jongste dochter Merel, Eva haar halfzusje, van 5 jaar. Eva snapt dit wel maar ja haar baan staat hierdoor wel op de tocht…

Gelukkig voor haar verloopt de verkoop van het restaurant voorspoedig en een aardige Fransman met de fraaie naam Lucien Lamoureux (ik moest steeds aan amoureus denken) koopt het restaurant en wil graag dat Eva in het restaurant blijft werken.

Maar voordat het zover is gebeurt er van alles! Lucien is nog niet erg bekend in Den Haag en vraagt Eva hem rond te leiden, dit doet Eva graag. Lucien is namelijk een sympathiek en lekker ding, dus wie zou daar nou nee tegen zeggen? Ze hebben samen een leuk dag en Eva nodigt Lucien dan ook uit om mee te gaan naar een etentje waarbij haar hele familie aanwezig zal zijn. En die familie is groot! Haar vader Berend is namelijk twee keer eerder getrouwd geweest, omdat deze beide dames, net zoals zijn huidige vrouw, Marijke heten, wordt de eerste Marijke, Eva en haar twee zussen hun moeder, voor het gemak Marijke 1 genoemd. De tweede Marijke, de moeder van Eva haar halfbroer, heet dus Marijke 2 en zijn huidige vrouw en moeder van dochter Merel is dus Marijke 3. De hele familie gaat gezellig en goed met elkaar om, het komt op mij over als zo’n heerlijke grote Italiaanse familie die aan een lange tafel zit te eten.

Eva en haar vriendin Els gaan samen heerlijk met de Thalys naar Parijs. Op het station waar ik vaak sta te wachten op mijn metro zie ik die Thalys regelmatig rijden en na het lezen van dit boek wilde ik eigenlijk in die trein springen om alle plekjes die Els en Eva bezoeken, en later ook Lucien en Eva bezoeken, zelf te gaan bezoeken. Want ja ook Lucien en Eva lopen dus samen door Parijs, hoe dat komt, tja dat waren ook weer wat leuke verwikkelingen!

Achterin het boek maakt schrijfster Renée kenbaar dat we nog geen afscheid hoeven nemen van Eva en haar familie want het boek vormt onderdeel van een trilogie. Dus kom maar op met deel twee, ik ben erg benieuwd hoe het met Eva en haar grote gezellige familie verder gaat!