De titel klopt perfect want het is een boek over Nora, niet meer en niet minder. Zij is de spil in het verhaal en geen gemakkelijk karakter om je bij in te leven. Ze is afstandelijk en introvert. Dat hangt natuurlijk ook samen met de tijd waarin het zich afspeelt. Men deelde toen nog niet zijn emoties zoals we dat tegenwoordig gewend zijn. Maar daarnaast is ook haar man net overleden en lijkt het gevoelsleven van Nora achter een dikke sluier plaats te vinden. Langzaam tijdens het verhaal krijg je een beter beeld van haar. Een vrouw met niet al te veel eisen maar als ze iets wil dan zal ze er ook voor zorgen dat ze het krijgt. Ze is eigenzinnig maar niet zo dat het opvalt want stel je voor wat de buren er van zouden kunnen denken. Het is ook een mooie weergave van het Ierland in de jaren 60 en de opkomst van de IRA. De grote meerderheid is katholiek en conservatief en in de kleine plaatsen is de sociale controle verstikkend. Je moet dus van goede huizen komen om binnen die grenzen toch nog een eigenzinnig leven op te bouwen. Muziek en lid worden van de vakbond zijn voor Nora al aardige grote stappen in die richting.

Hoewel het even duurt voordat je Nora weet te doorgronden is het toch een boek dat je niet makkelijk weglegt. Het leest soepel en je wilt ook weten hoe de karakters zich ontwikkelen. Wat zijn hun drijfveren. Sommige boeken laten zich moeilijk vangen, althans ik vind het deze keer moeilijk om aan te geven wat mij nu zo aanspreekt, want ik heb het graag gelezen en werd ook echt het verhaal ingetrokken. Misschien is het de manier van schrijven, zo nonchalant bijna dat het lijkt alsof het verhaal zichzelf op papier heeft gezet zonder tussenkomst van een schrijver, waar bij toch geschrapt en herschreven zal zijn. Het ligt ook aan de hoofdpersoon, geen hero√Øsche hoofdpersoon maar een vrouw die overleeft en die zoekende is maar niet naar het grote geluk, meer naar de mogelijkheden om het dagelijkse leven zo aangenaam mogelijk te laten verlopen.

Op de achterflap staat dat het een boek is voor de liefhebbers van Stoner. Nou heb ik die nog steeds klaar liggen om te lezen en zal dat dan ook volgend jaar zeker gaan doen!