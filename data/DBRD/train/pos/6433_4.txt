Mooie leugens is het debuut van Lisa Unger en eentje waarmee ze goed voor de dag komt. Het verhaal is een mix van thriller en psychologische roman, met filosofische trekjes.
Ridley Jones is een leuk mens, beetje chaotisch en soms in herhaling vallend, maar ze is fris en aansprekend. Wanneer ze erachter komt dat haar leven een leugen is, bijt ze door haar angsten heen en gaat op zoek naar de waarheid.
Hoewel de leugen een mooie leugen is, is het ook een farce en Ridley doorziet scherp dat ze zichzelf zal verliezen wanneer ze de gemakkelijke kant kiest en blijft zitten in de leugen. Dus gaat ze - samen met haar nieuwe vriend Jake - op zoek naar de waarheid, wat die waarheid ook teweeg mag brengen.

Het boek is niet direct heel spannend, alswel heel boeiend. De bespiegelingen van Ridley tijdens haar speurtocht over het leven en over wie zij nu eigenlijk wil zijn, geven het verhaal een diepere dimensie. Ze geven ook richting aan de ontwikkeling van het boek.
Goede opbouw van de plot en op gezette tijden wordt de spanningsboog voldoende opgebouwd om de lezer af en toe met een verhoogde adrenalinepeil de avonturen van Ridley en Jake te doen volgen.
Ik was al fan van Lisa Unger en ben blij nu ook dit debuut van haar te hebben gelezen, nadat het al drie jaar in mijn boekenkast stond.