Een goed gekozen cover. Een afbeelding van een jonge vrouw die heel angstig haar omgeving in de gaten houdt. Deze angst is door bijna het hele verhaal heen voelbaar voor de lezer.
De titel De offerschalen van Satan wordt duidelijk onder het lezen. Het is een verwijzing naar de Bijbel, Openbaring 17 vers 1 tot 5. Knap gevonden, deze titel.

Een boek verdeeld in twee delen, tezamen een verhaal waar je stil van zult worden.
Een heel ander boek qua stijl dan ik van Robert Thomson gewend ben. Maar daarom niet minder, zeker niet!
Een knap geschreven roman over een onderwerp dat helaas aan de orde is, ook in ons kikkerlandje. Aan de buitenkant zie je het niet, maar eenmaal in de cirkel ben je onderworpen aan hun gebruiken. Afschuw-wekkend hoe er met mensen wordt omgegaan!
Niet een roman in de soort van romance-roman maar een heel spannende roman, richting thriller.

De hoofdpersoon is een vrolijke meid die heel beschermd is opgevoed. Ze ziet geen kwaad in andere mensen en denkt dat het allemaal wel mee zal vallen. Niets is minder waar.
Wanneer je denkt dat Paula nu eindelijk de rust en de liefde zal vinden die ze verdient, lopen de rillingen over je rug.
Waarvan ik ook schrok was de vasthoudendheid in kortzichtigheid van sommige personages in het verhaal en de vastberadenheid om te kleineren.
Ik heb dit verhaal even moeten laten bezinken, eer ik deze recensie kon schrijven.

Een enorm goed verhaal en knap geschreven. Ik heb het graag gelezen.

Ik waardeer dit boek met 5/5 sterren. *****