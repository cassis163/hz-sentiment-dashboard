Max Bartels, de auteur van het boek “Bij jezelf op de koffie” stond een paar maanden geleden voor de keuze: hoe wil ik verder met mijn leven? Waar word ik gelukkig van? Hoe moet dat nu verder? Hij zette zijn gedachten daarover op papier en kwam tot een verrassende conclusie. Bij bijna alles wat je doet of niet doet ben je zelf verantwoordelijk voor. Niet tevreden met je huidige baan? Ga op zoek naar wat je wel graag wilt. Je partner gaat vreemd. Ben jij dan de slachtoffer? Maar wat is jouw rol in het geheel? Voldoende aan de relatie gewerkt? Signalen niet opgepikt? Want die zijn er, zoals hij schrijft bijna altijd. En Max adviseert: luister naar die signalen, ook die van je eigen lichaam en geef je eigen intuïtie ook de ruimte.
In dit boek komen vele alledaagse en herkenbare voorbeelden langs. Soms ook confronterende, zoals je dochter pleegt zelfmoord na via internet gepest te zijn met haar naaktfoto’s. Dat is natuurlijk verschrikkelijk droevig schrijft hij, maar het is de verantwoordelijkheid van je dochter, niet van jou en niet van de pester(s). Zij doet deze stap, ziet geen uitweg meer. Een ander voorbeeld: je wordt ’s nachts wakker en er staat een inbreker naast je bed. Of je vlucht, of je verstart of ontvlamt in woede je slaat hem de trap af en hij breekt zijn nek. Ben jij daar dan wel verantwoordelijk voor?
Maar aan de andere kant: hoe het leven ook tegen kan zitten, het is en blijft de moeite waard om het te leven. Want juist de dood maakt het leven waardevol. Maak er wat van en neem je verantwoordelijkheid. Verstop je niet in de slachtofferrol en kom op voor jouw ruimte in het leven.
In dit boek gaat de auteur met jou in gesprek. Je wordt als lezer nadrukkelijk aangesproken. Je leert nadenken over de magie van het leven. Het leven dat van tijd tot tijd best meedogenloos kan zijn en waar je geen invloed op hebt, zoals ziekte en dood. Verdriet en rouwen hoort er onlosmakelijk bij, maar leer met zaken als verdriet, verlies en teleurstelling ook in harmonie te leven.
Hij besluit zijn boek met een mooi advies: Kijk eens twee minuten in je eigen ogen in de spiegel. Kijk naar je ziel. Houd je dat die twee minuten vol? Het antwoord vind je in dit boek, waarin je echt bij jezelf op de koffie komt.