Tot je valt speelt zich zowel af in het verleden en als in het heden van vader Nico. Daarnaast krijg je als lezer af en toe een kijkje in de gedachten van Geesje zelf. Die combinatie zorgt voor een mooi en compleet plaatje.

Het boek vertelt het verhaal van vader Nico en zijn dochter Geesje die samen proberen te overleven na het vertrek van Geesje’s moeder Lieke. Het wordt al snel duidelijk dat dit Geesje niet gelukt is en dat Nico zich schuldig voelt en eigenlijk niet verder kan met zijn leven. Wat er precies gebeurt is, lees je stukje bij beetje terug in het verhaal. Ook zie je dat Nico in het heden geprikkeld wordt door een meisje dat hem aan Geesje doet denken en dit zorgt ervoor dat hij weer gaat voelen.

Ik ben geen expert op het gebied van eetstoornissen, maar heb vaak gelezen dat er doorgaans meer speelt dan mooi/dun willen zijn, het tellen van calorieën en misschien zelfs wel meer dan het willen hebben van controle. In Tot je valt krijg je meer inzicht in de ziekte van Geesje en voel je mee met wat zich afspeelt in haar hoofd en leven.

Ik vond Tot je valt een heel ontroerend verhaal. De complexe band tussen een vader en zijn tienerdochter wordt mooi weergegeven. Hij kijkt wel naar haar en ziet de veranderingen, maar het duurt even voor hij zich realiseert dat het mis gaat. Als een echte vader wil hij alles voor zijn dochter doen, maar zij laat zich niet zomaar helpen. Hoewel ik de uitkomst eigenlijk al kon voorspellen, hield ik ergens steeds de hoop dat het Nico zou lukken om Geesje te helpen. Als er zoveel liefde is, mag het toch niet misgaan?

Ik werd erg emotioneel van het einde van het boek. Alle puzzelstukjes vielen op hun plaats. Toen het boek uit was, stroomden de tranen nog een tijdje over mijn wangen. Tot je valt is een boek dat me nog lang bij zal blijven.