Allereerst wil ik vermelden dat dit een zeer bijzonder en uniek boek is om te hebben. Een mooie zwarte kaft met gouden letters en afgeronde hoeken. En binnenin is het lettertype ook goudachtig. Prachtig!

Het boek volgt bankier Bella Klaas, een man wiens schulden vereffend zijn. Ondanks dat veel mensen dit geweldig lijkt, vindt Bella het helemaal niks. De schrijver weet dit zeer overtuigend over te brengen, wat ik heel knap vind. Het is makkelijk om je in te leven in Bella. Hij is het hoofdpersonage, en alles wordt vanuit zijn ogen verteld. Zo lees je al zijn gedachtes en krijg je ook de motivatie achter zijn acties te weten.
Tijdens het lezen blijf je je constant afvragen wie de rekeningen van Bella betaald. Tot aan de laatste pagina's weet je niet wie het doet. Dit komt dan ook echt als een verassing.

Ik vind dit boek een erg leuk onderwerp hebben. Ik heb er nooit eerder iets over gelezen, dus erg origineel. Jos Pierreux is een Vlaamse schrijver, maar dit is niet veel te merken in dit boek. Ondanks de paar Franse zinnen was dit boek makkelijk te volgen. Zijn schrijfstijl is erg prettig, het boek leest erg vlot. Ook heb ik een aantal keer hardop moeten lachen. Dit boek zit vol humor.

Zoals op de voorkant vermeld staat is dit een roman. Apart dat we dit verhaal door Hebban mochten lezen voor de Thriller-leesclub, maar ik ben blij dat ik dit boek heb gekregen en mocht lezen. Zeker een aanrader!