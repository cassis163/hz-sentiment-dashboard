Samenvatting van het verhaal
Patricia Rodiers werkt bij de Federale Gerechtelijke politie in Genk als undercoveragente. Ze werkt aan een zaak waarbij al twee vrouwen verdwenen zijn. Dit onderzoek spitst zich toe op een datingsite “Lovequest”. De twee vrouwen zijn vermist nadat ze met een kerel hadden afgesproken in de brasserie XO in Diepenbeek.
Patricia denkt de dader te kunnen strikken en gaat onder de nickname ‘Nicky Van Oost’ naar een date maar als snel vermoedt ze dat dit niet de dader is. Marnix Veldkamp met wie ze had afgesproken is versteld dat hij wordt aangezien voor een verdachte.
Terug op het bureau baalt ze zo enorm dat haar intuïtie haar in de steek heeft gelaten. Haar baas Guido Sanders is er niet gelukkig mee. Het enige aanknopingspunt dat ze hadden was de datingsite. De dader kan meerdere profielen hebben. Het kat- en muisspel kan opnieuw beginnen.
Dan verdwijnt er weer een vrouw. Ook deze was actief op de datingsite. De nieuwe verdwijningszaak maakt Patricia heel onrustig. Ze moet en zal de dader in de val lokken en strikken.
Als er een eerste lijk wordt gevonden, wordt ze van de zaak afgehaald. Ze is woest omdat ze er middenin zit maar haar baas ziet dat anders. Ze moet kunnen infiltreren want de dader is mogelijk al op zoek naar een ander slachtoffer.
Ze is niet van plan om zich zomaar gewonnen te geven. Vastberaden als ze is begint ze op haar eentje haar eigen onderzoek. Ze heeft gelukkig ook de steun en hulp van haar collega Matthieu die een expert is op het gebied van IT. Ze moeten een selectie maken van de mannelijke profielen en dan stuiten ze op iets wat de profielnamen gemeen hebben.
Tijdens haar eigen onderzoek kan ze het gevoel niet van haar afzetten dat ze stiekem in het oog wordt gehouden. Ze weet dat ze hier met een psychopaat te maken hebben die niet zal stoppen met moorden tot hij gevat wordt. Is de dader haar al op het spoor?

Conclusie
Het boek is onderverdeeld in hoofdstukken vanuit het standpunt van het onderzoeksteam, en menig personage. Synchroon lezen we dan ook wat er gebeurt en dat maakt het er nog des te boeiender op.
De auteur heeft dit verhaal op poten gezet nadat een vriendin haar verteld had over een ontmoeting met een man via een datingsite. Blijkt dat dating via internet niet altijd zo onschuldig is als het lijkt.
Katrien snijdt ook een ander onderwerp aan dat ook heel actueel is. Ik ga hier niet verder op in omwille van het spoilergevaar.
Het personage Patricia heeft veel in haar mars maar privé is ze één brok ellende. De auteur laat zien dat dit personage ook maar een mens van vlees en bloed is en dat is ook prachtig weergegeven. Ook beschrijft ze hoe het voor Patricia is om in een mannenwereld te werken waar ze toch maar haar vrouwtje weet te staan.
Ook geeft ze het verhaal van de dader weer en op die manier krijg je zonder het te willen eigenlijk een beetje sympathie voor wat hem is overkomen. Ook hier snijdt ze wederom een onderwerp aan waar menige kinderen mee te maken krijgen.
Naarmate het verhaal vordert stijgt de spanning en op het laatste moment weet de auteur er nog een verrassing in te steken die ik niet had zien aankomen. Op een bepaald moment zet ze je ook op een verkeerd spoor en denk je de dader te kennen maar niets is minder waar.
Het is misschien een cliché maar ik heb vanaf bladzijde één genoten van dit boek, het is gewoonweg niet opzij te leggen want je moet weten hoe dit alles gaat aflopen. Ik heb er dan ook niet lang over gedaan om het uit te hebben.
Katrien schrijft heel vlot en beeldig en het moet ook gezegd worden dat dit boek foutloos is geschreven! Het is op geen enkel moment eentonig geschreven.
Ik ben zeer blij dat Vlaanderen er weer een goede auteur bij heeft en ik hoop nog meer boeken van haar te kunnen lezen en hopelijk gaat ze verder met dit team en wie weet met nu een extra mankracht meer!
Katrien heeft een geweldig boek geschreven dat vele thrillerliefhebbers kunnen lezen en waarderen. Dit is dan ook een echte aanrader die 5 sterren krijgt van mij.