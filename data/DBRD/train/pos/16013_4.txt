Na het lezen van Gone baby Gone is volstrekt duidelijk waarom van dit verhaal een film is gemaakt. Het léést als een film! Patrick Kenzie en Angela Gennaro zijn beiden privé-detective maar een meer tegengesteld koppel tref je zelden aan. Lehane heeft uitstekend gebruik gemaakt van het feit dat tegenpolen elkaar aantrekken, en gaandeweg het verhaal krijgt de lezer een goede band met deze twee sympathieke mensen. Als Amanda McCready, pas vier jaar oud, verdwijnt zonder een spoor na te laten geeft de politie het al snel op. Patrick en Angela kijken echter verder en ontdekken al snel dat er iets in het verhaal van de ‘treurende moeder’ niet klopt. Die moeder, daar heeft Lehane het schoolvoorbeeld van een onverantwoordelijk en dom persoon mee geschapen. Schitterend, zoals soms in een enkele korte scène blijkt hoe Helene, de moeder, in elkaar zit.
Uiteraard is de plot ook zeer kunstig in elkaar gezet, volgen de verrassingen elkaar in hoog tempo op en is het einde bijzonder verrassend. Meeslepend!

(Door: Jannelies Smit)