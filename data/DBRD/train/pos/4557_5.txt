Tot mijn grote vreugde had ik vrijkaartjes voor de film "de surprise" en de nieuwe bundel verhalen van Belcampo gewonnen hier op Hebban.
Vreugde omdat ik lang geleden diep onder de indruk was van de verfilming van het verhaal Het grote gebeuren en daarna nog enkele verhalen met veel plezier had gelezen.
Mijn voornemen om weer eens wat van Belcampo te lezen was helaas nog niet uitgevoerd en daarom was dit een uitstekende gelegenheid.

Eerst heb ik de film gezien: prettig tijdloos, verrassend (hoe kan het ook anders met een verhaal van Belcampo) en ook geestig. Daarna heb ik dit boek gelezen en ik kan niet anders zeggen: geweldig!
Hier en daar is aan het taalgebruik enigszins te merken dat het al wat ouder is, maar de inhoud en de thema's zijn nog springlevend en zeer actueel: euthanasie, schuld, keuzes maken in het leven, milieu en nog veel meer.
Door zijn magisch realisme bekijk je de dingen net even anders en dat is vaak geestig, soms ontroerend of stemt tot nadenken.
Ik zou iedereen willen aanraden eens Belcampo te lezen en deze bundel lijkt me een uitstekende eerste kennismaking.