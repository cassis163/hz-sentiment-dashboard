Coyote is een premiejager. Okay, ik lees een western...
Het verhaal speelt zich af in een negentiende eeuwse setting, maar niet helemaal de negentiende eeuw die wij kennen. Dus een alternatieve geschiedenis...
Ze jaagt op misdadige Outlanders, buitenaarde wezens die via een rip (rift) naar de aarde komen. Aha, het is een mix van fantasy/science fiction à la Raymond E. Feist.
En de technologie van die wereld is gebaseerd op stoom. Steampunk dus.
Kortom: Coyote The Outlander is niet in een hokje te drukken. Dat hoeft ook niet. Het is een vermakelijk verhaal met een merkwaardige mix van stijlen dat wonderwel goed werkt.

De vrouwelijke premiejager Coyote jaagt samen met haar negroïde sidekick Ceaser op criminele Outlanders, die via een rip op de aarde terecht komen. Het is wel duidelijk dat zowel Coyote en Ceaser in de macho maatschappij van het Wilde Westen hun mannetje staan. Een maatschappij die vrouwen het liefst getrouwd of in een bordeel ziet, en waar ze negers liever aan een touwtje aan de dichtstbijzijnde boom zien bungelen.
De rode draad van dit verhaal is de jacht op Alfonso Martine, een criminele Outlander die het voorzien heeft op kinderen. Het staat natuurlijk van te voren vast dat de vindingrijke Coyote de Outlander uiteindelijk te pakken krijgt. Maar de weg ernaar toe maakt het verhaal zeer vermakelijk, een plezier om te lezen. Helaas is dit verhaal het eerst deel in een serie verhalen, dus niet al de vragen die tijdens het lezen bij me opkomen worden beantwoord. Daarvoor zal ik toch de volgende delen moeten kopen.
In de loop van het verhaal wordt het steeds duidelijker hoe de maatschappij in elkaar steekt. De motieven van belangrijkste karakters Coyote, Ceasar, James Westwood en Tokala worden steeds begrijpelijker. Ze zijn niet zwart-wit. Coyote, Ceaser en Tokala zijn niet puur goed. Westwood is niet puur slecht. Chantal Noordeloos heeft het verhaal goed in elkaar gezet, met fraaie schetsen van de omgeving, goed gedoseerde 'onthullingen', geloofwaardige karakters met wie je mee kunt leven, doorspekt met de nodige humor.
Chantal Noordeloos heeft, als Nederlandse auteur, ervoor gekozen om haar boek in het Engels te schrijven. Dat brengt natuurlijk de nodige risico's met zich mee, omdat Engels natuurlijk niet haar eerste taal is. Ze heeft het er, zover ik dat als Nederlander kan beoordelen, redelijk van af gebracht. Af en toe kwam ik zinsconstructies tegen waarvan ik dacht dat een echte Engelstalige auteur dat anders zou formuleren, maar het is niet echt storend.
Coyote The Outlander is een vermakelijk boek om te lezen, kundig geschreven, met een goed opgebouwd verhaal. Kortom: een aanrader.