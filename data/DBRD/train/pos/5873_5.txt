Ik heb bij ieder nieuw boek in deze reeks een beetje schrik dat J.D.Robb haar hoge niveau niet gaat kunnen behouden. In het verleden maakte ik het immers al vaker mee dat ik een geweldige serie leek te ontdekken en die vervolgens na enkele boeken plots erg achteruit leek te gaan. Ik weet niet hoe J.D.Robb het klaarspeelt maar ik vond dit boek zelfs nog beter dan zijn voorgangers en ben heel blij dat die angst ongegrond is.

Net als bij de voorgaande delen zijn het ook hier dezelfde ingrediënten die ervoor zorgen dat dit zo’n geweldig boek is. J.D.Robb slaagt er perfect in om haar personages heel goed uit te werken. Ze zijn allesbehalve perfect en net dat maakt hen zo sympathiek. Hoe meer fouten je ontdekt hoe meer je van hen lijkt te gaan houden. Van Eve en Roarke, maar ook van Peabody die erg strikt te werk gaat maar tegelijkertijd haar loyaliteit steeds laat doorwegen én nog steeds onder de indruk is van alle weelde ten huize Roarke. Zelfs de norse Summerset is een onmisbaar personage in deze reeks en danzij dit boek ga je hem als lezer nog meer waarderen.

Ook dit zesde boek werd spannend, misschien zelfs nog spannender dan het vorige deel. Aspecten als humor, drama, vriendschap, loyaliteit, liefde én spanning worden perfect op elkaar afgestemd in ‘Vermoord uit wraak’. Ja hoor, ik ben een nog grotere fan geworden.