'De Dan Brown van de lage landen’, volgens een rond stickertje dat door de uitgever op het boek is geplakt. Dat wekt de nodige verwachtingen: avontuur en spanning, die steeds hoger wordt opgevoerd naarmate een zoektocht, waarschijnlijk omringd door mysterie na mysterie, zich ontvouwt. Is die verwachting terecht gewekt? Ik vind van wel, naast dat hiermee absoluut de juiste doelgroep wordt bereikt.

Jeroen Windmeijer neemt ons in het Pauluslabyrint mee op avontuur met hoofdpersoon Peter (archeoloog), die stuit op een ondergronds gangenstelsel in Leiden. Eén van zijn meest dierbare vriendinnen verdwijnt, en hij moet aanwijzing na aanwijzing zien te vinden en oplossen om haar terug te vinden. Het blijkt een test van een geheim religieus genootschap, waarvan de leden verschillende ideeën hebben over de waarde die Peter voor hen zou kunnen hebben. Een hoop ingrediënten die een spannend web aan verhalen vormen, waarbij het begin en het einde prachtig op elkaar passen - maar ook met de nodige ruimte om zelf de laatste eindjes aan elkaar te kunnen knopen.

Wat mij betreft een groot pluspunt is de structuur van het boek. Verschillende schrijfstijlen worden toegepast om verschillende hoofdpersonen te volgen; we volgen de avonturen van Peter (bijna ‘real-time'), leren het genootschap kennen door de ogen van één van de aanhangers (vooral door terugblikken), en krijgen wat bijbelse geschiedenis mee (in zogenaamde ‘visioenen’). Gezamenlijk geven die de lezer voldoende aanknopingspunten om de speurtocht die centraal staat mee te beleven.

Het getal 7 staat daarbij centraal, inhoudelijk, maar ook in de opbouw van het boek (aantal delen en aantal korte hoofdstukken per deel). Dat maakt dat het boek vliegensvlug leest. Spannende cliffhangers aan het einde van ieder deel zorgen ervoor dat je je - voor je het weet - midden in het volgende deel bevindt. Moeilijk om weg te leggen dus!

Het is helder dat er een hoop onderzoek vooraf is gegaan aan het schrijven van dit boek. Hoe meer je - naast aan een spannend verhaal - hecht aan historische (religieuze) achtergronden, hoe meer je zult genieten van het boek. En ben je bekend in Leiden? Dan zul je geen moeite hebben om je de zoektocht van Peter in geuren en kleuren te verbeelden, want de locaties en routes van de hoofdpersoon worden tot in detail beschreven.

Niets is wat het lijkt; zo'n verhaal is het, en had het wat mij betreft zelfs nog iets meer mogen zijn. Nog iets meer complexiteit in de verhaallijnen en wat extra onverwachte wendingen hadden er nog eentje extra op kunnen leveren, maar voor nu geef ik vier dikke sterren voor een heerlijke leeservaring. Mooi dat dit van Nederlandse bodem komt! Ik kijk uit naar het volgende boek van Jeroen Windmeijer.