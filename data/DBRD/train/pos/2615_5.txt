Geir Tangen is geboren in 1970. Hij is opgeleid als algemeen leraar. Sinds 1990 is hij freelance journalist en runt de grootste crimeblog van Noorwegen waar hij o.a. misdaadboeken bespreekt. Vanaf de zomer van 2016 is hij een fulltime auteur. Hij debuteerde in januari 2016 met maestro (nu met de titel het meesterwerk) in zijn eigen uitgeverij en maakte hier meteen succes mee. Het meesterwerk en het vervolg hartenbreker worden nu verkocht in 15 landen. Het meesterwerk wordt gepubliceerd op 1 februari 2018.
Het boek gaat over de journalist Viljar Ravn Gudmundsson die een mail ontvangt van iemand die aankondigt als scherprechter het leven te zullen opeisen van een vrouw die in zijn ogen een misdaad heeft begaan die onmogelijk onbestrafd kan blijven. Viljar doet het af als het zoveelste bericht dat hij ontvangt van iemand die om aandacht verlegen zit. Maar als de vrouw de volgende dag onder verdachte omstandigheden dood wordt aangetroffen, realiseert hij zich dat het bloedserieus was. Helemaal als hij door de politie ondervraagd is en weer een nieuwe mail van de anonieme beul ontvangt. Samen met inspecteur Lotte Skeivoll gaat hij op jacht naar een achteloze seriemoordenaar die eropuit lijkt te zijn om de politie te willen tergen. Maar is hij wel zo achteloos?
Ik vind de cover heel mysterieus. Dat de titel veranderd is naar het meesterwerk snap ik heel goed. Het past veel beter bij het verhaal. Ik kan niet uitleggen waarom anders verklap ik een heleboel. Het leest vlot weg en ik had echt het idee alsof ik erbij was. Vooral toen ik op een spannend stuk een extra schrik kreeg. Mijn zoon heeft precies op het goede moment per ongeluk keihard tegen de tafel geschopt. Ik kreeg zowat een hartverzakking. Die moord zal mij altijd bij blijven. Ik zat ook mee te denken over de dader, maar ik zat compleet fout. Het verhaal wordt heel goed opgebouwd naar het einde toe. Ik vind het echt een heel goed debuut! Ik ben super benieuwd naar het volgende deel. Ik geef het 5 sterren!