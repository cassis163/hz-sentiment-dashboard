Terwijl ik de aardappels af sta te gieten, hoor ik allerlei geluiden komen uit het boek dat mijn zoon schaterlachend aan het lezen is.
Huh, wat?
Ja, écht! Of nou ja, niet uit het boek zelf, maar de personages uit het boek maken de geluiden.
.....
Wordt er niet echt duidelijker op he?

Zach King heeft een boek bedacht, waarmee je Pokemon Go en Snapchat combineert met een superleuk verhaal. Ennnn, beste 'moet ik nu echt met mijn mobiel in het openbaar Pikachu gaan lopen zoeken ik schaam me dood maar stiekem vind ik het best leuk al zal ik dat nooit aan een levende ziel toegeven'-moeders.... dat kan dus gewoon thuis op de bank.

In het boek (en ook op de kaft) staan plaatjes. Superleuke tekeningen. En als je de **GRATIS** app downloadt, en je dan je telefoon boven een plaatje houdt (echt, moeilijker wordt het niet), komt het plaatje tot leven. Het beweegt, maakt geluid, vraagt of je iets op het plaatje wil opzoeken; vergelijkbaar met een snapchat poppetje (wat ongetwijfeld een hippere naam heeft dan 'poppetje').
Echt.Heel.Erg.Leuk!

En dat is nog niet alles! Neeee beste lezers (ik heb gehoord dat TellSell terugkomt op de Nederlandse tv en bereidt me alvast voor)..... het verhaal is óók nog eens super leuk!

Mijn junior kwam óm de paar minuten vertellen wat voor grappigs hij nu weer had gelezen en gezien.
"Mam, hier moest Zach héél zachtjes zijn, en dan kun je van alles omgooien wat herrie maakt, HAHAHAHA".
"Mam, als Zach zijn hand in zijn rode petje met blauw logo steekt, komt die er bij een blauw petje met róód logo weer uit, hoe cool is dat!"

Klinkt dit net zo onlogisch als mijn begin van net?
Een kleine toelichting; Zach komt uit een familie waarin iedereen een magische gave heeft.
Zijn vader kan bijvoorbeeld de tijd terugdraaien en zijn zus kan onzichtbaar worden.
Maar als Zach op zijn elfde nog altijd zijn gave niet heeft ontdekt, gaat hij naar een Dreuzelschool (het woord 'dreuzel' komt uit een ander boek over magie, u wellicht bekend... het betekent 'niet magisch') en sluit hij vriendschap met Aaron en Rachel.

Maar natuurlijk komt hij erachter wat zijn gave is, en zoals in een goed kinderboek hoort, is er iemand die dat niet zo goed kan hebben... enter Tricia.
Tricia doet er alles aan om uit te vinden wat er precies met Zach aan de hand is, en de boel te dwarsbomen. Maar dan is Tricia ineens in gevaar... wat doen Zach en zijn vrienden dan?


Voor meer info over dit boek: http://www.watiknouvind.com/2018/04/wat-ik-nou-vind-van-mijn-magische-leven.html