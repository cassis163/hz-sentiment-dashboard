Een boek van 600 pagina’s, maar geen pagina te veel. Een verhaal over het gezin Mutlu, maar ook over de ondergang van de Bijlmer.
Het duurde maar liefst zes dagen voordat het lukte om iets op papier te zetten. Ik ben onder de indruk van het verhaal van Metin, maar ook onder de indruk van zijn moeder en zus. Het getuigt van veel kracht en moed om in deze situatie voor jezelf op te komen en in te zien dat ze het allemaal waard zijn in deze wereld.

Op de momenten dat Metin naar het voortgezet onderwijs en de universiteit gaat, laat zijn vader weten wat goed zou zijn voor zijn zoon. De route is al vastgelegd die Metin af moet leggen en hij wil daarbij zijn moeder niet teleurstellen. Een rode draad in het verhaal is dat vader als een tiran over het gezin heerst en alleen op bepaalde momenten betrokken is met zijn gezin. “Hij wist helemaal niet wat voor leven ik leidde, hij vroeg er nooit naar.”

De ontwikkeling die Metin, zijn moeder en zus doormaken is iets waar ik heel blij van werd. Door mijn werk als hulpverlener zie ik gezinnen waarin gedeeltes van dit verhaal, jammer genoeg, heel herkenbaar zijn. Juist daardoor heb ik Metin, moeder en zus in mijn hart gesloten.

Isik schrijft over redelijk zware onderwerpen, maar de manier waarop hij dit doet is niet langdradig of zwaar. Hij schrijft heel toegankelijk en vlot waardoor ik op sommige momenten moeilijk kon stoppen met lezen.
Ondanks dat de Bijlmermeer altijd als iets negatiefs wordt gezien, lees ik vanuit Metin ook dat hij leuke momenten heeft gekend in zijn kindertijd. Hij groeide er op en wist niet beter dan dat dit het was. Naast de negatieve ervaringen met zijn vader beleeft hij af en toe ook positieve momenten met hem, uiteindelijk blijft het wel zijn vader.

Een triest, aangrijpend, persoonlijk, krachtig en hoopvol verhaal. Dit verhaal zal mij bijblijven, vijf welverdiende sterren! Een belangrijk boek dat door iedereen gelezen zou moeten worden.