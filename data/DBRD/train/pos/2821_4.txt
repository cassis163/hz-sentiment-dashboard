‘Op hoge hakken in Afrika’ is het autobiografische verhaal van Chantal Heutink. Heutink had het helemaal voor elkaar, althans zo leek het. Zij coachte mensen op topniveau tot ze zichzelf de vraag stelde: 'Leef jij je grootste droom?'. Dat bleek geenszins het geval en ze gooide het roer drastisch om.

Heutink laat het snelle Amsterdamse leven achter zich en vertrekt naar Kenia. Daar richt zij I-Care op. Via deze organisatie zorgt zij er onder meer voor dat er uitwasbaar maandverband beschikbaar komt voor een continent met meisjes vol jonge dromen. Het succes is wisselend, het leerproces enorm en het rijpt Heutink in haar ‘zijn’.

“Wat staat me te wachten? Welke gevaren liggen er op de loer? Met welke uitdagingen word ik geconfronteerd? Kan ik het aan? Overleven zal ik, dat heb ik tot dusver altijd gedaan. Maar durf ik de reis echt ten volle aan te gaan? Het op te snuiven en me eraan over te geven? Kan ik ervan genieten?”

Heutink zal met haar boek tal van (jonge) vrouwen inspireren om die onvervulde droom die zij wellicht koesteren, achterna te gaan. Waag de stap, zorg dat je geen spijt krijgt; maar ga ervoor! Dat is in feite de boodschap die besloten ligt in ‘In hoge hakken in Afrika’!

“Met Omondi en Jack spreek ik in Kisumu af om een aantal projecten te bezoeken, waaronder Ngunya. De plek waar ik me voor het eerst écht verbonden heb gevoeld met het leven en waar de verhalen van de vrouwen een onuitwisbare indruk hebben achtergelaten.”

De schrijfstijl van Heutink is plezierig, maar het boek wordt voornamelijk gedragen door de uiterst boeiende inhoud. Je wordt gaandeweg enthousiaster over het dappere pad dat deze vrouw heeft gekozen. Kortom, een en al inspiratie!

Heutink heeft er echter zeker geen sprookjesachtig succesverhaal van gemaakt. Eerlijk en transparant doet zij haar relaas. Inclusief teleurstellingen en tegenvallers. Tijdens het lezen van ‘Op hoge hakken in Afrika’ word de lezer het ene moment meegenomen in een gebeurtenis die zo emotioneel is dat je er haast verdrietig van wordt, het volgende moment verschijnt er een grijns op je gezicht om de humoristische ondertoon die deze auteur eveneens meeneemt in haar boek.

“Ze valt stil. Ze kijkt naar beneden met afhangende schouders en speelt met de zoom van haar schooluniform. Op de achtergrond is het gelach en geschreeuw hoorbaar van de andere kinderen, wat een schril contrast vormt met dit beschadigde meisje en haar rauwe verhaal.”

Kortom, een aanrader voor iedereen die bewust of onbewust dromen koestert maar die (nog) niet durft te volgen. Het zou zomaar kunnen dat ook jij het roer omgooit na het lezen van ‘Op hoge hakken in Afrika’..

Over de auteur
Chantal Heutink (1968) wordt ook wel ‘the lady in red’ genoemd, omdat zij taboes durft te doorbreken. Met passie en bevlogenheid inspireert zij en daagt zij mensen en organisaties in Nederland én in Kenia uit om in beweging te komen. Haar motto: De basis van succes is een mindset én het lef om uit je comfortzone te treden en daadwerkelijk over te gaan tot actie!

Uitvoering
Uitgever: London Books
ISBN 9789492179616
Paperback, 256 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/