De droom van Anna Maria van den Berg is om mensen en de natuur dichter bij elkaar te brengen. Deze wens wordt vervuld in het praktische jaarboek voor duurzaam geluk: Groen leven doet je goed. Wat kun je doen om jezelf gelukkig te voelen en hoe kun je met aandacht en overgave jezelf werkelijk verbinden met de natuur en het groene leven? Dit zijn enkele vragen die beantwoord worden. Het centrale thema, dat als een rode draad door het boek loopt, is het besef dat mens en Aarde deel zijn van hetzelfde systeem.

We hebben zeven continenten, zeven kleuren van de regenboog, zeven dagen van de week, zeven chakra’s, zeven dagen van de schepping en zie hier de zeven voordelen van de natuur voor onze gezondheid. Kan geen toeval zijn! Deze voordelen beginnen bij: fitter met nieuwe energie en eindigen bij: bewuster van je eigen kracht. Ieder voordeel begint met een testje en wordt gevolgd door praktische tips, enige oefeningen of opdrachtjes, en vooral veel wetenswaardigheden. Waar van toepassing volgen nog eenvoudige recepten zoals het maken van jam en tafelzuur, maar ook van een kleimasker en je eigen wasmiddel. Uiteraard ontbreekt hoe te composteren niet.

Samengevat gaat groen leven over minder spullen kopen, ontspannen in de natuur, leven naar de seizoenen, op een natuurlijke manier voor jezelf en de Aarde zorgen en vanzelfsprekend ook over bewustwording. Over het geheel genomen is het functioneel en speels geschreven. Echter één advies waar ik mijn vraagtekens bij zet: neem je eigen koelkastdozen mee naar de slager en je eigen potjes voor noten naar de markt. Lijkt me te veel een utopie, maar wellicht weten we niet beter over een paar jaar!

Dit is een lief groen leven boekje waar de rust vanaf straalt, wat fijn is in deze roerige tijden! Daarnaast is het werkelijk inspirerend door de vele onderwerpen die je zelf kunt gaan uitdiepen. Gedrukt op hoogwaardig glanspapier en gecompleteerd met een prachtige literatuurlijst.