Zoenoffer is het tweede boek in de Sara Linton-trilogie. Het derde boek zal in september 2003 verschijnen in de Verenigde Staten. Het eerste boek heet Nachtschade. Ik heb eerst Nachtschade, gelezen en daarna Zoenoffer, en na het lezen van het laatste boek lijkt mij dat een wenselijke volgorde. Waarom? Omdat ik me kan voorstellen dat onderwerpen die aangeroerd worden meer bedding en diepgang krijgen als je het eerste deel gelezen hebt. Met dit boek op de achtergrond krijg je meer inzicht in de volgende kwesties: de grote trauma's van Lena, de relaties tussen Jeffrey en Sara, de relatie tussen Lena en haar oom en de rol van Lena's overleden zus in het geheel. Sommige delen uit een reeks kun je prima als losse, op zichzelf staande boeken lezen. Dit vind ik bij de Sara Linton serie veel minder het geval. Zoenoffer is een verontrustend boek over het kwade in de mens. Karin Slaughter verwoordt menselijk leed waarvan ik verschoond zou willen blijven of waarvan ik niet wil weten dat het bestaat. In die zin doet het boek denken aan de Kay Scarpetta reeks van Patricia Cornwell. Het boek gaat onder andere over onherstelbaar leed dat kinderen aangedaan wordt. Ik vind dit binnen misdaadliteratuur altijd een heikel thema. Toch heeft Karin Slaughter dit onderwerp, naar mijn mening, integer uitgewerkt.

Daarnaast gaat dit boek ook de rol van slachtoffer die tot dader wordt. En wat ik het meest knap uitgewerkt vind, is hoe opgelopen schade zijn weg vindt in onverwachte vorm. Karin Slaughter is zeer bedreven in het zichtbaar maken van dit soort mechanismes. Maar ze kan ook heel goed een beschadigd menselijk gevoelsleven weergeven.En wie zoekt naar een diepere laag, wordt ook bediend. In wezen worden aloude thema's aangeroerd zoals: levensdrift versus doodsdrift, moraliteit versus immoraliteit, macht in relatie tot afhankelijkheid en overheersing tegenover onderdrukking. Wederom een knap geconstrueerd boek over een onthutsend thema.

Maar daarnaast is het ook gewoon een heel spannend boek met een 'cliffhanger', waardoor ik zeer benieuwd word naar het derde deel. Dat zal ik zeker aanschaffen als het in de boekhandels ligt.