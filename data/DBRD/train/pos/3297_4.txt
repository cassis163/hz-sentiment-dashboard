Deze recensie is van mijn zoon Niek, 11 jaar.

Ik mocht Sam en de schaduwridders lezen van uitgeverij de Fontein, waar ik heel erg blij mee ben.

Sam wil het allerliefste ridder worden, maar dat zit er niet in. Sam moet namelijk troubadour worden. Maar dat ziet Sam niet zitten. Met oom Berend reist Sam door het land. Maar dan wordt oom Berend ontvoerd en proberen Sam, een tovenaar en andere kinderen, oom Berend uit de handen van koning Brutus te redden.
De groep noemt zich de Schaduwridders en iedereen heeft een eigen talent. Die talenten zullen ze hard nodig hebben bij hun queeste. Zal het de Schaduwridders lukken om oom Berend te bevrijden en het land te verlossen van de brute koning Brutus?

De cover van het boek doet een beetje denken aan een Robin Hood verhaal. Een avontuur met een beetje magie. Het lettertype doet me denken aan de middeleeuwen. Het past dus heel goed bij het verhaal.
Ik ben zelf een groot van fan van Niek de Groot en heb alle boeken gelezen. Het is superleuk dat er een verband is tussen Niek de Groot en dit boek.
Het meest werd ik verrast door de hoofdpersoon die anders was dan ik dacht.
Het boek zit hetzelfde in elkaar als Niek de Groot, veel tekeningen, afgewisseld met stukjes tekst en dat leest heel erg fijn. De tekst is niet te moeilijk, maar ook niet te makkelijk.
De tekeningen vind ik erg mooi en vertellen een groot deel van het verhaal.

Het verhaal was veel leuker dan dat ik vooraf had gedacht. Het is een spannend avontuur dat je meeneemt naar een andere tijd, waardoor je daar ook weer iets van kan leren. Ik hou daar wel van. Ik wilde eigenlijk niet stoppen met lezen, ik moest gewoon weten hoe het verder ging.
Ik hoop dat er nog meer delen zullen volgen, want ook die wil ik zeker weten lezen.