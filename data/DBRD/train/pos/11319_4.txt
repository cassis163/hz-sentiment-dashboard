Nele Neuhaus schrijft op het voorblad van Diepe wonden: "Dit boek is een roman" en zo heb ik het lezen van de proloog ook ervaren. Later, als er een onderzoek is naar aanleiding van de dood op een oude man blijft de vraag hangen die zich in de proloog al aan mij opdringt;
Voor wie maakte David Josua Goldberg de deur open?
Hoofdcommissaris Oliver von Bodenstein en zijn assistente Pia Kirchhoff onderzoeken de dood van Goldberg die met een nekschot vermoord is. Als er meer slachtoffers te betreuren zijn blijken ze allemaal bekenden te zijn van de weduwe Vera Kaltensee; een vrouw die in hoge achting staat. Lukt het om naast hun priv√©beslommeringen de moordenaar te vinden?
De boeken van Nele Neuhaus zijn complex omdat zij zoveel karakters gebruikt die haar verhaal ondersteunen, soms irriteert mij dat want niet altijd kan ik daardoor gemakkelijk verder lezen zonder opnieuw kennis te nemen van wat er aan vooraf is gegaan. Tegelijkertijd zijn al die verschillende verhaallijnen met eigen personages razend boeiend. Ik houd vooral van de bejaarde mensen in Diepe wonden. Wat houden ze al heel hun leven voor iedereen verborgen?
Ruim over de helft van Diepe wonden wordt geleidelijk de connectie tussen de vele personen die zich genesteld hebben rond de gefortuneerde dame Vera Kaltensee duidelijk. De geschiedenis van alle betrokkene blijkt soms onthutsend te zijn en voert terug naar het oosten van Duitsland, wat is daar vroeger gebeurd en wie is eigenlijk Vera Kaltensee?
De ontknoping van Diepe wonden is verrassend maar roept ook vragen op. Is Nele Neuhaus wel altijd zorgvuldig gebleven in het benoemen van feiten en gebeurtenissen? Herkent een moeder altijd en overal haar eigen kind?
Diepe wonden van Nele Neuhaus vond ik niet alleen spannend maar ook fascinerend vanwege de verhalen rondom de oude mensen met geheimen die langzaam ontsluierd worden. Ook belicht Neuhaus met haar beschrijvingen rondom de Tweede Wereldoorlog in oost Pruisen een groot thema. Dat geeft aan Diepe wonden een toegevoegde waarde en zorgt ervoor dat het boek ook als een roman beleefd kan worden.
Claar van Lieshout december2012-12-27