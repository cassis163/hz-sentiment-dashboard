Het geheim van het Nachtegaalbos is een kinderboek en debuut van Lucy Strange. Het verhaal gaat over de 12-jarige Henriëtta die een moeilijke tijd achter de rug heeft en met haar gezin verhuist om als het ware opnieuw te beginnen. Maar er vormen zich alleen maar grotere problemen in het huis en het uitgestrekte bos dat achter hun huis ligt zwengelt Henry's fantasie steeds verder aan. Wat is nog echt en wat is haar verbeelding? En is opnieuw beginnen wel de oplossing om van de problemen af te komen?

Wat heel erg sterk in het boek naar voren kwam, was de onwetendheid van kinderen. Dit is ontzettend mooi verwerkt in het personage van Henry. Hoewel ze nog maar een kind is, maakt ze zich grote zorgen over allerlei dingen, onder andere haar babyzusje. Ze maakt een grote ontwikkeling door in het verhaal en leert voor zichzelf opkomen, op weg naar de volwassenheid.
Ook komen er serieuze en zware onderwerpen aan bod als dood en psychische problemen. En dit alles weergeven door de ogen van een kind. De gedachtengangen en beredeneringen van het meisje zijn levensecht en je kunt je gemakkelijk in haar verplaatsen. Als je dit leest als volwassene ga je misschien zelfs aan je eigen manier van (toekomstig) opvoeden twijfelen. Het voorliegen van kinderen en hen in onwetendheid laten is ook iets dat sterk terug te zien is. En ook zeker de gevolgen daarvan.

Je leest continu vanuit Henry's personage en dat zorgt ervoor dat je stukken informatie mist en het moet doen met de dingetjes die het meisje oppikt en aan elkaar vastknoopt. Het is voor jongere lezers waarschijnlijk wel even wennen dat het verhaal zich bijna 100 jaar geleden afspeelt, maar de problemen die in het verhaal spelen, zijn vandaag de dag nog steeds te vinden in huishoudens.
Wat dat betreft is het niet alleen een ontroerend en magisch verhaal, maar ook leerzaam voor jongere lezers. Ze kunnen zich gemakkelijk identificeren met de hoofdpersoon en kunnen hierdoor geïnspireerd raken.

Het boek is dus niet alleen voor jeugd mooi, ontroerend en leerzaam, ook volwassenen kunnen zich hier gemakkelijk in verliezen en zelfs aan zichzelf gaan twijfelen. De ontknoping laat misschien wat lang op zich wachten, maar wordt met prachtige details en magie opgevuld.