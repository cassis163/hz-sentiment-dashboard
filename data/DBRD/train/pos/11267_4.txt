Iene Miene Mutte is een boek dat echt als een trein leest. De hoofdstukken zijn allemaal heel kort en eindigen vaak op zo’n manier dat je wel door wilt blijven lezen. Doordat de hoofdstukken zo kort zijn, had ik steeds zoiets van één hoofdstuk kan nog wel en dat elke keer opnieuw waardoor ik uiteindelijk vaak nog een uur langer aan het lezen was. Dit komt ook omdat ik vanaf moment één wilde weten wie er achter de ontvoeringen zit en vooral het waarom erachter.

Elke keer als het verhaal een bepaalde kant op lijkt te gaan, weet Arlidge weer voor een compleet andere wending te zorgen waardoor al de ideeën die je als lezer misschien al gevormd hebt over een mogelijke dader zo weer de prullenbak in kunnen. Het verhaal blijkt namelijk steeds toch weer anders in elkaar te zitten dan je dacht.

Het boek Iene Miene Mutte is geschreven vanuit verschillende perspectieven. In sommige hoofdstukken kijk je mee in het hoofd van rechercheur Helen Grace, maar het volgende gaat net zo makkelijk vanuit het perspectief van één van de ontvoerden of zelfs vanuit de dader. Het voordeel van deze manier van vertellen is dat je als lezer de kans hebt om veel verschillende personages beter te leren kennen en zo ook beter te kunnen meeleven met het verhaal en de personage. Iets minder vind ik wel dat het perspectief soms ook binnen een hoofdstuk ineens wisselt. Dit leverde voor mij af en toe verwarring op over over welk personage het op dat moment nou precies ging.

Iene Miene Mutte is een ontzettende goede thriller. Misschien wel één van de best die ik ooit heb gelezen. Het verhaal zit goed in elkaar tot in de kleinste details en Arlidge weet je steeds op het verkeerde been te zetten, waardoor ik tot het einde geen idee had over het wie, wat en waarom van deze interessante en gruwelijke zaak. De wisselende perspectieven bieden je als lezer inzicht in de gedachtegang van veel verschillende personages, al was het soms wel wat verwarrend omdat het perspectief wel heel vaak wisselt. Al met al een lekker spannende thriller die wat mij betreft echt een aanrader is om te lezen. Ik ben heel erg benieuwd naar de andere boeken van M.J. Arlidge.