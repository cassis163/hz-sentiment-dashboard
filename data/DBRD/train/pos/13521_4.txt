Syntopia is een origineel en spannend science fiction verhaal. Het begint vlot, je zit meteen in het verhaal.
De dialogen zijn levendig, je ziet ze zo voor je. Het is alsof je in het leven van echte mensen meekijkt. De personages zijn stuk voor stuk goed uitgewerkt en geloofwaardig.

Als lezer weet je al snel dat er iets niet klopt met het gebouw Syntopia. Maar wat precies, dat weet je niet, en dat maakt nieuwsgierig. Je wilt doorlezen en weten wat er aan de hand is. Je hoopt dat de hoofdpersonen niet in de problemen komen, maar daar lijkt het al snel op.
Het is dus al snel spannend.
Ongeveer halverwege het boek kom je er al achter wat er in Syntopia gebeurt, maar daar wordt het verhaal niet minder interessant door, alleen maar spannender.
Het is ook niet wat je verwacht, dus ik was verrast door de originaliteit.
De spanning is eigenlijk vanaf dat moment constant aanwezig, en bouwt zelfs langzaam op. Het enige minpunt voor mij was het einde. Dat vond ik vreemd. Voor mij voelt het alsof het verhaal nog niet af is. Alsof de drukker de laatste bladzijdes is vergeten toe te voegen. Dat is jammer, want verder is het echt een leuk boek. Behalve bovengenoemde elementen zitten er allerlei leuke technische foefjes in die iedereen weleens zou willen. Interessant om daarover te lezen.

Er viel me wel iets op aan dit boek. Het wordt als Young Adult bestempeld, maar het is echt een jeugdboek. De vertelwijze van de auteur, het gedrag, de gedachten en de manier van spreken van de hoofdpersonages, de hoofdstuktitels, de grootte van de letters, alles past bij een jeugdboek. Behalve misschien de cover. Mij maakt dat niets uit, ik vond het toch wel leuk. Maar als je niet van jeugdboeken houdt, kan je deze beter laten liggen.
Maakt het je niets uit, ga hem dan zeker lezen. Het is een boek dat heerlijk wegleest en waar veel spanning in zit.
Zelf heb ik Cyberboy van Tanja ook gekocht, nog voor ik Syntopia uit had. Ik verheug me al op het volgende avontuur van haar hand! (Al hoop ik wel dat haar andere boeken een meer bevredigend einde hebben.)
Vier sterren voor Syntopia en veel dank aan de uitgever voor het verstrekken van het recensie exemplaar.