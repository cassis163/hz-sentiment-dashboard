Nadat een hevig noodweer het land verlaten heeft, wordt in de duinen het lijk van Ernst Richter gevonden. Een paar weken eerder was zijn vermissing al bij de politie gemeld. Richter was eigenaar van een omstreden bedrijf in alibi's. De politie verwacht dat deze moord veel media-aandacht zal krijgen en heeft daarom niet veel zin de zaak op zich te nemen. Een speciale eenheid, De Valken, wordt er nu mee belast. De kapiteins Bennie Griessel en Vaughn Cupido krijgen de ondankbare taak de moord op te lossen. Een op het oog bijna onmogelijke opgave omdat ze niet de medewerking krijgen die ze willen, maar ook omdat ze hun eigen problemen hebben.

Icarus  is de vijfde thriller van Deon Meyer waarin Bennie Griessel zijn opwachting maakt en kent twee verhaallijnen. De eerste, die op 17 december 2014 begint, is die van het onderzoek naar de moord op Richter. Dit onderzoek, hoewel het team van De Valken soms de wanhoop nabij is, vordert gestaag en kruipt langzaam naar de datum van de tweede verhaallijn toe: 24 december 2014. Dat is de dag dat Francois du Toit bij een advocaat een verklaring aflegt over de toedracht van de moord op Richter.

Ondanks dat Griessel in vier eerdere boeken ook het belangrijkste personage was, is het geen enkel probleem dit boek los van de andere te lezen. Meyer heeft Icarus  zo geschreven dat je een goed beeld van hem, maar ook van de andere personages, krijgt. Geen enkele keer heb je het gevoel iets te missen, omdat Meyer een uitgebreidere uitwerking uit eerdere boeken soms kort samenvat.

Het verhaal in Icarus  is goed opgebouwd en heeft soms verrassende wendingen en een onverwachte ontknoping. De persoonlijke omstandigheden van Griessel, hij is alcoholist, zijn soms aangrijpend en delen van het verhaal van Du Toit zijn zelfs tragisch. Doordat Meyer alle personages op een menselijke manier beschrijft, kun je voor ieder van hen sympathie opbrengen. Zelfs voor Richter, die zich vaak anders voorgedaan heeft dan hij werkelijk was.

De schrijfstijl van Deon Meyer is bijzonder aangenaam en komt natuurgetrouw over. Dit laatste geldt eveneens voor de dialogen en de medewerkers van de speciale eenheid. Zij worden niet als superhelden neergezet, maar als gewone mensen met hun eigen specifieke problemen en emoties.

In de Griekse mythologie heeft Icarus zijn ontsnapping als gevolg van zijn overmoed niet overleefd. In het boek Icarus  heeft Ernst Richter, die ook steeds overmoediger werd en daardoor risico's nam, het ook niet gered. Griessel en Cupido bleven uiteindelijk wel met beide benen op de grond staan waardoor ze persoonlijk succes hebben geboekt. Dat succes is ook voor Deon Meyer weggelegd. Omdat zijn Icarus  een hoogvlieger is die niet ten val komt.