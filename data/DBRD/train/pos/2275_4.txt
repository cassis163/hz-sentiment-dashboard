Wanneer schrijver Jens het verzoek krijgt van superster Brigitte Vermeer, beter bekend als Brigitte Friends, om haar biografie te schrijven hoeft hij daar niet lang over na te denken. Niet alleen vanwege de eer en de uitdaging maar ook vanwege het niet onaanzienlijke bedrag dat hij er mee kan verdienen. Hij is bijna platzak dus dit komt op precies het juiste moment. Brigitte heeft eigenlijk een heel andere reden voor deze biografie, namelijk het vinden van haar biologische vader. Dit zorgt voor een zoektocht die grotere gevolgen heeft dan ze ooit hadden kunnen vermoeden.

In de tussentijd doet journaliste Esther Lejeune, in opdracht van de krant waarvoor ze werkt, onderzoek naar The Music Company (TMC). Dit naar aanleiding van de dood van rockster Steve Demood die bij TMC onder contract stond. Vlak voor zijn dood bleek hij failliet te zijn. Zijn dood is vanwege dit faillissement afgedaan als zelfmoord. Er zijn echter twijfels over deze theorie en er gaan verhalen dat TMC er meer van zou weten.

Bij toeval beland Jens voor zijn onderzoek op de redactie van de krant waar Esther werkt en Esther wordt gevraagd Jens te helpen in zijn onderzoek. Samen gaan ze verder met het onderzoek van Jens maar ook met dat van Esther, en het hoe kan het ook anders, ze worden verliefd op elkaar. Maar is deze liefde bestand tegen de aanslagen, chantage en zelfs moord waarmee ze te maken krijgen?

Ik heb dit boek met heel veel plezier gelezen. Er zit veel snelheid in, en het is een echte pageturner. Het boek is niet al te zwaar op de hand met een romantische touch. Echt een heerlijke zomerthriller. Ben dan ook erg benieuwd naar de volgende beide delen.

Minpuntje vond ik wel het grote aantal typefouten in het boek.