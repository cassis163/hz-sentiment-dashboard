Dit eerste deel van de Sterren-trilogie is opnieuw een parel in het grote oeuvre van Nora Roberts. Ze is er opnieuw in geslaagd om me volledig mee te slepen in het verhaal, na een aantal boeken die wat voorspelbaar werden.

Sinds de jaren negentig verslind ik haar boeken. Natuurlijk zijn niet alle boeken van hetzelfde niveau. Soms zitten er wat mindere tussen, maar ik hou van de combinatie romantisch en spannend. Het merendeel van haar boeken bevatten de nodige dosis spanning en toch ook een gezonde dosis romantiek.
De laatste jaren houdt Nora Roberts zich voornamelijk bezig met trilogieën waarbij naast de romantiek en spanning ook een bovennatuurlijk aspect in het verhaal verweven zit. Er komen heel wat elementen terug in elke trilogie: 3 mannen en 3 vrouwen die een eeuwenoud kwaad moeten vernietigen. Ze hebben hiervoor enkele bovennatuurlijke gaven en per boekdeel spelen een man en een vrouw de hoofdrol. Op het einde van het derde boek, als alle koppels gevormd zijn, kan het kwade vernietigd worden.
Dit concept werd bij de vorige trilogie ‘Teken van Zeven’ een beetje voorspelbaar. Toch is Nora Roberts er in geslaagd om met ‘Een ster van vuur’ haar lezers te verrassen door opnieuw een boek van hoog niveau te schrijven.

Wat maakt dit boek zo speciaal?
1) De personages zijn op zoek naar gevallen sterren. Hun doel is dus niet om een kwaad te vernietigen, maar door het vinden van deze 3 sterren kunnen ze ervoor zorgen dat het kwade de macht over de wereld niet kan grijpen.
2) Elk deel van de trilogie speelt zich af op een andere plaats. Op die manier wordt er in elk boek een andere sfeer gecreëerd en kijk je als lezer uit om samen met de personages de nieuwe omgeving te verkennen.
3) Het is de eerste trilogie met allemaal onbekenden. Niemand is familie of jeugdvrienden van elkaar. Dit zorgt ervoor dat alle personages elkaar nog moeten leren kennen en dat brengt een leuke wisselwerking met zich mee. Om de sterren te vinden, moeten ze elkaar vertrouwen en dat brengt in eerste instantie heel wat moeilijkheden met zich mee, want iedereen heeft een geheim dat je niet zomaar met vreemden deelt.
4) De geheimen van de 6 personages zijn zo leuk! Vaak zijn het familiegeheimen omtrent bepaalde bovennatuurlijke gaven. In het eerste boek leren we al vlug dat Sasha een ziener is die voorspellende visioenen krijgt en Bran is een magiër, een heuse tovenaar. Op het einde van dit boek ken je ook alle gaven/geheimen van de andere personages, maar die ga ik hier niet verklappen.
5) De vele referenties naar films en tv-series maken het boek nog leuker om te lezen! In de meeste gevallen zat ik hardop te lachen als iemand vergeleken werd met een fictief personage.

Kortom: Dit eerste boek van de Sterren-trilogie zorgt er alvast voor dat dit mijn favoriete Nora Roberts-trilogie wordt. Ze heeft met ‘Een ster van vuur’ de lat nog hoger gelegd voor haar volgende boeken. Alle elementen kloppen gewoon en maken van deze personages mijn lievelingshelden.
Dit boek staat zeker in mijn persoonlijke top 3 van de beste Nora Roberts-boeken! Nog meer van dit alstublieft, dan blijf ik de komende 20 jaar ook grote fan!