Recensie “Weekend Terschelling” van Els Kerhoven – juni 2014
Cover: vind ik niet direct een cover voor een thriller, is meer voor een roman. Ik zou het wel opnemen omdat het waarschijnlijk bij de thrillers zal liggen. Mijn score is een 6
Voordat Isa naar Zweden vertrekt, gaat ze met haar zusje Daan en hun beste vriendin Sylvie nog een keer terug naar Terschelling, het vakantie-eiland van hun jeugd. De trip down memory lane krijgt een dramatische wending als Sylvie spoorloos verdwijnt. Daan en Isa zetten alles op alles om Sylvie te vinden. Hun zoektocht verandert in een regelrechte nachtmerrie.

Isa en Daan zijn twee zusjes maar wel elkaars tegenpolen wat betreft uiterlijk, kledij en instelling. Jaren geleden toen ze nog kind waren gingen ze iedere zomer naar Terschelling met hun ouders. Isa wil nog een keer terug naar het eiland omdat ze binnen vier weken naar Zweden verhuist voor haar nieuwe baan, ze kan Daan over de streep trekken om mee te gaan nu Daan weet dat haar achtjarig zoontje Billy bij opa en oma zal logeren.
Sylvie en de zusjes zijn hartsvriendinnen en de meiden nodigen haar uit om mee te gaan op weekend. Sylvie is nog altijd in de rouw want haar echtgenoot Martijn is onlangs verongelukt. Sylvie heeft veel angsten en ze neemt ook een geheim met zich mee naar Terschelling waar de zusjes niet vanaf weten. Ze houdt dit angstvallig voor zichzelf. Het is haar geheim, haar probleem.
Aangekomen op het eiland nemen ze de sleutel in ontvangst van Frank die hen het vakantiehuisje verhuurt. In hun oude vakantiehuisje kunnen ze niet terecht omdat er werkzaamheden bezig zijn nadat het huisje bijna is afgebrand. Nog geen uur later lopen ze al in het centrum om hun inkopen te doen. Als ze terug thuiskomen is Sylvie vergeten te pinnen en ze wil per se nog terug om dat te gaan doen. Hoewel dit niet hoeft van de zusjes gebruikt ze toch dit excuus om eens even alleen te zijn.
Jannetje zit ondertussen voor haar venster sperziebonen te kuisen en van hieruit ziet ze iedereen voorbij lopen. Ze merkt Sylvie op en stiekem hoopt ze dat Gerben en Loek, haar twee zonen, eens met een schoondochter zullen verschijnen. Jannetje worstelt enorm met zichzelf omdat ze Alzheimer heeft en ze probeert zo goed en zo kwaad als ze kan dit te verbergen voor haar zonen. Ze vindt het maar niets dat haar zonen Annemarie laat komen. Annemarie is de huisarts van Jannetje en daar is ze totaal niet mee opgezet omdat ze Annemarie al van kindsbeen af kent. Ze mist ook enorm haar echtgenoot Gerrit en zoontje Wietse die al overleden zijn. Moedig als ze is probeert ze toch haar dagen te slijten op een normale manier.
Sylvie wordt ontvoerd en als ze ergens wakker wordt op de grond heeft ze geen idee wie haar ontvoerders zijn en wat ze eigenlijk willen van haar. Ze begrijpt het helemaal niet, is het echt persoonlijk tegen haar gericht of is ze juist een willekeurig slachtoffer?
Als Sylvie na anderhalf uur nog altijd niet terug is worden de zusjes ongerust en besluiten haar te gaan zoeken. Dit levert echter geen resultaat op. Daan krijgt eventjes telefonisch contact met Sylvie maar het enige dat ze hoort is gekreun. Niet veel later ontvangt ze een sms van Sylvie met de woorden “laat me met rust”. Daan begrijpt er totaal niets van en is woedend. Isa wuift het weg en denkt dat Sylvie gewoon een leuke vent tegen het lijf is gelopen en dat ze wel terug tevoorschijn zal komen als ze terug huiswaarts keren. Daan heeft hier gewoonweg geen goed gevoel bij, dit is echt niet de Sylvie die ze kent.
Daan besluit om verder op zoektocht te gaan in plaats van met Isa een huifkartocht te doen. En dan komt ze Greben tegen die ze jarenlang niet gezien heeft. Daan besluit om alles op te biechten tegen Greben en hij besluit om mee te gaan helpen zoeken naar Sylvie.
Isa komt terug thuis en ontdekt dat er iemand in het huisje geweest is, Isa is zeer ongerust en als Daan eventjes later thuis komt wuift die dat weg. De zusjes hebben weer een onenigheid en Daan en Greben vertrekken terug om alle bars af te gaan in de hoop dat toch iemand Sylvie heeft gezien. Daan besluit dan ook vanaf nu naar Sylvie te gaan zoeken zonder de hulp van haar zusje.
Daan is verbijsterd dat de politie nog altijd geen actie wil ondernemen. De vermoeidheid begint haar parten te spelen en ze wordt echt moedeloos. Greben moedigt haar aan om toch maar verder te zoeken. Samen zetten ze verder hun zoektocht voort.
Het plot was een echte verassing voor mij en hoe alles verliep en alle puzzelstukjes in elkaar pasten.
Sommige dingen hebben mij enorm ontroerd wat de ziekte van Alzheimer met zich meebrengt, ook al is dit een thriller, hier sta je toch eventjes bij stil wat voor een verschrikkelijke ziekte dit is. En ook hoe je denkt iemand zo goed te kennen en het dan nog bij het verkeerde eind te hebben. Het spreekwoord “Wie een put graaft voor een ander valt er zelf in” kwam ook spontaan bij mij naar boven.
Dit boek heeft mij aangenaam verrast qua schrijfstijl, de vele emoties die dit boek teweeg brengt en het plot, mede daarom geef ik het 4 sterren.

Uitgeverij Luitingh-Sijthoff
ISBN nr. 978 90 218 0918 2