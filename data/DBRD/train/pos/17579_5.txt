Een jonge man uit een heel gewoon milieu, die metallurgie en scheikunde heeft gestudeerd en een fotografisch geheugen heeft, belandt aan het einde van de Tweede Wereldoorlog als afgezant van de Amerikanen in Ohrdruf, een concentratiekamp. Wat hij daar ziet zal hem zijn hele leven lang blijven achtervolgen.
Een jonge vrouw, gezegend met een groot journalistiek talent en liefde voor haar vader, tracht te achterhalen waarom hij is zoals hij is
Zie hier in enkele regels het indrukwekkende verhaal van Lucinda Franks en haar vader, Tom Franks. De geschiedenis van Tom Franks is niet in een enkele alinea te vatten. Al was het maar omdat daarmee een groot deel van de spanning van het lezen dit boek weg zou vallen. Juist het feit dat Lucinda niet alle gebeurtenissen chronologisch weergeeft, maar ze opschrijft zoals zíj het heeft meegekregen, zorgen ervoor dat dit boek een bijzonder diepe indruk maakt.
Aan de oppervlakte is Lucinda de dochter uit een liefdeloos huwelijk tussen Tom en Lorraine, die zelf een succesvol journaliste is geworden. Al op jonge leeftijd kreeg zij een Pulitzerprijs voor haar werk. Daaronder zit echter een gecompliceerde geschiedenis, die stukje bij beetje duidelijk wordt. Lucinda Franks gebruikt hiervoor niet alleen de documenten die zij bij het opruimen van het huis van haar dementerende vader vindt, zij gebruikt ook vooral haar liefde voor hem. De liefde die ze dacht niet meer te hebben.
Het verhaal van Tom Franks wordt niet chronologisch verteld. Dat kan ook niet, want Lucinda ontdekt maar stukje bij beetje en soms met heel veel moeite wat haar vader allemaal heeft meegemaakt. De ironie wil dat Lucinda is getrouwd met Robert Morgenthau, die 30 jaar ouder is en heel erg betrokken bij een museum voor de Joodse geschiedenis.
Lucinda Franks laat de lezer zien wat een verschrikkelijke invloed de Tweede Wereldoorlog ook heden ten dage nog op mensenlevens kan hebben. Zij, en velen van haar generatie, zijn immers beïnvloed door de geschiedenis van hun ouders. En haar vaders geschiedenis is een zeer bijzondere. Lichamelijk niet gewond, maar geestelijk verwond voor het leven, tracht Tom Franks na de oorlog een nieuw leven op te bouwen. Hij brengt liefde en vreugde voor bepaalde mensen, en diep verdriet voor anderen. Mijn vaders geheime oorlog is een schitterende combinatie van een spannend spionageverhaal en een familiegeschiedenis. Ontroerend en magistraal.