Korte inhoud

Sabine, eindejaar studente marketing en sales, doet haar stage op Curaçao voor een vastgoedbedrijf. Haar stageopdracht bestaat eruit om een bouwproject in de kijker te zetten. Dit bouwproject bestaat uit een aantal nog te bouwen villa’s, die men aan rijke Nederlanders probeert te verkopen. Ze heeft tal van ideeën die zeer lovend worden onthaald door haar werkgever. Wanneer deze worden uitgevoerd, blijken die effectief ook zeer succesvol te zijn.

Sabine ontvangt ook de eerste potentiële kopers, Miep en Jaap, die zij begeleidt bij de aankoop van hun villa. Al snel blijkt ze een goede band opgebouwd te hebben met Miep, die haar in vertrouwen neemt…

Ook privé heeft Sabine het er goed, ze leert er Simone kennen en al snel is er een bijzondere band tussen deze twee vrouwen. Sabine geniet ook enorm van de vele uitstapjes die ze maakt op het eiland in haar vrije tijd.
Maar dan komt Sabine dingen te weten en wordt er iets van haar verwacht waar zij niet achter staat. Niets is wat het lijkt.

Conclusie

Dit is het derde boek van Wiene, en ik heb het samen in een pakket ontvangen met ‘Snakkend naar adem’. Ook hier in dit boek houdt de auteur een eenvoudige schrijfstijl aan, wat zorgt dat het boek toegankelijk is voor een breder publiek en iemand die wat van Curaçao kent, zal veel herkennen. De liefde van de auteur voor dit eiland is ook hier duidelijk merkbaar.

In het begin van het verhaal heeft het toch wel een chicklit gehalte, een jong vrouwelijk hoofdpersonage, grappig, romantiek, aandacht voor liefde, seksualiteit en relaties, … en vlot leesbaar. Pas naar het einde toe is te merken waarom het de categorie van thriller heeft gekregen. Net als in ‘Snakkend naar adem’ komen ook hier enkele sociale thema’s aan bod.

Het hoofdpersonage Sabine is goed uitgewerkt, maar bij andere personages had ik graag wat meer diepgang gezien, zoals bijvoorbeeld Simone. Zij lijkt mij een interessant personage om meer van te weten te komen. Af en toe waren er ook kleine slordigheidjes, maar over het algemeen was het een aangename leeservaring.

Wiene is zeker origineel te noemen, af en toe is het boek wat voorspelbaar, vooral omdat er op de achterflap te veel verklapt wordt. Zonder deze achterflap had ik de plot minder snel zien aankomen.

Bij dit boek behoort net als bij ‘Snakkend naar adem’ een app, de ‘Wiene-app’. Wanneer je deze downloadt, kan je tijdens het lezen de locaties terugvinden en er foto’s, video’s, … over bekijken. Onderaan de pagina’s staan verwijzingen naar de app. Dit is zeker een leuk hebbedingetje en maakt het boek specialer. Ikzelf zoek nogal eens wat op terwijl ik een boek lees en dit vereenvoudigt het wel. Ook is er in de app een battle ingebouwd, hier kan je vragen beantwoorden over het boek en je score vergelijken met deze van andere lezers. Ik scoorde vrij goed want ik eindigde bovenaan, op de tweede plaats.


Voor mij hebben de boeken van Wiene zeker potentieel, mits hier en daar enkele aandachtspuntjes opgepakt worden. Van mij krijgt dit boek dan ook een 3.5 sterren.