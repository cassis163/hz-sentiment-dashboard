Wat een zalig verhaal...

Toen ik in dit boek begon, had ik niet kunnen denken dat ik het zou dichtslaan met zoveel verlangen naar deel 2. Het begint heel kalmpjes, je valt in een scène die vrij klassiek lijkt - twee sparrende schildknapen. Maar al snel komt het verhaal op gang, en voor je het weet, word je meegetrokken in een avontuur.

'Avontuur' is zo'n woord dat vaak wordt gebruikt in de beschrijving van een verhaal, maar ik vind het bij dit boek écht op zijn plaats. Het doet me een beetje denken aan de eerste Rode Ridder-strips die ik als kind las en waar ik helemaal verslingerd aan raakte. Een écht avontuur, met een wereld die je dolgraag wil ontdekken, nieuwsgierig als Indiana Jones.

Je verveelt je geen moment in dit boek, en de schrijfster betrekt je subtiel steeds verder in haar kleurrijke wereld. Sluipers, vervloekte Fluisterbossen, graafschappen en revolutie... en als je denkt dat je wel weet wat je kunt verwachten, komt er toch nog een twist.

Ik wil méér! Laat deel 2 maar komen. (En heel stiekem ben ik ook al benieuwd of de cover daarvan net zo 'word-je -spontaan-verliefd-op' zal zijn. )