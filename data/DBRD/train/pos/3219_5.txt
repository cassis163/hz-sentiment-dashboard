Dit misschien wel bekendste boek van Hemingway is eigenlijk eerder een novelle, zo dun is het! Het leest in ieder geval als een trein en is in een mum van tijd uit. Maar dit komt natuurlijk ook door de meesterlijke vertelstijl van Hemingway. Hij gebruikt geen woord teveel in het verhaal en neemt je op die wijze mee in het verhaal over de oude Cubaanse zeeman Santiago die met zijn sloepje de zee op vaart en daar een enorm grote vis aan de haak slaat. Al snel wordt de klus om dit enorme beest binnen te halen een strijd van leven op dood.

Hemingway, van wie ik eerder For Whom The Bell Tolls las, bewijst met dit boek wederom een geweldig schrijver te zijn, en hij geeft je met dit, op zich kleine verhaal, ook een paar hele mooie diepere inzichten mee. Want natuurlijk spat het symbolisme van het verhaal af. Super!