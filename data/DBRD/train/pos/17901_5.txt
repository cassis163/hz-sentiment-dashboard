Wat een ongelooflijk fijn feelgood boek is dit! Tijdens het lezen waan ik mij terug op de camping in Frankrijk en krijg ik een zomers gevoel ondanks de kou momenteel. Wendy beschrijft het boek zo dat je zelf reist naar Frankrijk en toeschouwer ben op de camping. 
Je leeft in het boek mee met Lize. De reden waarom zij weg gaat uit Nederland is je pas later in het boek duidelijk, waardoor er ook nog wat ongrijpbaars/spannends in het boek zit.

Het thema liefde is iets waar ik graag over lees en die komt dan ook zeker aan bod in dit boek. De liefde die je op ziet bloeien tussen de onzekere Lize en de ogenschijnlijk populaire Nate. Wat ik tof vind is dat je in het boek uiteindelijk door krijgt dat Nate ook behoorlijk wat bagage met zich mee draagt en hij lang niet zo zelfverzekerd is als dat hij lijkt. Hierdoor leef je zowel met Nate als met Lize mee. Het aantrekken en afstoten van elkaar komt duidelijk naar voren. Vanuit onzekerheid bij Lize durft zij Nate moeilijk toe te laten, terwijl Nate het idee heeft dat hij niet goed genoeg is voor Lize. Fijn dat het einde van het boek wel zo goed afloopt. 

Vin had gelijk. Van alles wat die flierefluiter ooit tegen me heeft gezegd, waren de meest ware woorden me vorig jaar door de telefoon ter ore gekomen.
Ik ben per ongeluk monogaam geworden.

De onverwachtse wendingen en inhoud van het boek zijn goed. Aan het begin verwacht je een feelgood boek wat zal gaan over de liefde. Echter heeft Wendy veel meer onderwerpen in dit boek verwerkt en ook zeker stukjes die ik van tevoren niet had zien aankomen. Onder andere de relatie tussen Lize en Per bijvoorbeeld. (Ik zal niet in details treden voor degene die het boek nog willen gaan lezen). Dit maakt dat het boek je aandacht blijven trekken tot aan de laatste bladzijde. 

Laten we ook nog even kijken naar de cover van het boek. De vrolijkheid en de kleuren spreken mij onmiddellijk aan. Wat ik tevens erg tof vind is dat er aan de binnenkant van de kaft lavendel is verwerkt, zoals je in Frankrijk heel veel ziet. Oog voor details dus! 

Ik ben erg blij met dit boek van Wendy Brokers en ben dan ook super benieuwd naar andere boeken van haar!