Ik heb wel eerder jeugdthrillers gelezen waarbij een groep vrienden op vakantie gaan, maar iedere keer neemt het weer een andere wending, waardoor het nooit verveelt.
Dat komt onder andere door de personages, de locatie en ook het verhaal is gewoon totaal anders.

De personages vond ik erg leuk. Je leert de vier vriendinnen Emily, Fay, Lauren en Naomi goed kennen, onder andere doordat ze ieder hoofdstuk worden afgewisseld. Je leest vanuit al hun perspectieven. De hoofdpersonen waren gebaseerd op de vier vriendinnen in Pretty Little Liars en dat vond ik best leuk, vooral omdat ik nu ook bezig ben in de serie.

Het fijne is dat de meiden ook erg anders zijn. Ze hebben allemaal een andere situatie thuis en dat heeft ook een rol in het verhaal, waardoor hun thuis niet alleen een verhaal is. Je begrijpt ze hierdoor ook beter.

Omdat ze ook een ander karakter hebben, zijn er soms ook ruzies in het verhaal, wat erg realistisch is. Als vrienden of geliefden op vakantie gaan, worden ze ook op de proef gesteld. Nu is er namelijk niemand anders in de buurt en je bent de hele tijd in het bijzijn van die mensen. Zo af en toe zijn er dan ook ruzies en die waren er ook in het verhaal.
Ik vond alleen wel dat Lauren op een bepaald moment wel overdreven reageerde. Ze flipte helemaal en werd helemaal boos op haar vriendin. En dat alleen voor een jongen!

*Blockquote* => Verliefde mensen leven in een soort mistige tijdscapsule waaruit iedere vorm van realisme wordt geweerd.

Dat is ook iets. Naast de vier vriendinnen, spelen ook drie Nederlandse jongens die in de villa tegenover hun slapen, een grote rol in het verhaal.
Lauren wordt namelijk verliefd en dan probeert zij haar “vriendje” er zo veel mogelijk bij te betrekken. Een keertje is het wel leuk om met de jongens te zijn natuurlijk, maar als je met je vriendinnen op vakantie bent, moet je ook wel meer tijd met ze spenderen. En dat deed Lauren helaas niet zoveel. Dat vond ik wel jammer voor de andere drie.

En dan even over die jongens, hè. Tjonge, wat konden die soms irritant zijn, zeg! Oké, Nick niet. Die was wel leuk, vooral met Naomi. Mensen, ik ship ze gewoon.

Het toffe ook, is dat ieder personage verdacht wordt neergezet door de auteur. Soms wist ik het gewoon echt niet meer. Iedereen deed eens iets verdacht en doordat Fay, Naomi, Emily of Lauren ook nog eens zeiden dat die persoon verdacht was (en er ook nog eens een goede reden voor had!), kwam die persoon ook gelijk op mijn verdachtenlijstje terecht.

Maar het einde had ik echt niet aan zien komen! Oké, ik had het wel half aan zien komen, maar die andere helft was voor mij een ware verrassing. Heel leuk.