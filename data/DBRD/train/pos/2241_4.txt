Dertien jaar is Lisa pas wanneer ze als vluchtelinge aankomt in London. Helemaal alleen, met een ‘Kindertransport’. Zo jong als ze is, moet ze leren zich staande te houden bij een pleeggezin in een wildvreemde omgeving waar ze niemand kent en ook de taal moet leren.

Terwijl ze haar best doet om te integreren, heeft ze elke dag angst om haar ouders en broertje, want wat is er met hen gebeurd? Zullen ze elkaar ooit nog terugzien? En dan, tijdens de Blitz, is de ramp compleet: Ze raakt haar geheugen kwijt.


In een nieuw pleeggezin moet ze opnieuw haar draai vinden, opnieuw vechten tegen de vooroordelen van Engelsen tegen Duitsers, en ondertussen heeft ze ook geen idee meer waar haar ouders zijn, waar haar pleegouders zijn en of ze ooit nog zal weten wie ze is.

Op haar nieuwe school krijgt ze een goede vriend, Tommy, die het voor haar opneemt tegen de bullies van die tijd. Net als Harry dat deed bij het eerste pleeggezin. Twee jongens, totaal verschillend, die allebei gevoelens voor haar hebben. En zij voor hen.

Als haar oude en nieuwe leven bij elkaar komen, leren Tommy en Harry elkaar kennen. Blijft ze met één van hen samen? En zo ja, voor wie kiest ze dan? Harry, die zo verbonden is met haar jeugd, of Tommy, die ze pas in Engeland heeft leren kennen?
Krijgt ze haar geheugen terug met hulp van haar nieuwe pleegmoeder die zo haar eigen problemen heeft?
Overleven haar ouders het? Zal ze haar broertje nog zien?
Al deze vragen blijven door je hoofd spelen en maken dat je dit boek niet zomaar weglegt.

Diney Costeloe neemt ons mee in het leven van Lisa tot een jaar na de oorlog. Van angstige tiener naar jonge volwassen vrouw. Het verhaal bestrijkt dus zes jaar uit haar leven. Het verhaal mist daardoor wat diepgang want de karakters verdienen het meer naar voren te komen. Waarom doen ze de dingen die ze doen? Her en der zitten er gaten in de tijd. Logisch, want het is maar één boek, maar het had best een trilogie mogen zijn omdat ik de karakters graag nog beter had leren kennen.

Ontroerend, mooi, en een heel fijn boek om cadeau te doen voor Kerstmis! Of te krijgen natuurlijk ...