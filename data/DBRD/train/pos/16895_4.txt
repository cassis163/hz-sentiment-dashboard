Eliza is de bedenker en maker van een online stripboeken reeks, Monstrous Sea, die ontzettend populair is. Er zit een heel fandom omheen waar fans online met elkaar praten in forums en er zijn zelfs mensen die cosplayen in haar fandom. Dan weet je dat je groot bent. Maar dat is het hem nou juist. Online is ze een legende, enorm, bekend over de hele wereld! Thuis daarentegen... Haar ouders hebben geen idee hoe groot ze is geworden en op school ziet niemand haar staan. Zo wil ze het ook het liefst, zich verschuilen achter de anonimiteit van het internet. Tot Wallace naar school komt. Hij is nieuw en een mysterie en... Fan van Monstrous Sea.

Eliza is ontzettend introvert. Ze valt niet op, verschuilt zich achter haar kleren, boeken, achter in de klas. Niemand ziet haar. Behalve online, daar zien duizenden mensen haar wekelijks en ze hangen aan haar lippen. Monstrous Sea is haar creatie, haar kindje bijna, haar trots en eigenlijk haar hele leven. Haar vrienden komen van de forums en bestaan uit twee beheerders van die forums. Eén is 14 jaar en een kindgenie (ze zit al op college) en de ander wat ouder, is werkend en woont samen. Eliza zelf is nog jong, ze zit in high school.

Het lezen over een type dat zo introvert is zal misschien bij sommige mensen veel herkenning oproepen. Bij mij echt totaal niet. Ik ben niet verlegen, ik kan me niet heel druk maken om wat mensen vinden of denken (meestal niet in ieder geval) en ik ben een flapuit. Ik zeg wat ik denk. Daarom had ik soms best moeite met me inleven in Eliza en tegelijkertijd snapte ik haar wel. Soms is aandacht overweldigend. Ik vergelijk het maar met het spreken voor een grote menigte en dan beoordeeld worden op hoe je dat deed (presentaties anyone?) en dan dat gevoel constant hebben. Zo stelde ik me de angst en schuwheid van Eliza voor. Soms heel onbereikbaar, want in een klas waar iedereen naar de leraar kijkt snap ik niet dat je je zo voelt en soms kon ik er helemaal inkomen. Als je door de gang op school loopt en je hebt het idee dat iedereen naar je kijkt.

Ik snapte ook helemaal waarom ze zo, bijna verslaafd, obsessief bezig was met haar strip, haar uitlaatklep en een plek waar mensen haar soort van alter ego beoordelen, heel tof vinden, zonder dat het haar persoonlijk raakt. Ze wordt bewonderd maar blijft anoniem. Dat lijkt me een heel veilig gevoel. Als het dan mis gaat blijf je anoniem. Zou je denken natuurlijk.

Je ziet Eliza groeien in het boek. Uiteraard maak je eerst kennis met haar, haar vrienden en haar online verhaal maar daarna zit je in het verhaal en zie je Eliza groeien. Mede door Wallace, de nieuweling die niet durft te praten. Hij is een stevige jongen die American football gespeeld heeft maar in plaats van een stoere jock is hij een verlegen jongen. Hij praat liever via sms'jes en geschreven papiertjes. Hij is ook fan van Monstrous Sea en zodra Eliza daar achter komt is ze gefascineerd door hem. Ze doet zich voor als reguliere fan die fanart maakt en samen met Wallace creëert Eliza een soort vriendengroepje dat zich niet online afspeelt. Ze groeit, kruipt uit haar schulp, vindt een omgeving waar ze geaccepteerd wordt als Eliza en niet bekeken wordt als LadyConstellation.

Het is een enorm kwetsbaar verhaal. Eliza is enorm kwetsbaar en de wereld die ze heeft opgebouwd is alles behalve stabiel. Het is een kaartenhuis dat zomaar kan instorten en dat maakt dat het lezen heel interessant is.

Het verhaal wordt ondertussen ook afgewisseld met tekeningen en schetsen uit de wereld van Monstrous Sea zodat je niet alleen het RL (real life) verhaal meekrijgt maar zodat je ook kan zien wat zich online afspeelt. Er staan app gesprekken in, forumdiscussies en statusupdates van karakters in het forum. Dit maakt dat je zelf ook de online wereld in duikt. Een aspect van het verhaal dat er enorm veel kracht bijzet.

De karakters zijn erg origineel in hun kwetsbaarheid. Waar ik normaal gesproken van uitgesproken kickass karakters hou greep Eliza me ook. Waar ik normaal gesproken niet veel met online gesprekken heb vond ik het in dit verhaal juist sterk. Waar ik had gedacht dat dit niet echt een boek voor mij zou zijn was dit het wel. Een ijzersterk neergezet verhaal over introversie en de kracht die het internet kan hebben, over kwetsbaarheid en de veiligheid van anonimiteit. Een dikke 4 sterren!