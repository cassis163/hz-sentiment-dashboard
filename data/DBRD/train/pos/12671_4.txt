￼Bed & Breakfast – Jet Van Vuuren
Genre: Literaire thriller
Paperback – 299 pagina’s
ISBN: 978 90 452 0568 7
Uitgever: Karakter Uitgevers B.V.
Verschijningsdatum: 2015

Korte inhoud;
Vertrouw niemand, zelfs niet je bloedeigen familie...
Als Myrthe Nieuwlandt na de dood van haar vader zijn wijngaard in de Achterhoek erft en bezoek krijgt van haar halfzusje Eva, komt haar leven in één keer op zijn kop te staan. Veel tijd om erover na te denken krijgt Myrthe niet, zeker niet nu haar contract als docent geschiedenis afloopt. Ze verruilt daarom haar leven in de stad voor het platteland en trekt zich terug in het huis van haar jeugd. Een jeugd die gekenmerkt werd door de afwezigheid van haar moeder. Op zekere dag valt haar oog op een rouwadvertentie waarin staat dat haar moeder is overleden. Myrthe besluit onuitgenodigd naar de uitvaart te gaan, waar ze voor het eerst kennismaakt met haar halfzusje Eva: een levensgenieter pur sang. Kort daarop staat Eva - die alles heeft wat Myrthe ontbeert: flair, charme en een vader met geld - bij Myrthe op de stoep. Ze ligt in scheiding en zoekt onderdak. Ook wil ze haar halfzusje dolgraag beter leren kennen. Myrthe voelt zich gevleid door het verzoek. De bescheiden Myrthe wordt al snel meegesleurd in de overenthousiaste uitspattingen van haar springerige halfzusje. Als Eva met het voorstel komt samen een Bed & Breakfast te beginnen gooit Myrthe haar aanvankelijke twijfels al snel overboord en stort ze zich volop in het avontuur. Maar of dat nou verstandig is...

De cover;
De cover laat mij een landschap zien met op de achtergrond een huis en landerijen. Op de voorgrond zie ik een vrouw in een cabrio op een landweg. In het midden van de cover, in een oranje vak de titel van het boek in witte letters en de naam van de auteur daarboven in zwarte letters. Op de achterflap een ‘korte’ inhoud en een foto met biografie over de auteur. De cover is zéér kleurrijk, overweldigend zelfs. Op basis van de cover zou ik het boek niet vastnemen in de boekenwinkel, maar als ik de korte inhoud lees, wordt mijn interesse wel gewekt. De cover geef ik een povere 5.

Samenvatting;
Myrthe Nieuwlandt haar ouders zijn gescheiden toen zij 13 was en sindsdien heeft ze van haar moeder niets meer gehoord. Na de dood van haar vader, erft zij zijn wijnboerderij in de Achterhoek. Aangezien ze net ontslagen is en geen andere baan vindt, laat ze de stad achter zich om op het platteland, ver van de bewoonde wereld
￼de wijngaard van haar vader verder te zetten. De buurman van haar vader had echter verwacht de boerderij en de wijngaard te kunnen kopen om zijn landgoed uit te breiden. Hij doet er dan ook alles aan om Myrthe weg te pesten. Zo erg dat zij zelfs een advocaat moet inschakelen.

Als zij, zoals elke dag de krant inkijkt bij de overlijdensadvertenties, valt haar oog op een advertentie waarin staat dat haar moeder overleden is. Onuitgenodigd, dus ook onaangekondigd, besluit zij naar de uitvaart te gaan. Daar maakt ze kennis met Eva, haar tot nu toe onbekende halfzus en die haar rijke vader, Ronald Baks.
Na de uitvaart laat het Myrthe niet meer los. Zij heeft een halfzus en dus familie. Toch moet zij steeds terugdenken aan de verschillende ‘rare’ reacties van Eva, tijdens die eerste kennismaking. Er had schrik in Eva haar ogen gestaan door een opmerking van één van de gasten, ze hadden geschokt gekeken toen ze Myrthe zag en haar ogen waren vlammend geweest toen ze het over ‘onze’ moeder hadden.

Als korte tijd na de uitvaart Eva plots bij Myrthe op de stoep staat en vraagt of zij mag blijven logeren, omdat zij in een scheiding verwikkeld is en geen vaste verblijfplaats meer heeft , vindt Myrthe dit wel leuk. Eva is ervan overtuigd dat ze elkaar op die manier beter gaan leren kennen en Myrthe is maar wat blij met een zus. Als na enkele dagen blijkt dat Eva daadwerkelijk bij haar intrekt, wordt Myrthe haar leventje op zijn kop gezet.
Myrthe ontdekt als snel dat Eva alles is wat zij niet is: flamboyant, fuifbeest en extravert. Als Eva op een schone dag met een voorstel komt om de boerderij om te bouwen tot een B&B, is Myrthe in eerste instantie niet enthousiast, maar laat zich dan toch ompraten. De B&B zal Eva voor haar rekening nemen, Myrthe de wijngaard en de proeverijen. Alles lijkt goed te gaan, maar door het wispelturig gedrag van Eva weet Myrthe soms niet goed wat ze aan haar halfzus heeft.

Mijn mening;
Het boek begint met een proloog. Altijd goed om een boek zo te beginnen! Mijn nieuwsgierigheid was direct gewekt. Ik werd geprikkeld en vroeg mij af welke richting het verhaal uit zou gaan en waar deze proloog toe zou leiden?

Het verhaal wordt verteld vanuit Myrthe, ik-perspectief. Daar tussen loopt het verhaal van een inspecteur op rust, Andries Dop. Hij logeert in de B&B om er zijn memories te schrijven. Het is goed op te letten, zeker in het begin, want er lopen verschillende verhaallijnen door elkaar in verschillende tijden. Eens je hieraan gewend bent, leest het boek aangenaam en vlot. Het verhaal is goed opgebouwd, met geen ingewikkelde woorden of zinsbouw. Stukje bij beetje kom je meer te weten over Eva, want hoewel Myrthe het hoofdpersonage is, gaat het verhaal over Eva. Als lezer word je getriggert om mee te denken, want naarmate het verhaal vordert, komen er steeds meer vragen en wil je weten hoe de puzzelstukjes uiteindelijk in mekaar zullen vallen.

De plot heeft me op meerdere vlakken verrast! Toen ik het boek uit had, dacht ik dat deze plot niet klopte. Ik had tijdens het lezen totaal niets ontdekt, dacht ik, dat tot dit einde zou kunnen leiden. Was ik dan op het verkeerde been gezet of had ik het verhaal niet gesnapt? Geen van beiden, want in B&B moet je ‘tussen de lijntje’ lezen en alles goed in je opnemen. Als je dan het verhaal even laat bezinken om het daarna aan elkaar te knopen, is de plot ingenieus. Je ziet hem niet aankomen.

￼Persoonlijk heb ik wel moeite met het slotakkoord van onze inspecteur, maar misschien kunnen we dat op de liefde steken?

Dit was mijn eerste kennismaking met Jet Van Vuuren en haar schrijfstijl. Vraagt het om meer? Ik weet het nog niet. B&B vind ik een typische vrouwenthriller. Meestal heeft het hoofdpersonage een aangenaam leventje, maar komt dan in benarde situaties en allerlei verwikkelingen terecht. Zo ook in B&B. Ik vind hem redelijk soft en zeker niet bloedstollend spannend, zoals de cover vermeldt. Toch is het een boek met een addertje onder het gras. Net ietsjes meer, leuk!

Het heeft me enkele aangename uurtjes ontspanning bezorgd, een leuk tussendoortje! En ook al vind ik het een typische vrouwenthriller, ik geef het boek graag 4 sterren.

Karin Teirlynck - Team De Perfecte Buren