Het verhaal begint met een korte uitleg over het ecosysteem in de regenwouden van het Amazonegebied. Het is een korte inleiding in de rest van het verhaal. Ik kan mij voorstellen dat er lezers zijn die het onderwerp dan wel de termen niet interessant vinden waardoor het boek hen minder zal aanspreken.
Laat je hierdoor vooral niet afschrikken!

In het eerste hoofdstuk maak je kennis met Paul Johns, bioloog en geobsedeerd door schimmels, welke vermist raakt tijdens een expeditie. De rest van het verhaal wordt geschreven vanuit zijn broer Neil.
Als Paul weer boven water komt en met open armen door zijn familie wordt ontvangen blijkt hij een gat in zijn geheugen te hebben en een schimmelinfectie die hem bijna het leven kost. Wanneer hij zich uiteindelijk weer beter begint te voelen blijken zijn geheugen en intelligentie sterk verbeterd te zijn. Daarnaast heeft hij vooral de behoefte onderzoek te doen naar de werking van de opgelopen schimmel en welke voordelen dit voor de mensheid zou kunnen hebben. Paul is echter niet de enige die na het oplopen van de schimmelinfectie een sterk verbeterd functioneren heeft...

Neil, net aangenomen bij de NSA, krijgt als een van zijn eerste opdrachten de taak gecodeerde communicatie te ontcijferen waarin maar weinig mensen kunnen communiceren. Als hij en zijn collega’s erachter komen wat de communicatie inhoud, hebben zij nog maar één doel voor ogen en dat is de mensheid redden van massale vernietiging.

Het verhaal is een briljant bedacht avontuur dat inspeelt op huidige onderwerpen als milieuvervuiling en drugshandel. Het is een verhaal waarin de natuur het heft in eigen hand lijkt te nemen maar waarbij je je ook kunt afvragen of er toch iets meer is in de ruimte dan dat wij denken.

Het verhaal neemt halverwege het boek een rap tempo aan waardoor de crisissituatie waarheidsgetrouw aanvoelt.  Het bevat onverwachte momenten, de spanning wordt opgebouwd en als je denkt dat het allemaal goed gaat komen, val je van de ene verbazing in de andere. Een gave plottwist!

De personages die voor mij direct uit het verhaal sprongen waren Paul en Neil Johns. Waar Paul de oudere broer is van de twee, lijkt Neil in zijn doen en laten absoluut volwassener.
Ik miste wel wat verdieping van beide personages. Het speelt zich vooral in het hier en nu af. Persoonlijk had ik graag wat meer te weten gekomen over hun idealen waardoor bepaald gedrag wat meer tot zijn recht komt.

De vader van beide heeft altijd bij de NSA gewerkt maar kampt nu met Alzheimer waardoor de zorg voor hem vooral op Neil en zijn ex-vrouw terecht komt. Om in dit boek te lezen over een personage met Alzheimer was best interessant. Vooral gezien de gebeurtenissen welke later in het boek plaatsvinden.
De auteur heeft op treffende wijze de ziekte beschreven alsook de zorg voor iemand met Alzheimer.
Ik vond het gezien het onderwerp van het verhaal een absolute toevoeging. Zonder te spoileren, brengt het verhaal je in verwarring over wat goed en kwaad is. Bij mij rees direct de vraag op: “Wat zou ik gedaan hebben?”

Melody, de baas van Neil, vond ik absoluut een briljant personage in dit boek en een echte toevoeging. Ik hou wel van een personage met pit, invloed en een leidinggevende die regels soms aan haar laars lapt.
 
De schrijfwijze van de auteur was ondanks de vele verwijzingen naar biologische en technische aspecten toch zeer zeker soepel. Met name ook omdat de gebeurtenissen zich in rap tempo opvolgden zoals een goede crisis situatie betaamd.
 
Ik kan mij voorstellen dat je denkt hier niet gemakkelijk doorheen te komen, maar naar mijn mening valt dit mee wanneer je in het verhaal zit.
De auteur heeft op zodanige wijze geschreven dat dit ook niet uitmaakt en de strekking van het verhaal duidelijk is. Toch vind ik het fascinerend om te lezen hoeveel kennis de auteur heeft opgedaan alvorens te boek te schrijven. Het is zeer gedetailleerd uitgewerkt en wetenschappelijk onderbouwd.
 
Omdat het eerste hoofdstuk begon met de verdwijning van Paul, leek het boek in verhalende vorm verder te gaan. Dit bleek uiteindelijk niet het geval, maar werd geschreven vanuit de gedachten en acties van Neil. Ik vond het persoonlijk een interessante switch omdat ik dacht dat het verhaal verteld zou worden vanuit Paul. Wel is het jammer dat je eigenlijk alleen op dat moment even een verplaatsing in Paul hebt.
 
Al met al kan ik concluderen dat dit een briljant geschreven verhaal is gericht op actuele onderwerpen en de toekomst. De werking van het menselijk brein in deze omstandigheden is perfect weergegeven en laat zeker zien dat de auteur naast technische en biologische onderbouwing ook zeker onderzoek gedaan heeft naar de menselijke psyche.

Het is een avonturen verhaal, een thriller en een SF in 1. Ik vind het boek persoonlijk echt een aanrader maar zeker voor fans die houden van dit genre en daarnaast ook wellicht de fans van o.a. Cussler en Child!
 
Een auteur die je zo weet vast te houden in zijn verhaal ongeacht welke termen dan ook, heeft wat mij betreft een goed boek geschreven! Het was interessant, meeslepend en het zette je aan tot nadenken.