Eve Singer is verslaggeefster bij iWitnessNews en samen met Joe, haar cameraman, maakt zij reportages over alles wat met de dood te maken heeft. Moorden, verkeersongelukken, zelfmoorden; het maakt niet uit wat het onderwerp is, als de verhalen en beelden maar schokkend en bloederig zijn. Dan vinden er een aantal moorden plaats die de politie het idee geven dat er een seriemoordenaar aan het werk is. De gewetenloze psychopaat is bereid Eve het alleenrecht op het tonen van zijn gruwelijke werk te geven. Zij wordt geraffineerd gemanipuleerd en zo deelgenoot van zijn macabere plannen. Al snel bekruipt haar het weerzinwekkende gevoel dat hij een bepaalde genegenheid voor haar koestert. Zal deze genegenheid haar uiteindelijk noodlottig worden?

De Engelse misdaadauteur Belinda Bauer debuteerde in 2010 met het boek Rusteloos land. Een fijngevoelige en ontroerende psychologische thriller die goed werd ontvangen. De schitterende doden is het vijfde boek van haar hand. Het verhaal gaat over de flinterdunne scheidslijn tussen leven en dood. In prachtig proza construeert zij een intelligent verhaal dat uitermate boeit. Belinda Bauer heeft het talent de gebeurtenissen in een aanvaardbaar perspectief te plaatsen. Dat geldt niet alleen voor de gruwelijkheid van de moorden maar ook voor Eve’s betrokkenheid bij wat er met haar vader gebeurt of de manier waarop rivaliserende tv-stations bij het winnen van de gunst van de kijker de fatsoensnormen aan hun laars lappen. Nergens is er overdrijving of een poging de leeservaring onaangenaam te maken. Een effect dat snel kan optreden in thrillers zoals deze.

De personages overtuigen. Belinda Bauer maakt van hen levensechte mensen. Eve heeft een gecompliceerde relatie met cameraman Joe en Duncan, haar vader die aan een ernstige vorm van dementie lijdt. Het maakt van Eve een sympathieke, sterke maar soms ook kwetsbare vrouw. De moordenaar is sadistisch en eng maar op de een of andere manier boeit hij, hoe gestoord hij ook is. Je krijgt een mooi beeld van wat er zich in het hoofd van deze maniak afspeelt maar de argumentatie hoe dat bij hem is ontstaan, blijft aan de magere kant.

Tussen Eve en de moordenaar ontstaat een morbide en ongemakkelijke relatie. Eve heeft om de behoefte van het veeleisende en op bloed beluste kijkersvolk te bevredigen de dood nodig en de moordenaar wil zijn genialiteit gebruiken om kunstwerken te maken waarin leven wordt getransformeerd tot dood. Het moet groots worden aangepakt en hem onsterfelijk maken. Daarom kondigt hij zijn “exposities” van tevoren aan en geeft Eve de gelegenheid als eerste het eindresultaat te aanschouwen.

De spanning in De schitterende doden is steeds latent aanwezig en bijna tastbaar. Het decor voor de uiteindelijke ontknoping is goed gekozen en sluit helemaal aan bij de denkwereld van de moordenaar.

De schitterende doden is een uitstekende thriller waarmee Belinda Bauer haar goede naam als misdaadauteur bevestigt. Het is een thriller over de fascinatie voor de dood die door het plezierige taalgebruik en de kundige uitwerking van de plot van hoog niveau is.