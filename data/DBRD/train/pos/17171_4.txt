Twee jongens met hun eigen problemen, twee jongens die door één zomer voor eeuwig met elkaar verbonden zullen blijven. Een zomer die prachtig van start gaat in een klein zomerhuisje aan een Zweeds meer maar waaraan abrupt een einde komt door Het Verschrikkelijke. Met zijn thriller de zomer van Kim Novak die uit het Zweeds werd vertaald door Edith Sybesma, bewijst Häkan Nesser dat hij een meester is in zijn genre.

Håkan Nessers schrijfstijl wordt gekenmerkt door zijn perfectionisme, elk detail van het verhaal moet kloppen. Verder schenkt hij erg veel aandacht aan de psychologie van de dader en zijn motieven. Wat het belangrijkste is in zijn boeken, is niet wie het gedaan heeft, maar waarom. Erik gaat naar Gennesaret om te ontsnappen aan zijn zorgen aangezien zijn moeder haast ten onder gaat aan kanker. Edmund kende een erg moeilijke jeugd waarvan zijn moeder nog steeds de sporen draagt. Ze is verslaafd aan alcohol en wordt die zomer opgenomen in een ontwenningskliniek. Dan komt Ewa Kaludis hun rustige zomer verstoren met haar grote bos korenblonde haar, opgebonden met een rood sjaaltje en haar flitsende donkere zonnebril, waardoor ze sprekend lijkt op de filmster Kim Novak. Ze heeft een stomende affaire met Eriks broer Henry, hoewel ze nog steeds verloofd is met Bertil Albertsson, die er zo gespierd en afgetraind uitzag dat je er nog niet aan dacht om hem één haar te krenken. De hamvraag van het boek lijkt wie de dader is, maar naarmate het boek vordert wordt die vraag op de achtergrond geplaatst. De zaak verjaart en het merkwaardigste van heel het boek is het feit dat men op het einde van het verhaal nog steeds niet weet wie de dader is hoewel we duidelijk weten waarom de moord werd gepleegd.

Het begin van de zomer lijkt zorgeloos maar door de alwetende hij/zij-verteller voelen we steeds een grimmige, onheilspellende sfeer. Hij kondigt iedere keer opnieuw aan dat er iets verschrikkelijks gaat gebeuren, Het Verschrikkelijke. Door zijn realistische stijl weet Nesser zijn lezers van in het begin te boeien en hen te raken. Het is ook erg opmerkelijk dat door zijn subtiele opbouw men zich erg goed kan identificeren met de dader. Door de hele situatie te schetsen en de potentiële moordenaars een uitgewerkt karakter te geven zou je als lezer haast durven zeggen dat de moord om de één of andere reden gerechtvaardigd was. Door die identificatie met de dader vind ik dat De zomer van Kim Novak erg sterk geschreven is.
Als iemand mijn dochter zou verkrachten, dan zou ik waarschijnlijk het gevoel hebben dat ik de dader wil vermoorden. Dat mag natuurlijk niet - wettelijk gezien - maar volgens je eigen moraal klopt het wel. En de meeste mensen in je omgeving zullen hiervoor begrip opbrengen. ( Häkan Nesser ) Uit dit citaat blijkt duidelijk de thematiek van het boek. De zomer van Kim Novak gaat over de moord uit wraak op de handbalspeler Albertsson. Het verhaal toont dat in ieder mens een moordenaar schuilt. Het is een boodschap aan de wereld en het helpt ons te begrijpen waarom mensen het onbegrijpelijke doen.
Het boek heeft mij op een erg aangename manier verrast. Ik ben de bibliotheek binnengewandeld zonder een specifiek verhaal of een specifieke schrijver voor ogen. Ik ben door de rekken gelopen en heb daar een boek genomen waarvan de kaft en de titel interesse en nieuwsgierigheid opwekte. Het is een erg spannend boek met een onderliggende psychologische boodschap. Door zijn exacte, gedetailleerde beschrijvingen kan men zich het verhaal inbeelden wat ook een absoluut pluspunt is. Door het realisme staat men erg dicht bij de personages waardoor het verhaal erg veel vat heeft op de lezer. Men wordt als het ware meegesleept. Op sommige momenten vind ik dat de verhaallijn te veel afwijkt van de hoofdlijn, bijvoorbeeld de momenten van Erik en zijn vader en hun bezoeken in het ziekenhuis. Ze leiden niet tot een bepaalde gevoelsverandering en hebben geen invloed op de rest van het verhaal. Nessers stijl is echter niet te bloederig maar toch aangrijpend, wat ik ten zeerste apprecieer. Er worden haast geen flashbacks of forwards gebruikt waardoor de structuur van het verhaal erg duidelijk blijft. Het boek is een aanrader voor ieder mens omdat het ons waarschuwt voor onze donkerste kant.

Een realistische thriller over een mooie zomer die overslaat in een verschrikkelijke nachtmerrie. Dat is in één lijn de kern van het verhaal. De zomer van Kim Novak is een prachtig boek dat menig persoon zal weten te boeien. Heb je eens even tijd? Laat je dan meeslepen in de intriges van De zomer van Kim Novak en wees je voor eens en voor altijd bewust van je diepste, duisterste ik.