‘Ibu Sari en de Blanda’ vertelt het verhaal over Stef. Stef besluit op enig moment het jachtige leven in Nederland te verruilen voor een leven op het doezelige Indonesische eiland Lombok. Al snel ervaart hij dat het leven op Lombok anders is als inwoner dan als toerist.

Met regelmaat bijt de realiteit hem in zijn ziel. Hij raakt er bevriend met Ibu Sari en Pak Wayan. Een bejaard echtpaar, underdogs in een onverschillige samenleving, niettemin senang en volkomen ongekunsteld. Nadat Pak Wayan plotseling is overleden deelt Ibu Sari haar grote, kwellende geheim met Stef en weet hem over te overreden haar te vergezellen op de reis die de reis van haar leven moet worden.

“Ieder mens is uniek. Dan is ieders zingeving in de kiem van de ziel dat ook. Wie zijn zingeving in religie zoekt is dus een uit zijn uniciteit gelokte massatoerist, vond Stef.”

Wat een prachtig boek! Zo, dat zou voldoende moeten zijn, ware het niet dat ik Van Hassel en zijn boek dan waarlijk tekort doe. Toen ik de laatste pagina van dit boek had omgeslagen kon ik niet direct een volgend boek ter hand nemen. Wat een indruk laat het achter.

“Verguisd door de elite, eens getralied zelfs, maar door het volk op handen gedragen omdat hij hun doorgaans zwijgende danwel ongehoorde stem middels rake teksten in de ogen van de elite doet opklinken.”

Een boek over verandering, confrontatie en vriendschap. De bijzondere vriendschap van Stef met Ibu Sari beschrijft Van Hassel zó puur en –met name deze twee- personages zijn zó prachtig uitgediept, dat de auteur je beetheeft vanaf het allereerste begin.

“Maar zeg nou zelf Pak, als je een drol een roos noemt stinkt hij nog steeds toch? In de echo van haar fonkelend betoog hoorde Stef ongeslonken haat. Haar traumatische jeugdervaringen bleken nog springleven.”

Daarnaast hanteert Van Hassel een uiterst fraaie, beeldende schrijfstijl en geven de vele Indonesische woorden en termen een extra dimensie. De verklarende woordenlijst achter in het boek is overigens fijn. De omgevingsomschrijvingen zijn eveneens van hoog niveau. Je ziet, voelt en ruikt Lombok in dit boek!

“Waar de zandweg de rivier voor het binnenland verliet bleven zij rechtdoor lopen, over een smal en glibberig paadje. Ze passeerden het laatste groepje huisjes van Aruk, opgetrokken uit alles wat water en wind buiten hield, maar wel stuk voor stuk met een schotelantenne uitgerust.”

‘Ibu Sari en de Blanda’ heeft diepe indruk op mij gemaakt.

Over de auteur
Chris van Hassel (1960) groeit op in het Brabantse Zundert, maar vertrekt in 2008 naar Indonesië waar hij nu nog steeds woont. 'Het is goed geweest' is zijn eerste boek.

Uitvoering
Uitgeverij: Gopher
ISBN 9789051799576
Paperback, 200 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/