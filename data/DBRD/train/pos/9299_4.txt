donderdag 30 april 2015
Dochters van Mulan door Bettine Vriesekoop
In dit boek gaat Bettine Vriesekoop op zoek naar de moderne Chinese vrouw. Drie jaar duurt het vooronderzoek, het reizen, interviewen, college geven en uiteindelijk schrijven.

Bettine begint haar verhaal bij de graftombe van Qiu Jin, feministe van het eerste uur in China.Mao Zedong heeft haar nog gekend.
Maar al in de zesde eeuw was Mulan, dochter van een zieke en te oude dienstplichtige man, een beroemde zwaardvrouw. In de uitrusting van haar vader voerde ze een compleet leger aan gedurende een twaalf jaar durende oorlog.
Op de cover van het boek staat Mulan afgebeeld, Yulan Magnolia, een schilderij van Wang Yidong.

Bettine stelt zich de vraag of er voor vrouwen met de opendeurpolitiek van Deng Xiaopeng daadwerkelijk veel veranderd is.
Op het platteland blijkt nog vaak dat meisjes niet naar school gaan. Ze worden uitgehuwelijkt, moeten onderdanig zijn. Zonen zijn nog steeds favoriet door de eenkindpolitiek. Hoewel er op het platteland een overschot aan mannen is.
In de steden zijn veel hoog opgeleide vrouwen, die moeilijk aan de man komen omdat ze hun onafhankelijkheid willen behouden en omdat er geen mannenoverschot is in de steden. Na hun zevenentwintigste worden vrouwen vaak gezien als "etensrestjes", te oud. Mannen die geen partner hebben zijn "kale takken". Nog steeds worden meisjes gekoppeld door moeders, of dat proberen de moeders toch, ook nog in de steden.
Kinderen en jongeren worden ontzettend gepusht om goede studieresultaten te halen, zodat ze een goede baan krijgen. Zelf kiezen mag maar heel weinig. Vaak proberen studenten daarom in een uitwisselingsprogramma met bijvoorbeeld Amerikaanse universiteiten te komen.

Een van haar interviews heeft Bettine met een plastisch chirurge: Veel meisjes willen hun kansen op de arbeidsmarkt vergroten door te voldoen aan een schoonheidsideaal. (Zoals vroeger de lotusvoetjes?).
Twee lala's, lesbiennes, die voor Durex werken vertellen hoe het staat het met de seksualiteit van de jongeren in China. Veel vrouwen kennen hun eigen seksualiteit niet. Het is nog steeds een taboe om daar over te spreken. Dit wordt ook bevestigd in een gesprek met een prostituee.
Ai Ke, de theatermaakster die de vaginamonologen op de planken heeft gebracht in China, vertelt hetzelfde.

Bettine vraagt een specialist seksuele stoornissen in een modern ziekenhuis hoe het gesteld is met de seksuele emancipatie. Nog steeds is er onvoldoende seksuele voorlichting.Het laatste verhaal is met een moderne zwaardvrouw. Helemaal achterin staat de ballade van Mulan.
Gesprekken met veel verschillende vrouwen, die meerdere kanten belichten van de levenswijze van moderne vrouwen in China.

Bettine Vriesekoop
Een boek dat heel makkelijk leest. De interviews zorgen ervoor dat het verhaal geen droge opsomming van feiten is, maar levensechte ontmoetingen met vrouwen. Zelf een vrouw zijnde, is er herkenbaarheid. Er loopt een duidelijke lijn van vroeger naar nu. De uitleg waarom het vroeger op een bepaalde manier ging, en waarom het nu in de leefwijze nog vaak ingebakken zit. De erfenis van een lange (cultuur)geschiedenis vaag je niet zomaar weg.
Het boek maakt dat je meer wilt weten en ontdekken. Je krijgt een open blik. Voor mij een aanrader!

Auteur: Bettine Vriesekoop
Titel: Dochters van Mulan
Uitgever: Uitgeverij Brandt
Jaar van uitgave: 2015
Blz: 272
ISBN: 9789492037008