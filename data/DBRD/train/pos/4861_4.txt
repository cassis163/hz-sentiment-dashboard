Recensie ‘De man met negen vingers’ van Thomas Rydahl (****)

Oorspronkelijke titel: Eremitten
ISBN: 9789044535112
Uitgeverij: Uitgeverij De Geus (Singel Uitgeverijen)
Pagina’s: 576

Hij stond meer dan dertig weken in de Deense top tien en won de Deense literaire prijs voor debutanten 2014. Daarnaast werd hij winnaar van de Nationale Deense Misdaad en Thrillerprijs 2015. Je zou kunnen stellen dan automatisch je lokale naam wordt getransformeerd naar een mondiale naam. Maar ook daar wordt aan gewerkt want inmiddels is het debuut ‘Eremitten’ van de Deense Thomas Rhydall in 15 landen verschenen. In Nederland prijkend met de naam ‘De man met negen vingers’ op de cover.

De nog relatief jonge Rydhal (1974) is al sinds zijn kindertijd verzot op schrijven. Als tiener won hij een belangrijke wedstrijd voor korte verhalen met de YA-roman ‘Voor eeuwig jong’. Het is niet moeilijk te voorspellen dat de jonge Rydahl als auteur verder gaat nadat hij in 1999 is afgestudeerd aan Forfatterskolen, de Deense Academie voor Schrijven.

Erhard Jørgenson is oorspronkelijk van Deense afkomst maar slijt zijn laatste levensjaren op het Spaanse Fuerteventura, het op een na grootste eiland van de Canarische Eilanden. De zeventigjarige Erhard voorziet in zijn levensbehoefte als taxichauffeur en pianostemmer en leidt verder een rustig leven op het vulkaaneiland.
Per toeval ontdekt hij dat er aan de kust een auto is gevonden waarin een kartonnen doos lag met het dode lichaampje van een circa 12 weken oud jongetje. Als een plaatselijk hoertje Alina verklaart dat het kind van haar is, wordt de zaak door de politie gesloten. Erhard gelooft haar verhaal echter niet en start zijn eigen onderzoek….

In ‘De man met negen vingers’ maakt de lezer kennis met de ietwat merkwaardige Erhard Jørgenson. Als fan een regelmatig gebruiker van het lokale drankje ‘lumumba’ die als eigenwijze Deen aan een onderzoek begint waarvan hij vooraf met geen mogelijkheid kan inschatten wat voor impact dat zal hebben. In zijn speurtocht dompelt hij zichzelf en de lezers onder in de Canarische cultuur en alle duistere zaakjes die zich daar onder de plaatselijke bevolking afspelen. Met een onstuitbaar doorzettingsvermogen dringt hij door tot de upperclass van de plaatselijke bevolking die niet zo gecharmeerd zijn door deze extra belangstelling en er alles aan doen die te stoppen. Wanneer zijn vriend Raúl Palabras plotseling is verdwenen en zijn vrouw Beatriz zwaargewond achterblijft, weet Erhard dat hij op het goede spoor zit maar wel uiterst voorzichtig zal moeten handelen.

Het verhaal wordt door Rydahl op een bijzonder aantrekkelijke manier beschreven. Vanuit het perspectief van Ehrard wordt op bijna filmische wijze het avontuur verteld, vaak tot in de kleinste details toe. De auteur vergeet daarbij niet de sfeer van de plaatselijk bevolking weer te geven. Niet alleen gebruikt hij daar de talloze dialogen voor maar ook feestelijke gebeurtenissen zoals het plaatselijke hoogtepunt ‘Fiestas del Carmen’ en de ontwikkeling van de vulkaangeschiedenis, het krijgt allemaal aandacht. Dat maakt het verhaal compleet en brengt het in de juiste balans met het langzaam spannender wordende onderzoek van de sympathieke en wat zonderlinge protagonist Ehrard Jørgenson.
Een ijzersterk debuut dat smaakt naar meer!

Eindoordeel: 4 sterren

Spanning: 3 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 4 sterren
Psychologie: 3 sterren