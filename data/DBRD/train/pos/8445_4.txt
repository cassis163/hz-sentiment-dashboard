Voor wie op zoek is naar een magisch verhaal met de nodige diepgang en een bijzonder/fijnzinnig taalgebruik is het boek “Het laatste jaar van Marvellous Ways” een echte aanrader. Door de beeldende manier waarop het dorp St.OpHere in het prachtige Cornwall, "Land of Saints" (in Engeland), wordt beschreven, zie je de gebeurtenissen zó voor je en komt het verhaal echt tot leven.
We maken kennis met een bijzondere oudere vrouw, die in een woonwagen woont aan de oever van een rivier en met Drake, een jonge man, die gebroken en beladen met schuldgevoelens uit de tweede wereldoorlog terugkeert. Beiden staan op een keerpunt in hun leven.
“Wat is jouw sleurverhaal, welke steen sleur jij achter je aan?” vraagt Marvellous aan Drake. “Ik heb geen steen. En ook geen verhaal“. “Iedereen heeft een verhaal”, zegt Marvellous.
Een aantal authentieke figuren zoals William Ways, een vuurtorenwachtster, Paper Jack, Missy, Peace en zelfs een zeemeermin spelen ieder hun eigen rol. Soms een tragische, soms een magische, maar altijd hartverwarmend!
Sarah Winman heeft een geheel eigen taalgebruik. Haar zinnen en alinea’s zijn vaak pure poëzie. Daardoor is dit geen boek dat je in een ruk uitleest, maar dat je zin voor zin proeft, als een goede, soms koppige wijn… Dit is een boek dat je nog wel even bezig houdt, zelfs nadat je het al een poosje uit hebt.