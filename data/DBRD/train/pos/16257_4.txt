Oogvocht van Ilona van Hilst is een door mythologie omlijste thriller. Wat hebben een oeroud, verborgen pakketje en Isis met elkaar te maken?

Oogvocht gaat voor het overgrote deel over Isis die weinig contact heeft met haar vader en al 19 jaar geen contact meer heeft met haar broer Bram. Oogvocht begint echter eeuwen eerder, waarna er twee grote sprongen in de tijd worden gemaakt.

Het verhaal begint al in 2130 v.Chr in Egypte, wanneer Ebi Nasser van hooggeplaatste personen de belangrijke opdracht krijgt om een bijzonder pakketje op zijn akker te begraven.

Daarna wordt de sprong gemaakt naar 1989. Isis woont met haar moeder, haar broer Bram, haar halfzus Noëlle en haar stiefvader François in Sommières Frankrijk. Wanneer haar moeder, voor zover Isis weet, door zelfmoord om het leven komt, gaan Bram en Isis terug naar Nederland. Ze gaan bij hun vader Rogier wonen. Dit alles is zwaar voor Isis, zeker als Bram, met wie ze heel close is, dan ook nog eens weggaat en ze geen contact meer met elkaar hebben.

De tweede sprong is naar 2010. Isis heeft inmiddels een goed leven voor zichzelf weten op te bouwen. Ze woont samen met haar vriend Walter. Isis is grafisch ontwerpster en Walter beeldend kunstenaar, samen runnen ze het bedrijf IsWa Artwork. Dan staat ineens haar broer Bram voor haar neus, hij beweert dat hun moeder geen zelfmoord heeft gepleegd maar dat ze is vermoord.

“Ze raakte in paniek en begreep dat het goed mis was. Het leek alsof ze in een slechte film zat en dat het niet waar was. Er schoten allerlei beelden door haar hoofd.....” Ilona van Hilst.

Eerst wil Isis Bram niet geloven, maar het blijft aan haar knagen. Terwijl ze probeert uit te vinden hoe het nu echt zit, krijgt ze een belangrijke opdracht waardoor ze haar zoektocht even moet onderbreken. Wanneer ze voor deze opdracht naar Egypte is afgereisd lijkt ze daar iemand van vroeger te herkennen. Op het moment dat haar reis een onverwachte wending krijgt zou het wel eens heel gevaarlijk voor haar kunnen worden.

Oogvocht van Ilona van Hilst is een leuke thriller. De manier waarop Egypte, de mythologie, de goden, godinnen en farao’s onderdeel uitmaken van dit boek en de manier waarop sommige personages hiermee aan de haal gaan is goed gekozen en verbindt veel elementen van het verhaal. Het is fijn dat je, in het begin van het boek, ook eerst een stukje over die mythologie kunt lezen.

De hoofdstukken in Oogvocht zijn redelijk kort gehouden waardoor het boek vlot leest. Het verhaal wordt vanuit verschillende personages verteld. Hierdoor krijg je wat meer inzicht in de personages rondom Isis en het voegt extra spanning toe omdat je op deze manier verhaallijnen meekrijgt die voor Isis (nog) niet bekend zijn.

Wat ik jammer vond aan Oogvocht is dat het verhaal soms wat afstandelijk aanvoelde doordat emoties en gebeurtenissen hier en daar redelijk snel aan de kant geschoven werden. Hierdoor was het voor mij soms lastig om met de personages mee te leven. Daar waar er wat meer aandacht werd besteed aan de emoties en spanning, kwam het verhaal direct tot leven. Zoals bijvoorbeeld de verhaallijn van Bram, die duidelijk nog maar weinig vertrouwen heeft in de mens, maar die wel alle vertrouwen heeft in zijn hond Thierry.

Oogvocht is het eerste boek dat ik van Ilona van Hilst heb gelezen en alhoewel het me niet op het puntje van mijn stoel heeft laten zitten, heeft ze daarmee toch een goede indruk achtergelaten. Ik geef deze thriller 3.5 sterren.

Deze recensie schreef ik voor, en is terug te vinden op, de blog In de Boekenkast: https://indeboekenkast.wordpress.com