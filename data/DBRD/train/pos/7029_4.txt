Toen ik ‘Gestrand met een miljonair’ had uitgelezen wilde ik eigenlijk liefst meteen in het volgende deel van deze serie beginnen. De boeken van deze schrijfster zijn echt het perfecte leesvoer wanneer je behoefte hebt aan ontspanning. Bovendien zou het tweede deel rond de afstandelijke Hunter draaien én diens verhaal intrigeerde me al zodra hij aan bod kwam in Logan én Brontë’s verhaal.

Ik was zelfs zo ongeduldig dat ik – vermits er nog geen sprake was van verdere vertalingen – alvast in het engels verder las. Het werd me toen al snel duidelijk dat ik dit tweede boek nog leuker vond als zijn voorganger. De aangename schrijfstijl blijft ongewijzigd, maar deze hoofdpersonages uit dit boek liggen me nu eenmaal het beste. Meer zelfs, ik heb ondertussen ook enkele van de volgende delen gelezen én tot nu toe is dit nog steeds mijn favoriete boek. Ja hoor, zelfs na een tweede keer lezen.

...

Niet enkel de titel is een verwijzing naar ‘Beauty and the Beast’. Het grote verlaten gebouw, een teruggetrokken man die de term mensenschuw perfect tot uiting brengt, een indrukwekkende bibliotheek, verschillende rozen in een wijd gamma van geuren en kleuren, een vrouw die verder kijkt dan het uiterlijk, … Al die overeenkomsten met mijn favoriete Disney-film zijn naast de personages zelf, ongetwijfeld de reden waarom ik dit boek zo graag gelezen heb.