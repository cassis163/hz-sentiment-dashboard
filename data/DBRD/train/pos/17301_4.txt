“Wat ziet dat er lekker uit”. “Mag ik eens kijken?”, vraagt het meisje tegenover me in de trein. Ik laat ‘Eten uit de Volkstuin’ aan haar zien, zoals ik al eerder schreef bij de boekpresentatie. “Oh ik zou het op basis van de titel niet hebben ingekeken” zei ze er ook nog bij. Op mijn vraag waarom niet antwoordde ze dat ze geen volkstuin heeft.
Fris, licht en vrolijk is de indruk die de kaft geeft. En die indruk wordt bevestigd bij het doorbladeren. Marleen is een multitalent: moestuiniert, blogt en is naast grafisch vormgever ook nog fotograaf. Heerlijke foto’s dus van recepten die -uiteraard- de seizoenen volgen en tussendoor tuintips met plantbeschrijvingen. Maar stel nu dat je, net zoals het meisje in de trein, geen moestuinaspiraties hebt? Dan blijft het een prachtig kookboek met veel (vegetarische) recepten.

Rabarbercake met kokos
Dit heb je nodig
200 g kokosvet
200 g suiker
1 zakje vanillesuiker
3 eieren
75 ml magere yoghurt
200 g zelfrijzend bakmeel
3 el geraspte kokos
4 stengels rabarber

De geur van rabarbercake is onweerstaanbaar lekker! De zachte structuur van deze cake gecombineerd met de frisse rabarber doet menig rabarberhater overstag gaan.

Zo maak je het
Verwarm de oven voor op 180 graden. Smelt het kokosvet in 1 minuut in de magnetron op 650 watt of in een pannetje op laag vuur.
Klop met een mixer of keukenmachine kokosvet, suiker en vanillesuiker luchtig. Voeg de eieren en yoghurt toe. Zeef het zelfrijzend bakmeel en voeg het meel toe terwijl de keukenmachine draait. Voeg als laatste de geraspte kokos toe. Mix het geheel nog even goed.
Giet het beslag in een met bakpapier beklede ovenschaal van ongeveer 18 x 24 cm. Snijd de rabarber in stukken, en houd rekening met de afmetingen van de ovenschaal, zodat de stukken rabarber er mooi in passen. Leg de rabarber op het beslag.
Bak de cake in 1 uur gaar. De cake is klaar als de bovenkant mooi bruin is. Controleer eventueel met een saté-prikker. Als de prikker er droog uitkomt, is de cake klaar.

De meningen in huis zijn verdeeld als het om rabarber gaat; er zijn 3 liefhebbers en 1 rabarberhater. Helaas heeft dit recept daar geen verandering in kunnen brengen, want mijn zoon schraapt de bovenkant van de cake er zorgvuldig af. Ik weet zeker dat als hij het geproefd had hij wel degelijk ‘om’ was gegaan.
Bij het doorbladeren van het boek krijg je trek. Natuurlijk vanwege de mooie foto’s en omdat de recepten redelijk makkelijk te maken zijn. Echt Hollands met een twist want de groentes en het fruit zijn van Hollandse (eigen) bodem. Inmiddels hebben we al een aantal recepten gemaakt uit Eten uit de volkstuin zoals de rode koolsalade en er is een wensenlijstje met zaken die nu nog niet verkrijgbaar of plukrijp zijn bijvoorbeeld de vlierbloesemchampagne. De rabarbercake is een blijvertje, dus jammer voor mijn zoon, maar er blijven nog genoeg dingen over die hij wel lekker vindt!

Ben je benieuwd naar Marleen haar moestuin lees dan hier of hier het interview dat ik met haar had in Utrecht.

www.kitchentablehappiness.nl