Hoewel dit al het tiende deel is in de ‘Boer Boris’ reeks, is het mijn eerste kennismaking met hem. Het boek telt verrassend veel pagina’s voor een prentenboek en de tekst in rijm leest makkelijk en is daarnaast zeer toegankelijk voor kinderen.

Vanwege vele herhalingen van tekst door het hele verhaal, kan een kind ook goed betrokken worden bij het boek. Stukjes tekst zelf invullen tijdens het voorlezen met daarnaast de voorpret vanwege de voorkennis. Omdat Sam de olifant zo graag wil houden, doet ze haar best de olifant te verkleden als verschillende boerderijdieren. Dit levert natuurlijk naast gekke situaties ook hele grappige tekeningen op! Omdat dit best een aantal keren gebeurt, zullen kinderen al snel in de gaten hebben dat wat Sam zegt niet klopt, dat het dier eigenlijk de olifant is.

Ook de tekeningen in het boek verdienen niets dan lof. Ze vullen de gehele bladzijdes en naast die gekke situaties zijn er nog veel meer dingen op te zien. Genoeg te kijken dus! Verder zijn de tekeningen naast mooi ook gewoon duidelijk, ook niet onbelangrijk.

Mocht het onderwerp ‘de boerderij’ voor sommige kinderen niet heel herkenbaar zijn, dan is daar wel makkelijk verandering in te brengen door ouders. Bijvoorbeeld door te gaan kijken bij een boerderij of een filmpje op te zoeken. Ook kan dit boek juist een leuke kennismaking zijn met voornamelijk de dieren op de boerderij. Zodoende is het boek nog leerzaam ook!

Mijn bijna vijfjarige lijkt dit boek al wel wat ontgroeid te zijn. Ik zou daarom dit boek aanbevelen voor kinderen van maximaal vier jaar oud.

Ik vind het moeilijk om dit boek te beoordelen met een aantal sterren omdat ik normaal ook meeweeg wat mijn dochter van een boek vindt. Dit wil ik echter dit keer niet doen, omdat de reden dat het boek haar minder aantrok niet door het boek komt, maar doordat zij wat ouder wordt.

Zelf heb ik nauwelijks iets op te merken aan het boek én ik kan mij goed voorstellen dat het boek wel aantrekkelijk is voor jongere kinderen. Daarom vind ik dat Boer Boris en de olifant 5 sterren verdient.