Sixten Jinks is de hoofdpersoon in ‘Snuff’. Sixten is een 28 jarige schrijver. Hij heeft inmiddels twee boeken voor jongeren geschreven die uiterst enthousiast zijn ontvangen. De recalcitrante levenshouding van de auteur heeft daar in belangrijke mate toe bijgedragen. Het spreekt de jeugd kennelijk aan dat Sixten zich gedraagt als een rebel, wegloopt tijdens interviews en openlijk toegeeft dat hij drugs gebruikt.

“Met toenemende verbazing staarde Arvid Lovgren naar de televisie. Schrijver Sixten Jinks was te gast in een praatprogramma. Zijn hele verschijning stond in schril contrast met het gestileerde decor en de bijbehorende, beeldschone presentatrice.”

Wanneer Sixten zich tijdens een signeersessie wederom van zijn ‘beste’ kant laat zien en er, midden in de sessie, vandoor gaat met een meisje –Elin-, gaat het mis. Kort na hun verdwijning uit de boekhandel worden Sixten en Elin gedrogeerd en ontvoerd. Wanneer ze weer bijkomen bevinden ze zich vastgebonden in een kelder met camera’s. Wie zijn de ontvoerders en wat willen zij? Vanaf dat moment lopen realiteit en fictie door elkaar en wordt hun leven een ware nachtmerrie.

“De sfeer wordt steeds grimmiger naarmate de stilte voortduurt. Het laatste dat Sixten zich nog herinnert is het benauwde gevoel, het gevoel dat hij stikte, kort nadat hij in de bestelbus stapte. Alles erna is één groot niets, een gapend gat in zijn geheugen.”

‘Snuff’ is een boek van bescheiden omvang; de inhoud is echter groots te noemen! Ondanks de geringe omvang van deze novelle is Hoffschlag erin geslaagd er een compleet verhaal van te maken met een prima spanningsopbouw, treffende karakteriseringen, goed toegepaste flashbacks en een verrassend plot.

Hoffschlag weet de toon van het verhaal uitstekend te treffen; haar dialogen zijn van een ongekende natuurlijkheid en passend bij de personages die ze ten tonele voert. Daarnaast is haar taalgevoel sterk ontwikkeld. Dit alles maakt ‘Snuff’ tot een absolute aanrader!

Over de auteur
Bronja Hoffschlag woont met haar echtgenoot in Rotterdam. Van jongs af aan schrijft ze en is ze gefascineerd door taal en het experimenteren met verschillende schrijfstijlen. Zo ontwikkelde zij haar eigen, onderscheidende manier van schrijven. Inmiddels heeft deze auteur diverse, zeer succesvolle boeken op haar naam staan. Met het eerste deel van haar Project X trilogie, ‘De Dode Kamer’, won zij de Hebban Debuut Prijs 2014.

Uitvoering
Uitgever: Agemo
ISBN 9789082137019
Paperback, 119 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/