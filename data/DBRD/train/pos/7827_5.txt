Dit is Trol. Hij vindt zichzelf groot, grauw en grof. Alles om hem heen vindt hij groot, grauw en grof. Totdatâ€¦.hij iets kleins ziet. Het zweeft, het dwarrelt. Wat zou het zijn? Ontmoet Trol in dit prachtige prentenboek van Tineke Lemmens & Margot Senden en ontdek wat de wereld een kleur gaat geven.
Vanaf de eerste dag ben ik al verliefd op Trol. Op de kaft staat hij lief, aandoenlijk, met grote ogen vol verwondering te kijken. De nieuwsgierigheid wordt meteen aangewakkerd, waar kijkt hij naar?
Het verhaal is eenvoudig, Tineke heeft gezorgd voor weinig tekst. Dit is prima, je zit meteen in de wereld van Trol. Jonge kinderen begrijpen hem en voelen met hem mee. De illustraties van Margot zijn sfeervol. In het begin zijn ze allemaal in mooie grijs-blauwgroene tinten omdat Trol zijn wereld als groot en grauw ziet. Maar op het eind is zijn wereld vol kleur, Margot heeft Trol midden in een veld vol paardenbloemen neergezet. Het geluk straalt van hem af. Mijn kleuters hebben ademloos geluisterd en hebben Trol in hun hartje gesloten.