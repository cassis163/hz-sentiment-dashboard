Kate Evans, dertig jaar oud, woont in Londen. Ze werkt als verpleegkundige in een psychiatrische privékliniek Frazier Health Clinic. Kate heeft echter een groot probleem, ze is de laatste tijd zo moe dat ze zich door de dag moet sleuren. Ze heeft een slaaponderzoek laten doen en daaruit blijkt dat ze narcolepsie heeft. Dit is een ziekte die je de onweerstaanbare drang geeft om in slaap te vallen.
Ze moet dit koste wat kost voor zichzelf houden. Het is niet aangewezen om dit tegen haar baas te vertellen want dan is ze haar job en bron van inkomsten kwijt. Zo goed als ze kan sleurt ze zich door de dag, ook haar collega’s mogen niets merken.
Maar dan doet er zich en opportuniteit voor waar ze geen ‘nee’ tegen zegt. De zolderverdieping van het ziekenhuis is verbouwd tot een VIP-ruimte waar beroemdheden buiten de schijnwerpers in alle rust kunnen herstellen. Ze moet een zwijgcontract tekenen en krijgt de job aangeboden. Voor Kate is dit de geschikte job en de loonsverhoging kan ook meetellen.
Haar patiënte is een negenjarig meisje van een heel beroemd koppel. Sienna heeft een trauma opgelopen en het is aan Kate om haar goed te verzorgen en bij te staan. Ondanks haar medicatie valt ze toch dikwijls in slaap op haar werk en iemand die het op haar heeft gemunt haalt daar zijn voordeel uit.
Dan gebeurt er iets verschrikkelijk en wordt ze op staande voet geschorst. Ze schreeuwt haar onschuld uit maar niemand die haar wil geloven. Komt er nog bij dat de paparazzi de jacht op haar hebben ingezet. Deze doen er alles aan om haar het leven zuur maken. En alsof dit nog niet genoeg is lijkt het wel of haar ziekte meer en meer de bovenhand begint te krijgen. Ze blijft niet bij de pakken neerzitten en wil bewijzen dat ze onschuldig is, ze wil haar gewone leven weer opnemen. Maar er is iemand die ook niet zal rusten tot ze het loodje legt …
Conclusie
Dit is Hilde’s vijfde thriller en voor de setting van het verhaal heeft ze Londen gekozen. Dit boek is geïnspireerd op waargebeurde feiten. Ze is daarvoor speciaal naar daar gereisd zodat elke plaatsnaam klopt. Het boek telt eenentachtig hoofdstukken, kort en krachtig. Het wisselt af wat er met Kate gebeurt en de moordenaar die ons een kijkje gunt in zijn hoofd. De betekenis van de titel is heel duidelijk als je het boek leest.
De auteur heeft met dit boek twee interessante onderwerpen aangesneden: narcolepsiepatiënten en sociale media. Hilde legt heel goed uit wat deze ziekte inhoudt en wat voor gevolgen dit heeft, nare symptomen die het de patiënt moeilijk maken om nog gewoon te kunnen functioneren. Deze ziekte verwerkt ze doorheen het verhaal zodat we een zeer goed beeld krijgen hoe Kate worstelt met het dagelijkse leven. Het tweede onderwerp is sociale media en wat voor nare gevolgen die kunnen hebben als er misbruik van wordt gemaakt. Van de een op de andere dag staat je wereld op zijn kop! Ook geeft ze heel goed weer wat de sensatiepers kan aanrichten en waar kun je beter zijn dan in Engeland om dit te onderstrepen. Het is een ware nachtmerrie voor degenen die ermee te maken krijgen!
Met Kate heeft Hilde een sterk personage neergezet dat, ondanks haar ziekte, niet bij de pakken blijft neerzitten. Het psychische aspect heeft hier ook weer de bovenhand zoals we van haar gewoon zijn. Ook de nevenpersonages komen goed uit de verf. De spanning wordt gestadig opgedreven en tijdens het lezen blijf je jezelf maar afvragen wie nu de dader is. Toegegeven, ik zat op een verkeerd spoor en dat maakte de plot nog verrassender.
De schrijfstijl, de originaliteit, de psychologie zijn van hoge kwaliteit. Spanning en emoties wisselen voortdurend af die gepaard gaan met cliffhangers. Heerlijk en simpel taalgebruik dat in de smaak zal vallen bij zowel Vlamingen als Nederlanders. Je leest het in een rotvaart uit, opzijleggen is hier niet van toepassing.
Het is een zeer scherpzinnig en goed uitgewerkt verhaal. Hilde heeft wederom bewezen dat ze toch wel een gevestigde waarde is in Vlaanderen en Boekenland en dat ze zeker voor niemand moet onderdoen! ‘Schemerzone’ is weer een schot in de roos! 5 sterren