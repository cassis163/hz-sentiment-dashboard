In eerste instantie had ik dit boek drie sterren gegeven, maar na uur uur nadat ik het had uitgelezen merkte ik dat ik de hoofdpersonen al miste en dus een stuk meer aan ze gehecht was geraakt dan ik dacht.

Fangirl is een lief verhaal over jeugdige liefde dat daarnaast ook aankaart hoe het is om met sociale angst te leven. De hoofdpersoon, Cath, is net als vele van onze generatie iemand die liever vlucht in fictieve werelden waar ze zonder compromis zichzelf kan zijn. Van haar favoriete boekenreeks, Simon Snow, kent ze de personages en de wereld door en door. Met deze personages voelt ze zich vertrouwd, dit in grote tegenstelling tot alle nieuwe mensen die ze tijdens het eerste jaar college ontmoet. Gaat het Cath lukken om de twee werelden te combineren?

Aan het einde van elke hoofdstuk is een bladzijde gewijd aan Simon Snow fanfiction, zogenaamd geschreven door Cath. Zelf vond ik deze fanfiction niet zo boeiend. Het is een soort slechte versie van Harry Potter en er wordt weinig context gegeven. Als lezer val je midden in het verhaal en doordat de stukjes tekst zo kort zijn, krijg je niet de kans om de personages te leren kennen en de verhaallijn te begrijpen. Desalniettemin is de obsessie van Cath erg herkenbaar als je zelf behoort tot een fandom en dat maakt het wel wat leuker om te lezen.

Qua taalgebruik zit het boek op de grens van een Junior en Young Adult boek, maar daardoor leest het wel lekker makkelijk weg.

Al met al vond ik dit een fijn en luchtig boek. Ik vind het erg geschikt voor op een vakantie of voor als je gewoon even wil ontspannen.