In het koninkrijk van Delain duikt er om de zoveel tijd een man op die onrust en chaos probeert te creëren ten einde het land in het verderf te storten. De huidige koning is al onder de invloed van de man – deze keer in de gedaante van hof tovenaar Flagg – maar Flagg voorziet dat het vrijwel onmogelijk zal zijn om kroonprins Peter tot slecht heersen aan te zetten. Zijn jongere broer, prins Thomas, daarentegen is een stuk minder eerbaar en sterk. Daarom smeedt Flagg een plan om te zorgen dat Thomas op de troon terecht zal komen.

The Eyes of the Dragon is anders dan we doorgaans van Stephen King gewend zijn. Dit keer geen bloedstollende horror, maar sprookjesachtige fantasy inclusief mooie illustraties en een verteller die zich af en toe tot de lezer richt. Hierdoor is het boek uitermate geschikt als voorleesboek. Maar er zijn vast en zeker ook jonge lezers die er veel genoegen aan zullen beleven om het boek stiekem ’s avonds in bed onder de dekens te lezen.

De titel is een tikkeltje misleidend – want er komt maar heel vluchtig een draak voorbij – maar daar zal geen haan naar kraaien als het verhaal eenmaal op gang komt. De personages zijn niet bijzonder genuanceerd neergezet, maar dat past wel bij een boek dat toegespitst is op kinderen. Thomas is trouwens wel een waardevol karakter, want zijn acties laten zien dat ook goede mensen slechte dingen kunnen doen. Net als het belang van familie en vriendschap vind ik dat een prima thema voor een jeugdboek.

Dit is vintage King. Lekker spannend, uitgebreid en moeiteloos geschreven. En omdat het een ander genre betreft, geschreven voor een jonger publiek: ook geschikt voor angsthazen!