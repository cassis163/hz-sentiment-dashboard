Nog nooit had ik een boek gelezen over Zeeland en aangezien ik daar woon móest ik dit boek gewoon lezen. En dat heb ik dan ook met alle plezier gedaan. De achterflap vond ik wel grappig: "Het achterhaalde gebied van Nederland". Tja, wat moet ik daar nu op zeggen. Als trotse Zeeuw was (ben!) ik daar natuurlijk niet heel erg blij mee, *wink*.

Maar goed, in eerste instantie deed het verhaal me heel erg denken aan Matched van Ally Condie, en ik was daarom bang dat United ook een irritante driehoeksverhouding zou hebben en erg veel gemeen zou hebben met Matched. Gelukkig was dit niet het geval.

Het verhaal voelde erg realistisch aan. Ik zag werkelijk voor me hoe Zeeland verpieterd was en hoe moeilijk de mensen het hier moesten hebben. Ik las écht over Nederland, maar dat het zich in 2114 afspeelde heb ik dan weer niet echt gemerkt. Het had ook gewoon 2014/2015 kunnen zijn met een achterhaald Zeeland. Dit vond ik wel jammer.

Ik heb het boek lekker snel weg kunnen lezen doordat het erg vlot geschreven is. Er was geen overdreven moeilijke taal gebruikt en alles was helder beschreven. Verder kan je zowel met Feline als met Stijn erg goed meeleven. De emoties van beide personen - maar vooral van Feline - ontroeren je soms echt. Verder: het feit dat hen perspectieven zich afwisselen vind ik zeker een toegevoegde waarde aan het verhaal.

Wat ik echter wel jammer vind is het feit dat het allemaal wat voorspelbaar was. Het stoorde niet, want ik ging alsnog als een sneltrein door het boek heen omdat Nadine er toch ook een zekere spanning in wist te behouden, maar toch had ik wat meer het verrassingseffect terug willen zien. Bijvoorbeeld rondom het programma "United": Dat er mensen zijn die het er niet mee eens zijn, was te verwachten. Dat het uit de hand zou lopen was te verwachten. Hóe het uit de hand ging lopen, was voor mij ook redelijk voorspelbaar. Ik zag het allemaal wel aankomen. Dit had ik op meerdere punten in het boek.

Nog één klein puntje: De namen Willem, Constantijn (Stijn) en Pippa. Volgens mij ken ik die namen ergens van, ;). Originelere namen had denk ik leuker geweest. Ik ergerde me er een inimini beetje aan.

Al met al geef ik het boek een waardering van vier of vijf. Gewoon omdat het echt heerlijk snel weg las en ik helemaal in het verhaal getrokken werd. Die paar kleine minpuntjes zijn op zich te overzien. ;)

Waardering: 4/5
- Heerlijk vlot en gemakkelijk geschreven.
- Je leest het vanuit twee perspectieven: Feline & Stijn
- Goed uitgewerkte karakters.
- Voelt realistisch aan.
- Helaas wat voorspelbaar.

Een erg leuk boek van Nederlandse bodem! Geen fantasy, geen harde actie, maar gewoon een leuk boek over twee levens die aan elkaar gebonden worden en er samen het beste van zullen moeten maken, met de nodige ups en downs. Aanrader, maar voornamelijk voor meiden. ;)

Deze recensie is ook te vinden op: Pure Wordsmithery, onderdeel van een creatief bureau met een liefde voor boeken: Creatief Brein.