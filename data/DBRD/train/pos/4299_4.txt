Deze opvolger van het ijzersterke debuut van het schrijversechtpaar Ahndoril "Hypnose" is al net zo'n sterke thriller, maar een compleet andersoortig verhaal. Hoofdpersoon is, net als in Hypnose ook nu weer, de in Finland geboren, maar in Zweden werkzame commissaris Joona Linna.
Contract vliegt meteen aan met heel veel gebeurtenissen, een heel vreemde moord, vermeende zelfmoord, een vlucht met achtervolging, brandstichting en een poging daartoe, actiegroepen en bemoeienis van de veiligheidsdienst Säpo ........ en de moorden en collatoral damage nemen fors toe naarmate het verhaal vordert. De pacifistische Penelope Fernandez is vredesactivist en voorzitter van de vredesbeweging in Zweden, een bekend persoon dus. Zij is het middelpunt van het verhaal en haar vriend Björn Almskog is ongewild, maar zeker niet onschuldig, deelgenoot van de acties die tegen Penelope gericht zijn. Haar angst is in het boek bij wijze van spreke voelbaar. Het waarom, hoewel het begin van het verhaal wel enige houvast biedt, lijkt lange tijd verborgen te blijven, totdat bij elk hoofdstuk de informatie naar de lezer verder toeneemt, de personages onderling meer verband krijgen en allemaal meegevoerd worden naar het dodelijke einde. Zo wordt de overheidsinstelling ISG (Inspectie Strategische Goederen) en wapenhandel onderdeel van het verhaal en de richting waarheen dit verhaal naar toe gaat wordt dan duidelijker en tegelijkertijd wordt het levensverhaal van inspecteur Axel Riessen van deze dienst ook meegenomen in het boek. Joona Linna van de Stockholmse rijksrecherche moet al zijn kwaliteiten en vaardigheden inzetten om steeds te doorgronden wat er gebeurt is en vooral, uit welke hoek de dreiging komt. Zijn analytisch vermogen en het feit dat hij (in stilte, in gedachten, soms bijna mediterend) zaken kan overzien om juiste conclusies te trekken komen hem ook hier weer goed van pas. Soms leidt dat zelfs tot briljante ideeën, zoals bij het vaststellen van een datum aan de hand van de foto, die in dit verhaal een bijzondere hoofdrol speelt - laat je vooral verrassen door het onderzoek dat de schrijvers hiervoor gedaan moeten hebben om tot dit idee en uitwerking te komen.
De toevoeging van extra personages gedurende het verhaal brengt weer steeds een extra laag aan die je aandacht opslokt. Hoe verhoudt alles zich tot elkaar? Verhaallijnen die los van elkaar beginnen, elkaar later overlappen om vervolgens in complete plaatje op te gaan waardoor de lezer regelmatig in verwarring achtergelaten wordt, onkundig van naderende ontwikkelingen, hetgeen verderop wel weer door duiding in een volgend hoofdstuk -op andere locatie of binnen andere verhaallijn- steeds weer goedgemaakt wordt. Hierdoor dwingt het verhaal je bijna steeds om verder te willen lezen.

Spanning, actie en een uitstekende opbouw van een web van acties, misdaad, intriges en belangen van personen. Goed recherchewerk gecombineerd met veel -en goed uitgelegd- forensisch speurwerk zijn de fijn gecombineerde ingrediënten van deze thriller. Heel veel vaart in het verhaal, snelle acties en afwisseling van verwikkelingen zorgen ervoor dat je geen zin om het boek even aan de kant te leggen - spannend van begin tot eind; bijblijven is de boodschap. Een achtbaan van spanning met heel veel ontwikkelingen en personages, maar wel heel volgbaar en vlot geschreven. Een uitstekend verhaal, die behoorlijk realistisch blijft -nergens zwaar over de top of volslagen ongeloofwaardig- die waard is om verfilmd te worden. Een absolute aanrader dus.