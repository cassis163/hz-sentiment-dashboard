In Een dag in December volg je de levensloop van Laurie, Sarah en Jack. Wanneer Laurie op een winterse Decemberdag de bus neemt, ziet ze aan de halte een jongen zitten. Hun blikken kruisen elkaar, en Laurie voelt aan alles dat hij de ware is… Maar dan rijdt de bus door. Laurie probeert een jaar lang de jongen terug tegen het lijf te lopen. Dan stelt haar beste vriendin Sarah haar nieuwe vriend voor: Jack - de jongen van de bushalte. Laurie besluit haar vriendin het geluk te gunnen en verder te gaan met haar leven. Maar wat als het leven andere plannen heeft?

Josie Silver heeft het verhaal in Een dag in December verspreid over 10 jaar. In Januari maakt Laurie steeds haar goede voornemens, en uiteraard speelt de Decembermaand van elk jaar een cruciale rol in het verhaal. Doorheen de jaren blijkt hoe moeilijk Laurie het heeft met de relatie tussen Sarah en Jack. Het verhaal wordt ook vanuit het perspectief van Jack verteld, waardoor de lezer weet dat ook hij worstelt met die ene dag in December, zoveel jaren geleden.
Desondanks blijkt het leven andere plannen met hen te hebben, waardoor dat ene magische moment steeds verder weg lijkt te zijn.

Doordat de maanden en jaartallen in de hoofdstukken snel op elkaar volgen, is het voor de lezer niet altijd makkelijk om door te hebben hoeveel tijd er tussen ligt. In het begin lijkt dit wat verwarrend, en lijken de personages hun levens ook niet echt diepgang te krijgen.
Pas naar het einde toe krijgt het verhaal meer emotionele diepgang, en blijkt waarom er gekozen is voor het verhaal te spreiden over 10 jaar. Het doet je als lezer nadenken over hoe je leven in een tijdspanne van ‘amper’ 10 jaar kan veranderen.

Uiteraard kan je door het genre ‘feelgood’, en de verwijzing naar Love Actually op de achterflap als lezer al lichtjes raden hoe het verhaal zal aflopen. Toch zijn er enkele momenten in het verhaal dat de lezer hierover van gedachte kan veranderen, wat het interessant maakt om verder te willen lezen. Want hoe eindigt het nu precies?

Josie Silver weet met haar debuut de lezer te boeien en te ontroeren. Ideaal boek om je tijdens de wintermaanden mee onder een dekentje mee op de bank te nestelen!