Ellen Groenenboom leidt samen met haar drie honden een teruggetrokken bestaan op een oude boerderij, weg van de bewoonde wereld. Als erfgename van het Groenenboomimperium kan ze doen en laten wat ze wil. Groenenboom Hotels is een begrip en na het overlijden van haar ouders, door een fataal ongeluk, hebben Ellen en haar tweelingzus Eveline dit imperium geerfd. Ellen is nog getrouwd met Rogier, maar ze leven al geruime tijd apart. Toch is Rogier nog regelmatig bij haar en dan is het net alsof ze nog samen zijn.

‘Ik voelde me schuldig. Ik wist dat die ruzie over mij ging. Over die ene afschuwelijke middag.‘

Al enige tijd ontvangt Ellen dreigmailtjes maar het is een raadsel van wie deze zijn. Als ze op een dag met haar honden aan het wandelen is wordt een van haar honden door een wildvreemde man doodgeschoten. Enkele dagen later blijkt deze man te zijn vermist en Ellen begint zich af te vragen of dit verband houdt met de dreigmails. Ze wordt bang en vraagt zich ook af of dit te maken heeft met een incident uit het verleden. Als veertienjarig meisje is ze door een onbekende man verkracht en de zaak is nooit opgelost. Tijdens haar zoektocht naar de waarheid stuit ze op geheimen uit het verleden, die haar leven veranderen in een ware hel. Wie probeert haar kapot te maken en wie kan ze nu nog vertrouwen?

‘Eerst lijkt het alsof de oude Drent me geruststellend aankijkt, alsof ze wil zeggen dat het allemaal wel meevalt, dat ze alleen even op adem wil komen. Dan zie ik hoe het licht in haar ogen dooft.‘

Schaduwen verhaalt vanuit meerdere perspectieven. Een veelvoud van personages maar telkens wordt duidelijk aangegeven wie er aan het woord is waardoor alles prima te volgen is. Elk personage draagt een geheim met zich mee en af en toe wordt er wel een tipje van de sluier opgelicht, maar net niet genoeg om de geheimen volledig te kunnen ontrafelen. Er blijft steeds een stukje verborgen waardoor de twijfels alleen maar toenemen en je ook als lezer niet meer weet wie je kunt vertrouwen.

‘Ik vind het verschrikkelijk wat er gebeurd is, wat ik gedaan heb, maar het was noodzakelijk. Ik kon niet anders. Ik heb het voor Suzy gedaan.’

De thrillers van Franssen zijn absoluut niet standaard te noemen. Elke keer weet ze originele invalshoeken te verzinnen en haar eigenzinnige schrijfstijl maakt het plaatje compleet. Ook met Schaduwen presteert ze het om een thriller neer te zetten die door de geheimzinnigheid rondom de personages continu intrigeert en de lezer volledig inpakt. De zorgvuldige uitwerking laat geen losse eindjes achter, elk geheim zal uiteindelijk ontrafelt worden al zijn er een aantal die niet aan een rampzalig gevolg kunnen ontkomen.

‘Het verleden is voorbij. Wat telt is het heden. Dit moment.‘

Franssen is tijdens het schrijven niet over een nacht ijs gegaan en dit is merkbaar in deze nauwkeurig geconstrueerde thriller. Ze heeft er ruim de tijd voor genomen om alles tot in de puntjes uit te werken en ze is hier uitstekend in geslaagd. Echt alles klopt van begin tot eind. Schaduwen is een thriller waar je U tegen zegt…