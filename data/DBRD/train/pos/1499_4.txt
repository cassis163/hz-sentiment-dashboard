Er was eens een prinses. Ze werd het slachtoffer van een boze heks, maar werd gered door een heldhaftige prins. Ze trouwde met hem en ze leefden nog lang en gelukkig. Zo verlopen tal van sprookjes, maar niet in Bedtijdverhalen voor rebelse meisjes. In dit boek staan honderd echte verhalen over bijzondere en inspirerende vrouwen van over de hele wereld.
Het begon allemaal met een campagne op Kickstarter waarmee auteurs Elena Favilli en Francesca Cavallo meer dan één miljoen dollar ophaalde om hun idee te financieren. Met een anti-prinsessenboek wilden ze een tegenoffensief bieden aan de stereotypische rollen die meisjes en jongens vaak toebedeeld worden in kinderboeken.
Ze brachten tal van sterke vrouwen samen in hun boek. In een minibiografie die vaak begint met ‘er was eens’ wordt hun leven verteld. Het zijn uiteraard geen gedetailleerde levensverhalen, want ze beslaan maar één bladzijde. Het is eerder een soort kennismaking met allerlei rolmodellen. De vrouwen komen uit erg verschillende landen en tijdperken en hebben uiteenlopende beroepen. De variatie is dus groot en door de alfabetische volgorde is het onvoorspelbaar welke soort personen er naast elkaar zijn beland. Zo staat verpleegkundige Florence Nightingale naast kunstenares Frida Kahlo en staat keizerin Jingū naast rockster Joan Jett. Er zijn verhalen over sporters, wetenschappers, politici, piraten, kunstenaars, spionnen… Elk meisje  vindt wel een vrouw terug die haar kan inspireren en elke jongen krijgt de kans om kennis te maken met een reeks vrouwen die op hun eigen manier de geschiedenis mee bepaalden. Hoewel het boek zich voornamelijk richt op het bezielen van meisjes, wil het ook laten zien wat er mogelijk is in een wereld waarin traditie en je afkomst niet bepalen hoe ver je dromen mogen reiken. Het wil gelijkheid bevorderen. Op het einde van het boek mag de lezer (7+) haar eigen verhaal schrijven en een portret tekenen.
Een knappe toevoeging aan de verhalen zijn de afbeeldingen. Vrouwelijke kunstenaars van over de hele wereld hebben een bijdrage geleverd aan het boek en de pioniers en baanbrekende dames een gezicht gegeven. De portretten zijn even divers als de biografieën. Er is bijvoorbeeld een knappe potloodtekening van Nina Simone, een elegant schilderij van farao Hatsjepsoet en een popartachtige afbeelding van activiste Manal Al-Sharif. De illustraties zijn heerlijk om naar te kijken en zijn een verrijking voor het boek. Elke tekening is overigens voorzien van een mooi citaat van de beschreven persoon.
De tekst is eenvoudig gehouden en beperkt zich tot de sleutelelementen uit het leven van de geportretteerde vrouw. Dat maakt dat het soms wat oppervlakkig aanvoelt en dat de nieuwsgierigheid niet helemaal bevredigd wordt, al zijn het stuk voor stuk schetsen van boeiende levens. Het zijn verhalen die vragen om gelezen en voorgelezen te worden. Hoewel ze soms wat kort door de bocht gaan, bereiken ze hun doel: ze tonen wat vrouwen kunnen bereiken en hoe ze het verschil kunnen maken in hun eigen leven en dat van anderen. Moeilijke woorden worden niet uit de weg gegaan, gelukkig wordt er niet mee overdreven en is het gebruik steeds in functie van de biografie. Het lettertype had een tikje groter mogen zijn, maar door de regelafstand blijft het goed leesbaar.
Met Bedtijdverhalen voor rebelse meisjes realiseerden Elena Favilli en Francesca Cavallo hun droom om een boek op de markt te brengen dat meisjes aanzet om door te zetten, gul en bevlogen te zijn, een boek dat aantoont dat ook meisjes de wereld kunnen veranderen. Ze hebben er voor weten te zorgen dat het nergens aanvoelt als een naslagwerk, maar eerder een soort eerbetoon. Het is het soort boek waarvan er meer mogen verschijnen en dat op het nachtkastje van menig meisje hoort te liggen.