Sonchai Jitpleecheep (probeer het eens snel uit te spreken) is een jonge politieman die woont en werkt in Bangkok, in het beruchte District 8. Dit is het district van de toeristen die op de belangrijkste attractie van Bangkok afkomen: de vele jonge en mooie vrouwen. Prostituees, in dit geval. De moeder van Sonchai, Nong, beheert samen met politiecommissaris Vikorn ‘The Old Man’s Club’, een zeer succesvol bordeel. Sonchai doet zijn werk als politieman dat ook in dit verhaal (het vorige, Bangkok 8, is in het Nederlands verschenen onder de titel Bangkok 8) onlosmakelijk verbonden is met zijn werk als ‘papasan’ in de club van zijn moeder. Op een avond komt Chanya, het meest succesvolle meisje in de club, badend in het bloed binnen. Ze rent direct naar haar kamer. Na veel gedoe komt het verhaal los: ze heeft een blanke klant vermoord. Commissaris Vikorn weet wel raad: hij dicteert een prachtige bekentenis en uiteraard treft Chanya geen blaam, het was zelfverdediging. Opvallend genoeg echter blijkt langzamerhand dat Chanya het slachtoffer iets beter gekend moet hebben dan zij wel wil toegeven, en als er dan ook nog CIA-agenten op de stoep staan, is het feest helemaal compleet.

Bangkok Tattoo is werkelijk hilarisch om te lezen; of het nu allemaal klopt wat John Burdett schrijft over het dagelijks leven in een bordeel in Bangkok of niet, het blijft leuk. Maar leuk met een randje: het randje waarin Burdett laat zien hoe het nu komt dat zoveel mooie jonge vrouwen voor dit bestaan kiezen. En hoe zij denken over ons, Westerlingen, én over hun eigen leven. Sonchai is niet het doorsnee type politieman, zelfs niet naar Thaise begrippen, maar hij slaat zich met moed en flair door de nare situaties heen die zijn werk met zich meebrengt. Intussen heeft hij dan ook nog tijd om een jonge collega onder zijn hoede te nemen. En daarnaast duikt hij in zijn verleden om belangrijke zaken tot een goed einde te brengen. Een boek met een bij tijd en wijle grappige plot, sfeervolle beschrijvingen, heel veel humor én wijze lessen over het Boeddisme. Heerlijk! (Door: Jannelies Smit)