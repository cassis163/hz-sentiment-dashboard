Ergens waar je niet wil zijn vertelt het verhaal van alledaagse beslommeringen in kleurrijke aquarelprenten. Het verhaal begint met Bert, nogal een grijze muis, die een feestje houdt in zijn appartement. Gesprek van de avond is echter de populaire Robbie die niet aanwezig is. Wat volgt is een melancholische bespiegeling van het leven vol herkenbare dialogen. Naar de kapper gaan, dansen, drinken, one night stands, solliciteren naar een nieuwe job, platgedrukt worden in de metro: je vindt het allemaal in deze prachtige graphic novel van Brecht Evens.
Waar Brecht Evens je aandacht weet te trekken met zijn kleurrijke tekeningen, is het verhaal absoluut niet te onderschatten. Door de hoge herkenbaarheidsfactor is het boek hilarisch grappig, om op volgende momenten opeens bijna pijnlijk te zijn in haar observaties. Met weinig woorden weet Evens de juiste sfeer op te roepen op zo'n manier dat tekst en beeld naadloos in elkaar overgaan. Dialogen voelen echt en nooit kunstmatig aan. Hoewel het verhaal ergens een soort eenzaamheid uitstraalt, weet het de lezer ook met een positieve noot te raken. Schaterlachen gegarandeerd. Het enige minpunt is dat het boek veel te snel uit is.
Deze recensie verscheen ook op Boekvinder.be.