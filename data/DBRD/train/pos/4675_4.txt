Ons soort mensen van Juli Zeh is geselecteerd voor de Europese literatuurprijs 2017, wat ook de reden is waarom ik dit boek gelezen heb. De Europese literatuurprijs is een prijs die niet enkel naar de schrijver gaat, maar ook naar de vertaler van het boek. Juli Zeh is op dit moment één van de grootste schrijfsters op Duitstalig grondgebied. Ze won reeds tal van prijzen voor haar boeken en brak door met Speeldrift bij het grote publiek. Ok haar essaybundel Briefroman werd warm onthaald.

Ons soort mensen gaat over het dorpje Underleuten dat in Duitsland gelegen is. Op een dag worden alle dorpsbewoners verwacht op de gemeenteraadsvergadering, omdat er een windmolenpark op een afgebakend grondgebied zal worden geïmplementeerd. Hierdoor ontstaat er conflict tussen de verschillende dorpsbewoners. Zo willen Flieβ, de vogelbeschermer en zijn vrouw dat er geen windmolenpark komt om zo de kemphaan die daar verblijft te beschermen en ze starten een petitie. Mevrouw Franzen daarentegen bezit grond op het gebied waar het windmolenpark kan komen. Zij bezit slechts een klein aandeel van dat grondgebied, waar zowel Gombrowski als Meiler jacht op maken. Franzen die een droom heeft om haar eigen ranch te beginnen profiteert echter van deze situatie. Ook de oude vete tussen Krom en Gombrowski komt weer naar boven drijven en zo leer je alle intriges tussen de verschillende dorpsbewoners kennen.

Door heel de hetze rond het windmolenpark leer je de verschillende dorpsbewoners beter kennen. Doordat het boek in verschillende hoofdstukken is opgebouwd die iedere keer de gedachten van een andere dorpsbewoner aan het licht brengt, leer je de personages beter kennen en leer je ook oude intriges en vetes beter begrijpen. Zo leer je Franzen kennen als iemand die zeer berekend is in haar gedrag en mensen bedriegt om zo haar zin door te drijven. Zo gebruikt ze zowel Gombrowski als Meiler om haar ranch voor haar paard Bergamotte te kunnen bouwen, want met het geld dat ze zal verdienen door haar stuk grond te verkopen, zal ze dit kunnen bewerkstelligen. Gombrowski leren we dan kennen als iemand die zijn vrouw bedriegt en misbruikt, maar is hij daadwerkelijk zo hardvochten als hij eerst lijkt? Zo leer je mensen beter kennen en krijg je meer sympathie voor hen als ze eerst antipathiek lijken of krijg je meer antipathie als ze eerst sympathiek lijken. Je krijgt naarmate dat het boek vordert dus steeds meer inzicht in het handelen van de verschillende personages wiens gedrag soms op het irrationele af kan zijn.

Qua vertaling is dit boek zeer vlot vertaald. Het leest zeer aangenaam en de taal is ook zorgvuldig gekozen. Ook het feit dat het boek in relatief korte hoofdstukken is opgedeeld, bevordert de leessnelheid. Dit boek is zeker een aanrader als je geïnteresseerd bent in de psychologie van de mens, want op deze manier leer je hoe mensen denken en hoe ze de wereld en andere mensen percipiëren.