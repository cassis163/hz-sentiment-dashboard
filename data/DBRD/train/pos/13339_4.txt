Ze is kwiek, bij de tijd, eigenwijs en wereldwijs. Ik heb het over de 75-jarige, Nigeriaanse Morayo Da Silva voor wie de hoofdrol is weggelegd in ‘Als een muildier dat roomijs naar de zon draagt’.

Morayo was gedurende haar werkende leven hoogleraar Engels. Sinds haar pensioen geniet zij van haar leven in het hippe San Francisco; ze maakt roadtrips in haar vintage Porsche, maakt graag een praatje en mijmert over haar favoriete romanfiguren. Er zijn bovendien enkele mannen in haar leven. Zo is er de charmante Palestijnse winkelier Dawoed, de dakloze Grateful Dead-fan Sage en de dichter Antonio voor wie ze altijd al meer voelde dan voor wijlen haar echtgenoot, de diplomaat.
“Ik hoopte mijn vriendin uit te kunnen nodigen voor mijn verjaardagsfeestje, omdat ik niet hou van feesten waar iedereen van dezelfde leeftijd is. Ik wil geen feestje geven alleen voor oudere mensen, en bovendien voel ik me niet oud, mijn chronologische leeftijd buiten beschouwing gelaten.”
Terwijl Morayo druk doende is haar 75e verjaardag te organiseren, komt zij ten val. Daarmee komt in één keer een einde aan haar kostbare onafhankelijkheid. Er zit niets anders op dan dat zij hulp aanvaardt van anderen.

In ‘Als een muildier dat roomijs naar de zon draagt’ kijkt Moraya terug op haar leven, haar huwelijk, de verhouding die ze ooit had en de reizen die ze maakte. Naast haar eigen mijmeringen en herinneringen, is er ook ruimte voor de gedachten van veel andere mensen die haar pad kruisen of hebben gekruist.

“Ik zal heus zijn aanraking niet voor een flirt aanzien en ook zelf niet met hem willen flirten. Maar dat laatste is niet waar. Ik flirt wel degelijk wanneer ik grapjes maak over mijn krakende knieën en stramme gewrichten, terwijl ik al die tijd hoop dat hij me ermee zal complimenteren dat ik in zo’n goede conditie ben.”

De auteur van dit boek, Sarah Ladipo Manyika, hanteert een warme, dragende schrijfstijl. Vooral haar hoofdpersonage weet zij zó tot leven te brengen dat je als lezer het gevoel hebt naar Morayo’s verhalen te luisteren terwijl je naast haar zit. Je beleeft haar avonturen met haar mee en vat een spontane sympathie op voor deze kwieke ‘oudere’.

Het verhaal is origineel, de insteek pakkend en de constructie van een prima niveau. Bovendien is de taalbeleving van Manyika bovengemiddeld goed. Kortom, een intrigerend verhaal over hoe het is om te ervaren dat je wel ouder wordt qua lijf en leden, maar niet van geest. Een verhaal ook over verlangens en herinneringen.

Over de auteur
Manyika werd geboren in Nigeria en woonde in Kenia en Engeland. Manyika studeerde aan de Universiteit van Birmingham, maar ook in Frankrijk en in Californie. Een ware globetrotter dus. Ze is in 1994 getrouwd en doceert literatuur aan universiteiten in San Francisco en Londen. Er is al behoorlijk wat werk van haar gepubliceerd, met het boek In Dependence als meest recente werk.

Uitvoering
Uitgever: De Geus
ISBN: 9789044541427
Paperback, 160 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/