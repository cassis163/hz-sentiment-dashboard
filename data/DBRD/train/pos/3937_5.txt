Dit boek stond al lange tijd op mijn leeslijst, dus ik was verguld toen ik het in de bieb zag staan.
Paul Biegel, dit jaar alweer tien jaar dood, schreef kinderromans en korte verhalen. In De zoute goudvis zijn zeven van die verhalen verzameld en geïllustreerd door Mies van Hout. En wat een prachtige verzameling is het geworden.

In De drie vogeltjes maken we kennis met Hip, Wip en Nipperdenipsi Pip, die een voorkeur hebben voor alles wat glimt. De graskabouter heeft zijn eigen ziekenhuis waar hij zorgt voor torren, kevers, rupsen en een bijzonder kieskeurige vlinder. Hij is nogal kortaf tegen zijn patiënten, maar ze mogen niet klagen want hij helpt ze maar mooi. Om De ondeugende schoenen moest ik hardop lachen. Alle schoenen gaan ‘s avonds de hort op en kunnen zonder die lastige voeten eindelijk zelf eens bepalen welke kant ze op gaan.