Ruzie, ruzie en nog eens ruzie! Zo herkenbaar als je een broer of zus hebt. Een flinke scheld- en worstelpartij tussen broer en zus komt in de beste families voor. Ook bij hen die in de Upper West Side van New York wonen. In dit eerste deel van ‘De Tepper tweeling’-serie van schrijver Geoff Rodkey maken we kennis met de twaalfjarige tweeling Claudia en Ries (Richard). Het boek is uit het Engels vertaald door “lastige kinderen-kenner” Bies van Ede. De ruzie van Claudia en Ries is niet zomaar een ruzie. Het begint met een onschuldig lijkend potje bekvechten over een tosti en een scheet en eindigt 215 bladzijden later in een complete veldslag (gelukkig is deze digitaal…).

In De Tepper tweeling maakt ruzie (en niet zo’n beetje ook) brengt Claudia verslag uit van de ruzie met haar broer. Het op een interview lijkende verhaal wordt afgewisseld met sms’jes van de ouders, e-mails met vrienden, handgeschreven commentaren van broer en zus, kopieën van chatpagina’s en screenshots van een computergame. Om het verhaal te verduidelijken en op te leuken staan er ook nog zelfgemaakte tekeningen, plattegronden en heel veel zwart-wit foto’s in. Voor het brein van een volwassene is dit wellicht een heel rommelig geheel, maar een tienjarige zal zich hier prima in herkennen. Dit geldt ook voor het taalgebruik van het boek. Gewoon niet aan ergeren, het zal de lezer van het boek echt niet ‘boeie’. ‘Duh!’ Geoff Rodkey maakt lezen leuk. Ook voor kinderen die normaal gesproken liever achter hun PC zitten of met hun telefoon spelen.

Nadat Ries haar vals heeft beschuldigd wil Claudia maar één ding en dat is wraak. Ze stopt  een dode vis in zijn schooltas en stuurt hem namens een voetbalclub een valse e-mail. Ries slaat terug door een vreselijk filmpje van zijn zus op de chat te plaatsen. Hiermee is de maat vol voor Claudia. Het is oorlog! Op Mega Word gaat ze de strijd aan met haar broer. Maar liefst zes van de zestien hoofdstukken in het boek gaan over hun digitale oorlogsvoering. Dat is veel, maar gelukkig trekken broer en zus er een belangrijke les uit.

Achter al die lollige teksten zit ook nog eens een goed verhaal. We zien in het boek hoe verslavend de computergames zijn, wat de gevolgen van cyberpesten kunnen zijn én ontdekken dat al dat ruzie maken uiteindelijk  niets oplost.

Er zit één minpuntje aan het boek. Mocht je het verhaal ’s avonds in bed willen lezen, bijvoorbeeld omdat je broer of zus het niet mag zien, dan heb je een probleem. De letters zijn zo licht afgedrukt dat ze in het schemer niet te lezen zijn. Veel foto’s zijn juist te donker van kleur, waardoor het moeilijk te zien is wat er op afgebeeld is.

De tweeling heeft een eigen website. Hier kun je informatie vinden over de auteur en alle karakters uit de serie, video’s bekijken en heel veel chats lezen. In de oorspronkelijke Engelse versie en dus ook op deze site heet de tweeling Claudia en Reese Tapper. Een vertaling van de namen was misschien niet nodig geweest, maar laten we daar maar geen ruzie over maken met Bies. De Tepper tweeling heeft ons immers net geleerd dat we dit niet meer moeten doen.