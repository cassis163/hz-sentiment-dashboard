Vanaf het moment dat Michael wakker wordt na het ongeluk, krijgt Julia het gevoel dat hij veranderd is. De scène waarin Michael op de plaats van het ongeluk even tot bewustzijn komt en haar naam zegt, heeft Jen Minkman zeer mooi beschreven. Julia krijgt het gevoel alsof ze elkaar al tijden kennen en een hechte band hebben. Maar die hebben ze echter nooit gehad, sterker nog, Julia vertrouwt Michael niet meer na die desastreuze date. Echter valt het ook haar vrienden op dat Michaels houding ten opzichte van Julia volledig veranderd is en dat er iets tussen hen speelt. Julia kan het zelf niet verklaren. De aantrekkingskracht tussen de Michael na het ongeluk en Julia is goed beschreven. Je krijgt er bijna zelf vlinders van in je buik.
De schrijfster laat met regelmaat doorschemeren dat er iets bijzonders aan de hand is met Michael na het motorongeluk. Je begint in de loop van het verhaal een steeds groter vermoeden te krijgen wat er speelt. Dit werkt in dit geval in het voordeel van verhaal, de schrijfster laat je net genoeg in het ongewisse of er nu écht iets met Michael aan de hand is, of dat het misschien toch alleen maar een neveneffect is van zijn hoofdletsel. Het maakt het verhaal intrigerend en mysterieus.

Het verhaal speelt zich af in Oostenrijk. Ik vind het aangenaam en prettig lezen dat de schrijfster korte begrippen zoals ‘Grüß Gott’ en ‘Klasse’ in het Duits vermeld heeft. Het geeft je echt het gevoel dat je je in Oostenrijk bevindt. Ook woorden zoals ‘Volksschule/Hauptschule’ helpen mee aan de setting van het verhaal. Geweldig vind ik het ‘Halli-hallo’. Het deed mij direct denken aan de tijd toen ik zelf als tiener in Duitsland heb gewoond. Jen Minkman heeft met deze enkele Duitse woorden de juiste toon getroffen bij de tieners.

En dan het bos waar Julia met regelmaat hardloopt of zich terugtrekt: Jen Minkman heeft dit bos prachtig beschreven: het groen, de stilte, de geuren, de geluiden. Het is bijna alsof je er zelf in rondloopt.

Jen Minkman heeft ook bij de kleinere details goed gelet op waarheidsgehalte: de moeder van Julia werkt in de Spar en die winkelketen bestaat ook daadwerkelijk in Oostenrijk. Verder zijn de namen van de personages aangepast aan het land waar het zich afspeelt.
Wat mij wel opviel, is dat er veel sms’jes in plaats van appjes worden gestuurd, volgens mij wordt WhatsApp meer gebruikt door tieners.

Dit boek is niet zomaar in één hokje te stoppen. Het is een liefdesverhaal, maar heeft ook bovennatuurlijke elementen en leest met regelmaat als een thriller.
Maar bovenal is het een zeer bijzonder en ontroerend liefdesverhaal.

Ik moet eerlijk bekennen dat ik op het laatst even moest slikken van ontroering na het lezen van dit magische liefdesverhaal.

De jongen uit het woud (een magisch liefdesverhaal) van Jen Minkman krijgt van mij 4,5 sterren.

Jeanine Feunekes-Both

De Perfecte Buren