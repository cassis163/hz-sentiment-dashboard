Kwijt is het zesde boek met hoofdpersoon Kathleen Verlinden. Kathleen is psychologe en ontvangt in haar praktijk de meest uiteenlopende cliënten. Kathleen is altijd zeer betrokken. In Kwijt krijgt Kathleen het succesvolle model en host van een populaire talkshow op de radio Sylvie in haar praktijk. Sylvie heeft op jonge leeftijd haar moeder verloren. Ondanks dit grote verlies heeft ze een leven opgebouwd, en heeft zelf inmiddels een dochter van zeven. Een anoniem telefoontje van een luisteraar van de talkshow brengt al het verdriet rondom het verlies van haar moeder naar boven en zet het leven van Sylvie op zijn kop. Kathleen probeert Sylvie zo goed als mogelijk te helpen maar heeft zelf in haar privéleven te maken met moeilijke keuzes.

‘Josje voelde hoe de haartjes op haar armen overeind gingen staan. Een vreemde kou vulde plotseling de kamer. Het leek alsof er een windvlaag over haar gezicht trok. Alsof iemand haar wilde aanraken. ‘

Kwijt bestaat uit drie delen en heeft meerdere verhaallijnen verteld vanuit een wisselend perspectief. Het boek bevat een verhaal dat je vanaf de eerste regel pakt en tot aan de laatste regel niet meer loslaat. De levens van de personages staan voortdurend op zijn kop en de emoties zijn zo sterk beschreven dat je jezelf in het midden waant in het leven van deze personages. Een mooie uitwerking van de personages, al naar gelang hun rol. Er komen veel geheimen, die al heel lang verzwegen waren, naar boven. Dit geeft wat klaarheid maar toch blijven er veel vragen openstaan. Dit verhaal is op een indringende wijze geschreven, het raakt je als lezer en laat zien dat Feliers over grote empathie beschikt.

'Het beeld van de vijver zoals ik die in mijn herinnering had, leek onaangetast. Ik boog door mijn knieën en staarde over het water. Hoeveel uren had ik hier vroeger doorgebracht? Hoeveel uren had ik hier nagedacht over het leven? Over alle beslissingen die moesten worden genomen?'

Herhaaldelijk geeft een twist weer een andere kijk en dit zorgt voor verwarring. Er worden verwachtingen opgewekt, maar de auteur weet op geraffineerde wijze de lezer een rad voor de ogen te draaien. Vele plotwendingen die mij steeds weer een andere kant opstuurde. Er gebeurd heel veel in dit boek, veel om te volgen. Misschien een beetje overdone maar dit geeft wel snelheid en blijft de lezer het verhaal in trekken. Kwijt is als een rollercoaster en je kunt pas weer adem halen als de laatste bladzijde bereikt is. Een sublieme uitwerking van een uitermate spannend en indringend verhaal. Anja Feliers heeft zichzelf met Kwijt overtroffen en dit is haar beste boek ooit.