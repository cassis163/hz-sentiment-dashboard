Bij Francine Day wordt in haar tienerjaren de diagnose gesteld dat zij lijdt aan een bipolaire stoornis. Met de juiste medicatie is haar haar aandoening echter prima onder controle te houden. Francine gaat studeren en wordt advocaat. Ze werkt hard en is ambitieus. Een indrukwekkende carriere als echtscheidings-advocate is haar loon naar werken.

Op het moment dat Francine nog maar één zaak verwijderd is van een felbegeerde promotie, ontmoet ze de succesvolle bankier Martin Joy. De aantrekkingskracht tussen Francine en haar nieuwe cliënt is vanaf de allereerste ontmoeting niet te negeren. Tegen alle ‘regels’ in, krijgen ze een affaire en Francine denkt alles onder controle te hebben. Maar dan verdwijnt Martins vrouw en Martin wordt aangemerkt als de hoofdverdachte. Francine is niet alleen de advocate en minnares van de mogelijke dader, maar ook de laatste die Donna Joy in leven heeft gezien...

“Ik bekeek haar wat beter en wist meteen dat zij het was. Ze was kleiner dan ik had verwacht, net zoals de enige twee beroemdheden die ik in mijn leven had ontmoet kort van stuk waren geweest.”

‘Obsessie’ begint als een roman: advocate ontmoet bankier, ze worden verliefd en krijgen een relatie. Wanneer je als lezer denkt: dit is niet wat ik had verwacht, lees dan vooral door en geniet ontspannen van de romantiek tussen Francine en Martin, want…ongeveer halverwege het boek komt de lezer in een rollercoaster van spannende gebeurtenissen terecht en is stoppen met lezen werkelijk geen optie meer. Butler leidt haar lezers in een allengs verder opgevoerde spanning richting een daverend plot!

Butler ziet kans om deze omslag zo kundig te laten plaatsvinden dat je je als lezer later afvraagt wanneer die enorme spanning in het verhaal is geslopen. De auteur heeft bovendien een uiterst fijn verhalend vermogen en een plezierige schrijfstijl. Ook haar taalbeleving is in orde; alhoewel vertaler Tasio Ferrand door vanzelfsprekend ook een deel van de credits voor verdient.

“Mijn hele wezen schreeuwde het uit van nerveuze uitputting. Ik hunkerde wanhopig naar slaap, maar ik wist dat dat geen optie was. Mijn zenuwen konden alleen tot bedaren worden gebracht door een gerustellend berichtje van Martin.”

De personages, en dan bedoel ik niet alleen de hoofdpersonages, maar ook de subkarakters, worden prima ten tonele gevoerd en dat verdient eveneens een compliment, want menig auteur concentreert zich zó op zijn hoofdpersonages dat de andere acteurs in het verhaal er soms wat bekaaid af komen.

Kortom, een intelligent geschreven boek dat een groot lezerspubliek verdient.

Over de auteur
J.L. Butler is het pseudoniem van de Engelse schrijfster Tasmina Perry. Zij is auteur, advocate en journaliste. Ze woont in Londen met haar man en zoon.

Uitvoering
Uitgever: HarperCollins
ISBN: 9789402731200
Paperback, 446 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/