Drie jonge vrouwen, Ada, Marjorie en Esther ontvluchten het naoorlogse Nederland door hun verloofdes na te reizen die vertrokken zijn naar Nieuw- Zeeland voor een beter leven. Deze 'bruidjes' mogen meevliegen in een race van Londen naar Christchurch, een afmattende reis van 50 uur. In het vliegtuig ontmoeten ze Frank. Tussen deze vier mensen ontstaat een band, en hun wegen zullen blijven kruisen.

Het is prachtig zoals Marieke van der Pol de personages heeft neergezet, de gereformeerde Ada, die door haar geloof en de angst voor de straf na zonde, veilige keuzes maakt. Marjorie die tobt met problemen rond het krijgen van kinderen, Esther die alleen is achter gebleven nadat haar familie is weggehaald in de oorlog, en Frank die de oorlog in Java heeft meegemaakt en daar niet los van komt.

Het verhaal begint aan het einde, Frank is overleden en de drie dames komen naar de begrafenis, en van daaruit wordt het verhaal verteld van hun verleden. Dan komen er ook geheimen boven, die goed afgedekt waren. Is het nu dan tijd om die te openbaren?

Het is een verhaal vol liefde, vriendschap, geloof, onzekerheid, groei en mogelijkheden.