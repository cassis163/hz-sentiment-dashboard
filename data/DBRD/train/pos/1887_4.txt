Vanaf de vroegste jeugd wordt ons bijgebracht, dat de je altijd de waarheid moet spreken. Het is eigenlijk nooit onderwerp van enige discussie. Salami, de nieuwe spannende roman van Rudy Soetewey, staat het begrip waarheid op progressieve wijze centraal.

Als de beginnend klusjesman Bart Colenbunders op zekere dag wordt gevraagd uit een laboratorium een ‘gestolen’ uitvinding terug te halen ziet hij geen enkel probleem om dit verzoek uit te voeren. Het klusje lijkt namelijk erg eenvoudig te zijn: hij weet waarnaar hij moet zoeken en ook waar en bij wie hij het kan vinden. Als hij in contact treedt met uitvindster en slagersdochter Lara van Acker blijkt dat de uitvinding per ongeluk door de vader van Lara is verwerkt in een salami. Er lijkt tussen Lara en Bart een soort pact te ontstaan om de uitvinding te beschermen, waarbij de lezer wordt meegezogen in een hilarisch kat- en- muisspel. Bart blijkt zeker niet de enige te zijn, die zijn zinnen op de salami heeft gezet. Uiteindelijk resulteert dit verhaal in een ontknoping, waarin alle verhaallijnen op de juiste manier samenkomen en het motief van de schrijver onomstotelijk duidelijk wordt.

De Vlaming Rudy Soetewey (1955) heeft met Salami een uitermate spannend en origineel verhaal op de markt gebracht. Hij toont aan dat spanning en humor prima samen kunnen gaan. Deze bijzondere combinatie is nog niet vaak door thrillerschrijvers gebruikt. Soetewey blijkt hierin een meester te zijn. Gedurende het verhaal heeft de jacht op de salami met het bijzondere stofje daarin veel weg van een slapstick. In de jacht naar de uitvinding blijkt veel geoorloofd, inclusief het stellen van lachwekkende, impertinente vragen. Deze vragen laten de lezer in eerste instantie gissen naar de bedoeling. Maar naarmate het verhaal vordert wordt dit steeds meer duidelijk.
De lezer, die bereid is dit verhaal nader te analyseren, ontdekt dat Rudy Soetewey niet alleen een humoristisch, spannend verhaal heeft geschreven. Hij geeft ook zeker, op geraffineerde wijze, een meer filosofische boodschap aan zijn lezers mee. Het begrip waarheid is daarbij het kernbegrip. Het verhaal biedt mogelijkheden voor interessante discussies over dit onderwerp. Alleen al hierom zal dit boek niet alleen in de smaak vallen bij de liefhebbers van spanning. Het is geschikt voor een veel bredere doelgroep.

Het is bijzonder lastig om op deze plaats op de genoemde filosofische gedachtegangen van de auteur  een nadere toelichting te geven zonder daarbij te veel prijs te geven over de clou van het verhaal. Het is zeker de moeite waard deze clou te gaan ontdekken. Zij die bereid zijn dat te doen zullen dan zeker gaan ontdekken, dat aan deze recensie geen woord is gelogen.