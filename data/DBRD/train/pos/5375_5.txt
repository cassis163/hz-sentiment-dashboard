'De vacht van een okapi is prachtig, fluweelachtig bruin. Het bruin van kastanjes die rond zijn en gezond zijn. Het bruin van aarde waarop het net geregend heeft. Het bruin van de ogen van je lievelingsjuf...' Zie je het voor je? Zo bruin is die huid.

'Alle okapi's dragen zulke spierwitte zonnestralen op hun achterste. Het is alsof ze, voor ze geboren werden, eerst in de rij voor een schilder zijn gaan staan. En dat de schilder ze toen een voor een met hun eigen zonnestrepen heeft versierd. In het midden van de okapi-bips lekker dik en wit, maar aan de zijkanten werd de verf steeds dunner uitgesmeerd. Elke bil is anders. Elke okapi is anders... haar billenvlammen, haar kontenzon'. Zie je het voor je? Zo zijn de billen van de okapi.   

Een boek waar je vol verwondering en bewondering in leest. Een boek waar je vol verwondering en bewondering in kijkt. Verwondering over een vrij onbekend dierenleven en met bewondering voor twee kunstenaars: Edward van de Vendel en Martijn van der Linden. Kunstenaars met een grote K. De woordkunstenaar van den Vendel die door woorden beelden op weet te roepen. Illustrator Martijn van der Linden die de liefde van Edward voor de okapi haarfijn aanvoelt en de ruimte heeft gekregen om de okapi in al haar facetten te verbeelden. Een ware coproductie waar het gezegde ‘vakmanschap is meesterschap’ op van toepassing is.    

Het boek is opgebouwd in negen delen. Elk deel is anders van toon. In het eerste hoofdstuk is een enthousiaste, vlotte verteller aan het woord. Hij vertelt over het onbekende leven van het wonderlijke beest met zijn hangende staart, zijn armlange tong en poten die ‘bijzonder bijzonders’ zijn. Vervolgens een hoofdstuk gevuld door Martijn die de okapi op allerlei manieren tekent waardoor je leert te kijken naar illustraties. Het stimuleert tot het maken van eigen beelden over het dier dat de hoofdrol speelt in dit boek. Vervolgens een deel met liedteksten over de okapi. Dan meerdere informatieve delen met beschrijvende stukjes en interviews. Zo lees je over de ontdekking van de okapi door de mens. Overigens nog maar honderd jaar geleden. Interviews met verzorgers van okapi's in dierentuinen laten zien dat de zorg voor en het fokken van de okapi een vak apart is.  

In een van de laatste hoofdstukken geven Edward en Martijn andere illustratoren een podium, onder meer Fleur van der Weel, Wouter Tulp, Annemarie van Haringen, Floor Rieder en Philip Hopman. Een rijkdom aan okapi-schilderijen.  

Complimenten ook aan de vormgever van dit boek. Het ziet er zo verzorgd, origineel en evenwichtig uit. Een boek wat je delen moet. Waar leesbevorderaars mee aan de slag moeten én kunnen. Je krijgt zin om voor te lezen. Je wilt de beelden tonen op een digibord, zodat je het samenspel tussen woord en beeld met groepen kinderen vanaf een jaar of 8 kunt delen. Je krijgt zin om voor te lezen. Samen op de bank en niet alleen met je kind, ook met je partner. Samen genieten van Stem op de okapi: non-fictie in optima forma.