In Neem een geit neemt Claudia de Breij ons mee op haar zoektocht naar levenswijsheid. Samen met haar partner Jessica van Geel interviewde ze wijze mannen en vrouwen 'die het allemaal al eens hebben meegemaakt': Willeke Alberti, Hedy d'Ancona, Anne-Wil Blankers, Hanneke Groenteman, Nico ter Linden, Geert Mak, Erica Terpstra, Herman van Veen, Paul van Vliet en Hans Wiegel. Het resulteerde in meer dan tweehonderd pagina's wijze raad, verborgen in liefdevolle verhalen. Als dat geen cadeautje is?

Het boek opent met een levensles van de veel te vroeg overleden René Gude. Hij wenst zichzelf toe dat hij meer gebruik had gemaakt van ervaringen van anderen in het uitvinden van de weg door het leven. We leven in een individualistisch tijdperk, waarin we het idee hebben dat we het allemaal zelf moeten doen. Terecht stelt Gude dat dit idee onzin is, want alles is al uitgezocht door anderen, die dat ook weer helemaal alleen hebben gedaan. Hij maant ons dus om te rade te gaan bij anderen. Je hoeft het echt niet allemaal alleen te doen!

Om de lezer een beetje op weg te helpen, heeft De Breij alvast een prettige ordening aangebracht in alle gevraagde en misschien soms ongevraagde adviezen. Ieder hoofdstuk is voorzien van een titel die de inhoud van de levensles samenvat: dat is handig om na het lezen nog eens iets op te zoeken. Op die manier wordt Neem een geit een soort naslagwerk, dat je af en toe eens pakt als je weer een goede raad nodig hebt. Houd daarbij één ding in het achterhoofd: 'do not follow me, I'm lost too.'

Het titelverhaal wordt verteld door Hanneke Groenteman. Mocht je te druk of gestrest zijn, kun je niet slapen, kom je niet aan jezelf toe, vind je jezelf niet meer leuk: ga op zoek naar de geit die je je leven binnen hebt gehaald zonder dat je dat in de gaten had. Heb je hem gevonden? Doe hem weg en je zult zien dat je meer ruimte krijgt. Zo simpel kan het zijn! Nu nog in de praktijk brengen (en op zoek gaan naar een goede herder voor al die ontheemde geiten)!

Misschien wel het mooiste advies komt van Anne-Wil Blankers: schrijf een brief als iemand een groot verlies te verwerken krijgt. In ons snelle tijdperk van Facebook, WhatsApp en sms lijkt dit een behoorlijk gedateerde levensles. Wie neemt er nog de tijd voor om te gaan zitten en te verwoorden wat je denkt en wat je voelt? Toch is het heel troostrijk om zo'n tekst te ontvangen. Je ervaart dat iemand moeite voor je doet, stilstaat bij wat jou is overkomen en iets opschrijft. Je kunt het lezen, herlezen en nog eens lezen. Het doet ertoe en het helpt! Wat zou het mooi zijn als ons individualistische tijdperk op deze manier weer wat 'warmer' zou worden.

De levenslessen wisselen af tussen 'positief naar anderen' en adviezen die betrekking hebben op het eigen leven. Eigenlijk weet je het wel: 'hou nooit een compliment voor je' en 'vertrouwen geeft vertrouwen', maar in het dagelijks leven ga je er misschien te vaak eenvoudig aan voorbij. Diep in je hart voel je het wel aan:' trouw slaat alleen maar ergens op met liefde. Anders is het leeg en moet je vooral goed nadenken over hoe trouw je nog bent aan jezelf', maar deze gedachte kan ronduit confronterend zijn. Via De Breij weet Gude je toch aan te zetten tot nadenken over minder eenvoudige zaken. Altijd op een positieve en stimulerende manier, die de lezer in zijn of haar waarde laat. Je moet niets, je mag.

Neem een geit is geen boek om in één ruk uit te lezen. Je moet het lezen, overdenken, nog eens lezen en dan even laten rusten. Sommige verhalen lees je slechts eenmaal, omdat ze niet echt iets nieuws opleveren ('Doe iets wat je leuk vindt en wat je goed kan'), andere verhalen lees je graag nog een keer om het goed in je op te nemen. De Breij weet de lezer op een lichtvoetige, grappige en soms ontroerende manier in contact te brengen met wijze mannen en vrouwen. Ze doet dat op een manier die niet belerend overkomt, maar die voldoende ruimte laat voor een eigen interpretatie. Om te spreken met de woorden van René Gude: 'Neem steeds de tijd om terug te kijken naar wat je hebt gedaan, en doe dat met een zekere mildheid.'

Neem een geit is een waardevol cadeau in deze tijd, waarin steeds meer mensen lijken te twijfelen aan zichzelf, aan het leven en aan de samenleving. De Breij biedt geen kant-en-klare oplossingen, maar voldoende liefdevolle handvatten om verder te kunnen, met een open blik naar jezelf en naar de mensen om je heen. Wees mild, want 'everybody you meet is fighting a battle you know nothing about. Be kind. Always.' en wees niet bang, maar leef!