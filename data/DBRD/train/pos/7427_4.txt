In een natuurgebied in Kopenhagen is een dode vrouw aangetroffen. De vrouw komt echter niet voor op de lijst van vermiste personen en verder onderzoek van de patholoog wijst erop dat ze tijdens haar leven ernstig verwaarloosd is en een zeer geïsoleerd bestaan moet hebben gehad. Na enig speurwerk blijkt het te gaan om een Lisemette die dertig jaar geleden, tijdens haar verblijf in zwakzinnigeninstelling Elisesund, al overleden zou zijn aan een longontsteking. Hier is duidelijk meer aan de hand! Zeker als blijkt dat de vrouw nog een tweelingzus blijkt te hebben die gelijktijdig ook aan een longontsteking overleden moet zijn, stijgt deze zaak in belangrijkheid.

Samen met haar collega Eik Nordstrom staat inspecteur Louise Rick voor een groot raadsel. De vraagtekens worden alleen maar groter als ze tijdens hun zoektocht een tweede levenloze lichaam vinden. Houden deze twee zaken verband met elkaar of is het toeval? En als de eerder gevonden dode vrouw dus blijkbaar al die tijd nog in leven bleek te zijn, waar is haar zusje dan nu? Het lijkt een onmogelijke zaak om op te lossen, want elk spoor lijkt te ontbreken. Enig speurwerk in met name de geschiedenis van de zwakzinnigeninstelling leidt tot een lugubere en erg verrassende ontknoping! Eentje die bij afloop nog wel een tijdje na blijft dreunen!

Het boek schommelde voor mij continu tussen goed en zeer goed. Er zat een lekkere vaart in het verhaal, er hing een continue spanning, het verhaal was toch erg onvoorspelbaar en hield je lezend. De hoofdpersoon is, ondanks dat ik de voorgaande delen niet gelezen heb, goed uitgewerkt. De cover van het boek is ook ijzersterk! Mensen die van boeken houden die iets weg hebben van zenuwslopende verhaallijnen als bij Silence of the Lambs en De Therapie kan ik dit boek zeker aanraden.