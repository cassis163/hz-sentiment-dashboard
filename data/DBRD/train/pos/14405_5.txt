Op een zondagmorgen in juni wordt een jonge vrouw dood gevonden in The Arthouse, de kunstgalerie van Lichtenvoorde. Inspecteur Nelleke de Winter en haar team worden op de zaak gezet. Volgens haar baas commissaris Markant is de zaak wel duidelijk: zelfmoord. Maar is dit wel zo of was het toch moord? De Winter heeft een aantal verdachten op het oog en die moeten worden gehoord. Wie heeft er nu gelijk, inspecteur De Winter of haar baas? De tijd dringt, want Markant geeft haar niet veel tijd om de zaak op te lossen. Haar vriend Jaap maakt zich zorgen om haar. Levert deze zaak niet te veel stress voor haar op? Een oude bekende die opduikt maakt de zaak er niet makkelijker op.

Dit boek is het misdaaddebuut van Corine Hartman, die naast schrijfster ook kunstschilder is. Het verhaal speelt zich af in een klein plaatsje in de Achterhoek. Deze omgeving wordt heel leuk omschreven zodat je je kan makkelijk kan voorstellen waar Nelleke woont met haar vriend Jaap en zijn drie dochters. Ook van de personen in het boek krijg je een goed beeld.

Na een aantal bladzijden kon ik het boek bijna niet meer wegleggen. Ondanks de vele personen en gebeurtenissen uit het heden en verleden is het boek heel goed te volgen. De spanning wordt goed opgebouwd. Ik moet zeggen dat ik een paar keer op het verkeerde been werd gezet. De enige Nederlandse misdaadschrijver die ik ooit had gelezen was A.C. Baantjer, gewoonlijk lees ik n.l. Engelse schrijvers zoals Elizabeth George, Reginald Hill en P.D. James. Na het lezen van dit boek ben ik ervan overtuigd dat er ook zeer talentvolle Nederlandse misdaadschrijvers zijn. In ieder geval kijk ik nu al uit naar de volgende zaak van De Winter die Corine Hartman aan het schrijven is en die waarschijnlijk in maart uitkomt.