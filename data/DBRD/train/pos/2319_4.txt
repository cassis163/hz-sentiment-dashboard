Na het overlijden van haar moeder wacht Laura de taak om het huis leeg te halen en het te verkopen. Er komen echter herinneringen boven die ze liever ver weggestopt had gelaten. Ook Hilde, de tante van Laura, speelt daarin een rol. Zelfs Laura's huwelijk komt onder druk te staan door de ontdekkingen die ze doet.
Laura maakt in het boek een ontwikkeling door van een onzekere vrouw die altijd steunt op anderen naar iemand die best initiatief durft te nemen door op die trein te stappen en te gaan zoeken naar iemand uit het verleden van haar moeder. Het verhaal zakt nergens in en blijft spannend tot de laatste punt.
Tessa Putman beschrijft op een kleurrijke manier de herinneringen van Laura. Ze neemt de lezer mee naar het verleden en zet op een indringende manier de gevoelens op papier. Een sterk debuut van deze auteur.