Emma is anders, ze ziet en voelt dingen die andere mensen niet zien en voelen. Haar vader is er twee jaar geleden vandoor gegaan naar Frankrijk en op school wordt ze gepest, ze is dus niet echt gelukkig met hoe haar leventje nu verloopt.
Op een dag komt er een mysterieus meisje naar haar toe, ze is net als zij en ze weet waar haar vader is. Het meisje, Philana, biedt aan Emma naar hem toe te brengen. Ze gaan naar een nederzetting in Frankrijk, Precursor, waar meerdere Voorlopers wonen en geschoold worden.
Want dat is wat Emma en haar vader zijn, Voorlopers, en dat is waar haar vader haar voor af wilde schermen. Hij is dan ook helemaal niet blij om haar te zien. Maar door spannende verwikkelingen worden ze gedwongen om samen te werken en een gevaarlijke tocht te ondernemenâ€¦
Heel in het begin klinkt het een beetje alsof Philana Emma naar een soort sekte brengt, maar dat gevoel verdwijnt als Emma daar eenmaal is en je meekrijgt hoe het daar gaat en hoe de mensen zijn. Emma bloeit er op, maar krijgt ook steeds meer vragen. Mooi om haar ontwikkeling mee door te maken en haar steeds beter te leren kennen. Een fijne hoofdpersoon. En wat maakt ze een bijzondere dingen mee. Ik vond de connectie met haar Dierbaar, paard Nolan, zo ontzettend mooi!
Het verhaal had me echt in zijn greep. Zo bijzonder, maar ook zo spannend, zo meeslepend! Mirjam heeft echt een heel realistisch verhaal weten neer te zetten met geloofwaardige personages, ook al zijn de dingen die ze doen en meemaken niet helemaal te bevatten omdat ze dingen kunnen die de gemiddelde mens niet kan. Heel knap gedaan. Het verhaal en Mirjams woordgebruik wisten me ook echt te raken.
Ik wil heel graag meer lezen over Emma en de Voorlopers en de uitdagingen die ze te wachten staan!