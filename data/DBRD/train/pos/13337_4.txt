Ik zal beginnen met het enige minpunt dat ik melden heb … het einde was absoluut geen verrassing voor me. Eigenlijk had ik de ontknoping al erg snel voorspeld, waardoor het eerder een kwestie was van afwachten of ik het bij het rechte eind en dus niet zo zeer een spannend verhaal met een onverwachte plotwending.

Nu zou je kunnen denken dat dit ervoor zorgt dat ik teleurgesteld ben in dit verhaal, maar dat is zeker niet het geval. Natuurlijk is het leuker wanneer een auteur je weet te verrassen, maar eigenlijk werd die voorspelbaarheidsfactor voldoende gecompenseerd.

Nora Roberts wist me immers dankzij haar geweldige schrijfstijl en realistische personages wel meteen mee op sleeptouw te nemen. Shelby is een sterk vrouwelijk hoofdpersonage, iemand die niet gewoon bij de pakken blijft zitten maar zich zelf uit de nood helpt in plaats van weerloos om hulp te roepen. Ik hield echter ook van de spontaniteit en het kinderlijke enthousiasme van Callie, van Griff die eerlijk en grappig is en zo leuk met Callie omgaat, van de hechte familie die haar bij thuiskomst staat op te wachten en de interactie tussen zowel haar ouders én grootouders als broers.

Ik hou ervan dat Nora Roberts er steeds perfect in slaagt om haar omgeving zo te omschrijven dat je ze meteen voor je ziet: de uitzichten, hun bombastische villa, het huis dat Griff aan het restaureren is, … Datzelfde doen haar omschrijvingen met de sfeer die ze wil weergeven. In dit geval het leven in een kleiner dorp én de perikels die daar bij komen kijken. Door haar beschrijvende stijl lijk je echt deel uit te maken van het verhaal en dan is het uiteraard vrijwel onmogelijk om niet met haar kleurrijke karakters mee te leven.

Het zou niet eerlijk zijn mocht ik dit boek omschrijven als een spannende thriller. Ben je echter op zoek naar een ontspannend én meeslepend verhaal waarin familiewaarden en romantiek een belangrijke rol spelen, dan is dit boek ideaal leesvoer.