Dit debuut van öznur karaca kruipt langzaam onder je huid en slaat dan meedogenloos toe. Ik vond het bijzonder dat een stand-upcomedian zo intens de trauma's en het donkere van het leven kon beschrijven.
Het vertelt het verhaal van een Turks meisje, Servi dat wordt geboren in een Turks gezin waarin de vader in de gevangenis belandt vanwege zijn contacten met 'de ziener''. Haar vader overlijdt uiteindelijk als Servi 9 jaar oud is. Haar moeder moet dan zorgen voor haar kinderen maar heeft het zwaar om haar hoofd boven water te houden. Als Servi die dol is op lezen en graag wil gaan studeren, kan gaan trouwen met een Turkse jongen die in België woont lijkt dit een goed plan. Een mond minder te voeden en deze jongen belooft dat ze in België alles mag doen ook studeren. Niets is minder waar, Servi beland in een hel van de schoonfamilie en zwagers. Hard werken in het huishouden (zij moet de was doen van 11 personen maar mag de wasmachine niet gebruiken) en ook in de fabriek maken het leven tot een hel. Haar man is korte tijd bij haar om kinderen te verwekken en de rest van de tijd werkt hij in Oost-Duitsland. Ze is volledig afhankelijk van de grillen van haar tirannieke schoonmoeder en haar man. Haar houding, haar omgaan met deze situatie werkt ook door in haar kinderen. Het boek vertelt het verhaal van Servi op haar 9e jaar die in een droom begreep dat ze voor iets heel bijzonders bestemd was tot haar 69e als haar kinderen volwassen zijn en hun eigen draai moeten geven aan de gebeurtenissen.
Dit boek is niet speciaal een boek voor Turkse immigranten of voor Nederlanders om te zien hoe de cultuur werkelijk doorwerkt in gewone levens maar juist een boek voor iedereen. Iedereen maakt dingen mee en het gaat er niet om hoe je het een plaats geeft maar meer nog hoe je er mee om gaat. Durf je op te staan of is het juist beter van niet? Wil je weten waar de titel vandaan komt? Dan moet je het boek echt gaan lezen en zal je zien hoe luguber de titel eigenlijk is.
Een heel indrukwekkend debuut, hoop nog vaker wat van haar te mogen gaan lezen.