Een bijzonder onderwerp voor een kinderboek: een (waarschijnlijk) waargebeurd verhaal over een potje voetbal op Kerstavond 1914, tussen de strijdende partijen tijdens de Eerste Wereldoorlog.

In de ons omringende landen staat deze oorlog bekend als de Grote Oorlog. Er kwamen ruim 9 miljoen soldaten om het leven. Nederland bleef neutraal, waardoor deze oorlog in ons land niet zo leeft. Maar zo gauw je de Belgische grens passeert, kan je niet om de verwoesting heen die deze oorlog heeft gebracht.

In het boek Een voetbal voor de vrede gaat Leo met zijn vader naar Vlaanderen om de voetbalwedstrijd uit 1914 na te spelen, een zogenaamde re-enactment. De wedstrijd vindt plaats op Kerstavond en betekent een pauze in de gevechtshandelingen. Het is voor even vrede op het slagveld. Er doen Fransen, Duitsers, Engelsen en Schotten aan mee. Jozef, de betovergrootvader van Leo, heeft meegespeeld in die wedstrijd en erover geschreven in zijn dagboek. Dat dagboek hebben Leo en zijn vader op zolder gevonden.

Lees verder op mijn site