Cel is het tweede boek van Charles den Tex met Michael Bellicher als hoofdpersoon. De Macht van meneer Miller, het eerste boek, had ik niet gelezen, maar omdat ik de serie op televisie had gezien, kon ik me gelukkig wel een beeld vormen van wat vooraf gegaan was.

In Cel is Bellicher getuige van een bizar ongeluk. Aanvankelijk wordt hij als getuige ondervraagd, maar eigenlijk meteen wordt hij aangehouden wegens het veroorzaken van een ander ongeluk. Bellicher weet echter van niets.

En dan begint zijn ellende pas goed. Want Bellicher komt er stukje bij beetje achter dat zijn identiteit gestolen is. Waarna hij op jacht gaat naar de dader, maar ook wordt er vervolgens jacht op hem gemaakt.

Dit alles gebeurt in een goed tempo en de spanning is soms zelfs zinderend. Den Tex heeft in dit boek voor een prima opbouw gezorgd en verliest de verhaallijn nergens uit het oog. Cel is dus een uitstekend boek en zeker een aanrader.

Het boek geeft zelfs nog wat stof tot nadenken. Want wat doe je zelf als je eigen identiteit gestolen is?