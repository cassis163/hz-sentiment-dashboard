Ongeveer twee jaar geleden had ik het geluk om The Hate U Give, het eerste boek van Angie Thomas, te lezen. Ik was vrijwel meteen verliefd op de manier waarop Thomas het thema racisme neerzet in haar verhaal. Toen ik eenmaal hoorde van haar tweede boek, kon ik niet wachten om het te lezen. Helaas werd het boek uitgesteld met bijna een jaar.

Na, wat voelde als eeuwen, gewacht te hebben, kreeg ik eindelijk de mogelijkheid het tweede deel, On the Come Up, te lezen. Achteraf gezien is dit wachten misschien niet ten goede gekomen van de leeservaring. Ik had hele hoge verwachtingen, die niet helemaal zijn uitgekomen. Desondanks ontken ik niet dat On the Come Up een goed boek was.

Vooraf had ik heel erg gehoopt dat in dit boek weer het thema racisme weer goed tot zijn recht zou komen. Echter, dit viel een beetje tegen. Er was wel racisme en activisme, maar dit was niet zo aanwezig als in Thomas' eerste boek. Bovendien werd ik in vergelijking met The Hate U Give niet zo geroerd. Ik kreeg geen gevoelens van ergernis die mij tijdens het lezen van The Hate U Give zo opgefokt hadden gemaakt. Ik had echt gehoopt dat dit wel het geval zou zijn en ik miste deze frustratie heel erg. De ernst van de zaak die natuurlijk heel ernstig is, drong niet helemaal tot mij door tijdens het lezen wat ik heel jammer vind.

Daarentegen was ik wel gesteld op het feit dat Thomas rap als uitgangspunt in het hele verhaal heeft genomen. Ik heb dit in andere verhalen nog nooit gezien en het was heel origineel. Ook de raps zelf waren erg goed al voelde het wel wat onnatuurlijk om ze te lezen in plaats van ze te horen onder begeleiding van muziek.

Bovendien waren de verschillende verhaallijnen erg interessant. Bijvoorbeeld het gebrek aan geld binnen het gezin van Bri en het bendeleven van Pooh. Dit was ook de reden waarom ik door bleef lezen. Daarnaast waren er ook een aantal personages zoals Pooh die mijn hart een beetje hebben gestolen en op wie ik nog steeds erg op gesteld ben.

Kortom, On the Come Up vertelt een goed verhaal dat verschillende maatschappelijke thema's op een interessante manier behandelt en aan de kaak stelt. Om antwoord te geven op de vraag of dit boek net zo goed is als het eerste boek van Thomas, The Hate U Give, is het antwoord makkelijk. Nee. Dit boek mist de gevoelens en de indruk die het eerste boek wel op mij maakte. Desondanks is On the Come Up nog steeds een goed verhaal dat iedereen gelezen zou moeten hebben.