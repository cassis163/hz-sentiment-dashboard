Zo word je verliefd

Zo word je verliefd is een heerlijke roman met een niet alledaags onderwerp. En hoewel zelfmoord niet iets luchtigs is, wordt het in dit boek wel zo omschreven dat het onderwerp niet te zwaar wordt. De schrijfstijl van Cecelia Ahern is wederom fijn en gemakkelijk weg te lezen. Het verhaal begint gelijk best heftig omdat de hoofdpersoon Christine gelijk getuige is van een zelfmoordpoging die ze helaas niet kon voorkomen. Hier probeert ze op haar manier mee om te gaan echter komt ze na krap een maand wederom iemand tegen die op het punt staat om zelfmoord te plegen. Adam krijgt ze wel overtuigd om het niet te doen en ze sluiten een pact, twee weken krijgt ze om ervoor te zorgen dat hij weer verliefd wordt op het leven. De vraag is of dit haar zal lukken?
Het is goed in het verhaal verwerkt welke emoties er los komen en in een persoon omgaan die de dood alleen nog als uitweg ziet, dit heeft ze mooi omschreven. Verder is het een leuk boek door de dingen die ze meemaken met de nodige romantiek erom heen. Al met al een heerlijke roman met een toch wel enigszins serieus onderwerp op de achtergrond en met de soms hoogoplopende emoties. Hou je van een makkelijk weg te lezen verhaal met een spatje romantiek dan is dit boek zeker een aanrader.
Al had voor mij het verhaal nog iets langer mogen duren.