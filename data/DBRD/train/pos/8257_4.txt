Dat is weer eens wat anders, een au pair van 30 jaar! Dat is de hoofdpersoon Saskia in dit, een van de laatste van Suzanne Vermeer, of moet ik Paul Goeken zeggen. Saskia wordt na haar scheiding gestalkt door haar ex op een manier die echt niet normaal is. Mede daarom pakt ze de kans om in een gefortuneerd gezin in Zwitserland voor de kinderen te gaan zorgen en ernaast als binnenhuisarchitect haar oude beroep weer op te pakken.
Als ze op een vrije middag met de moeder, Zalia, van de oppaskinderen gaat skiën en ze onbedoeld als niet zo ervaren skiester, op een zwarte piste terecht komt, waar ze met héél veel moeite maar ternauwernood kan voorkomen dat ze van de piste in de afgrond glijdt, valt Zalia ongelofelijk tegen haar uit. Pas aan het eind van het boek blijkt waarom, maar daar kan ik nu niets over verklappen.
Wederom een spannende thriller met vakantie, hoewel het hier een werkvakantie betreft, als hoofdthema. Leest heerlijk snel weg in de tram tijdens het woon- werkverkeer.
Het mooie aan dit boek is dat er na de ontknoping nog aandacht besteed wordt aan hoe het verder gaat met de hoofdpersonen.