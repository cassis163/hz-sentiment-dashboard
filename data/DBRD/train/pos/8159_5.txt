‘De lege stad’ gaat over een belangrijk onderwerp uit onze geschiedenis, namelijk de Tweede Wereldoorlog. En meer specifiek: wat de gevolgen van deze oorlog voor de stad Rotterdam waren. Simone van der Vlugt heeft zich goed ingelezen in het onderwerp. Dat merk je bijvoorbeeld aan de historische feiten die in het boek naar voren komen.

De personages zijn zeer levensecht neergezet. Als lezer voel je bijna hun wanhoop, verdriet en angst. Als je deze oorlog niet hebt meegemaakt, kun je alleen maar proberen om te bedenken hoe het voor die mensen was. Van der Vlugt helpt je als het ware hierbij. Ze laat zien dat niet iedereen tijdens de oorlog zomaar “goed” of “fout” is. Soms moeten er keuzes gemaakt worden om te overleven. Dat komt in ‘De lege stad’ duidelijk naar voren.

Het boek bestaat uit korte hoofdstukken en de auteur heeft een vlotte en boeiende schrijfstijl. Als je eenmaal in het boek begonnen bent, wil je eigenlijk niet stoppen met lezen. Concluderend kan ik alleen maar zeggen dat ‘De lege stad’ een boeiend en zeer goed boek is. Absoluut een aanrader om te lezen!