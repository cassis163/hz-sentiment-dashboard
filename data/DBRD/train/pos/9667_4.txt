Lisa Gardner hield als kind al van het suspense genre. Haar favoriete boeken waren van onder anderen Jeffery Deaver, Michael Connelly en Harlan Coben. In haar meest recente verhaal rond D.D. Warren, Zonder angst, is dat goed te merken.

Het hoofdpersonage van dienst, rechercheur D.D. Warren van de politie van Boston, krijgt een ongeval op een plaats delict. Het delict blijkt de eerste moord te zijn van de moordenaar die door de pers tot Rose Killer wordt gedoopt. Zijn modus operandi lijkt angstaanjagend veel op die van de veertig jaar eerder overleden seriemoordenaar Harry Day. Zijn dochter Shana Day zit achter slot en grendel, ook voor moord. De journalist Charlie Sgarzi heeft persoonlijke redenen om Shana Day weer onder de aandacht van de media te brengen. De politie staat onder druk om de moordenaar te vatten, maar tast in het duister. D.D. Warren wordt daarom toch bij het onderzoek van de politie betrokken. Ze ontdekt dat haar pijntherapeut, dokter Adeline Glen, een bijzondere band heeft met de familie Day. D.D. Warren begrijpt dat ze de moorden uit het verleden moet reconstrueren om de Rose Killer te doorgronden. Zal D.D. de Rose Killer te slim af zijn? En is de mysterieuze dokter Glen te vertrouwen?

In Zonder angst  gaat Lisa Gardner verder op haar vaste stramien in de reeks rond de rechercheur D.D. Warren. Zonder angst  is namelijk een nieuwe episode in het persoonlijke verhaal van de rechercheur. Deze keer wordt D.D. Warren buiten haar comfortzone gebracht. Ze is letterlijk beperkt in haar bewegingen door haar voortdurende pijn na haar ongeval. Daarnaast loopt het onderzoek naar de omstandigheden van haar val op de moordscène en het afvuren van haar pistool die avond. De periode van het onderzoek moet ze thuis uitzitten. Ze is echter een sterke politieagente die gewend is het heft in eigen handen te nemen. Daarom ziet de lezer haar van haar kwetsbare kant.

Lisa Gardner heeft in Zonder angst  een paar boeiende vrouwelijke personages gecreëerd die een bepalende rol spelen in het verhaal. De karaktertekening van die personages is uitstekend. De geharde Shana Day bewees dat ze de genen van haar vader, de vergeten seriemoordenaar Harry Day erfde. Op haar veertiende pleegde ze een moord, waarna ze levenslang in de gevangenis belandde. Daarnaast is er dokter Adeline Glen. De psychiater, gespecialiseerd in pijnbehandelingen, lijdt aan een aandoening waardoor ze geen pijn kan voelen en moeite heeft met alle emoties rond pijn. Ze is de enige die in staat is met Shana Day te praten. Ze bezoekt haar bijgevolg maandelijks in de gevangenis, het Massachusetts Correctional Institute. In de bezoekerskamer volgt steeds een steekspel met woorden. De gevangenis wordt met strikte hand geleid door directeur McKinnon, bijgenaamd directeur Beyoncé. Ze lijkt Shana Day onder controle te hebben. Maar niemand kan zweren dat Shana geen contact heeft met de buitenwereld. Het verhaal is een klassiek kat-en-muisspel tussen de politie en een seriemoordenaar.

Lisa Gardner beheerst de kunst om via interessante personages haar verhalen een extra dimensie te geven. De interacties tussen Shana Day, dokter Glen, de politie en de Rose Killer zorgen voor een kluwen aan gebeurtenissen. Het ontwarren van deze knoop is voor de lezer bijzonder plezierig.

Zonder angst  is een mengsel van een speurtocht, gelaagde personages en een koppige, gewonde rechercheur D.D. Warren. Deze combinatie verveelt nooit.