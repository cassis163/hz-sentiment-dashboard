In haar dankwoord vertelt Riley dat ze “De Olijfboom” tien jaar geleden begon te schrijven na een familievakantie op Cyprus. Haar kinderen waren dezelfde leeftijd als de kinderen in het boek en ook hadden ze vrienden over de vloer die bleven logeren. Ook al is het verhaal fictief, toch heeft ze gebruik gemaakt van haar eigen levenservaring als moeder, stiefmoeder, echtgenote en een getrainde danseres…
Pas vorig jaar vond ze het manuscript terug en besloot ze dat ze het verhaal moest afmaken met als gevolg een prachtig meeslepend verhaal.

Pandora op Cyprus
Helena erft een vakantiehuis genaamd Pandora op het eiland Cyprus. Ze besluit met haar gezin de zomer in dit huis op Cyprus door te brengen. Maar zodra ze in het huis Pandora genaamd aankomt wordt ze herinnerd aan de geheimen die ze destijds op het eiland heeft achtergelaten. “Er wordt verteld dat iedereen die voor het eerst in Pandora komt logeren, verliefd zal worden terwijl hij of zij onder dit dak verblijft.” (p. 50) Haar echtgenoot William en haar zoon weten echter niets van dit verleden. Haar zoon Alex zoekt naar antwoorden en Helena weet dat ze niet langer kan weglopen voor de waarheid.

Onverwachte Logés
Helena is een sympathiek personage die een geweldige moeder is voor Alex (13) en haar twee kinderen van echtgenoot William – Immy (5) en Fred (3). Ze doet alles voor iedereen, maar cijfert zichzelf vaak weg. Wat begint met een familievakantie eindigt met een paar onverwachte logés. Sacha (de boezemvriend van William), zijn vrouw Julie en hun kinderen Rupes en Viola nodigen zichzelf uit. Rupes en Alex zijn duidelijk elkaars tegenpolen. “Rupes is ongeveer even oud als ik, waardoor het pas echt erg wordt. En we lijken totaal niet op elkaar. Hij is waarschijnlijk alles wat mijn stiefvader William graag in een zoon zou zien: geweldig in balsporten, extravert , populair… en een echte klootzak als er niemand kijkt.” (p.54)
Ook Sadie komt logeren om haar gebroken hart te helen en uit te huilen op de schouder van haar beste vriendin Helena. Als laatste komt ook Williams dochter Chloë (15) de vakantie doorbrengen op Pandora.

Treinreis op weg naar de toekomst
“De olijfboom” is een meeslepend verhaal waarin Lucinda Riley ons eraan herinnert dat het leven een treinreis naar de toekomst is. Af en toe zijn er dan van die momenten dat de trein tot stilstand komt. Dan geniet je van het uitzicht kalm vredig en tevreden, compleet met een glimlach, tranen, geluk en liefdesverdriet. Maar al snel moet je weer verder met je reis. Maar je zult de momenten van pure vreugde nooit vergeten. “De olijfboom” bevat verschillende elementen, liefde, bedrog, intriges, geheimen, humor,… allemaal ingrediënten die zorgen voor een super goed boek. De proza is beeldend geschreven met als decor het zwoele Cyprus.
Heerlijk om in je zetel weg te dromen.