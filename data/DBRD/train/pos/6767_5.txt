Hoofdpersoon in ‘Hunkering’ is de 52-jarige Julia Leander. Wanneer haar man Patrick haar op zekere dag te kennen geeft dat hij wil scheiden, stort haar wereld in. Zij trekt tijdelijk bij haar dochter in, maar kan al vrij snel een appartement aan de Amstel huren. De lage huurprijs wordt gecompenseerd door de schoonmaakwerkzaamheden die Julia er moet uitvoeren en het ‘omkijken’ naar een van de inwoners; de oudere meneer Todi.

Todi blijkt een uiterst brommerige en nauwelijks benaderbare Portugees Julia staat al op het punt om haar prachtige onderkomen direct weer te verlaten. Zij vermant zich echter en ziet met veel geduld en vriendelijkheid, kans om door het pantser van de oude heer heen te breken. Er ontstaat zelfs een intieme vriendschap c.q. relatie tussen de twee. Todi kampt met onverwerkte emoties en schuldgevoelens uit het verleden. Op zeker moment neemt hij een besluit en gaat –samen met Julia- naar zijn geboorteplaats Setúbal om zijn vroegere geliefde te zoeken.

“Vreemd. Nu ze op zichzelf woont, voelt ze zich niet meer alleen. De paniekaanvallen worden minder, al is dat gif van hopeloosheid nooit helemaal weg. In sommige nachten blijft ze weerloos voor de demon van de zelfafwijzing; een duistere schaduw waarin ze gevangen zit en waardoor ze geen kant op kan.”

Een waarlijk prachtig en ontroerend verhaal over eenzaamheid, verbondenheid, medemenselijkheid en passie. Boonzaaijer brengt dit verhaal met zoveel invoelingsvermogen en mededogen dat het van het begin tot het einde binnenkomt en emotioneert.

“Hij neemt haar van hoofd tot voeten op. Ze krijgt de neiging zich klein te maken voor die blik. Ze kent dat dedain van sommige mannelijke leeftijdsgenoten voor hun vrouwelijke equivalenten maar al te goed: je bent niet meer jong en verblindend mooi, niet meer glad en sappig. Ga uit mijn ogen, je wekt mijn afkeer.”

Bovendien, en dat heeft de auteur in haar vorige roman ‘Joodse buren’ al bewezen, hanteert Boonzaaijer een fraaie schrijfstijl en verfijnd taalgebruik.

De dialogen zijn, zonder enige uitzondering, van hoge kwaliteit en natuurlijk. Haar personages zijn uitstekend uitgewerkt. Julia en Todi zijn uitgesproken beminnelijk en aan Patrick en Magda krijg je vrij eenvoudig een hekel. Wanneer beschreven personages sympathie danwel antipathie weten op te wekken, dan is dat een compliment voor de auteur. Tenslotte ziet Boonzaaijer kans om je over diverse issues na te laten denken, haast zonder dat je het in de gaten hebt.

“In het donker, gezeten in de leren fauteuil houdt hij zich doodstil. Hij herkent haar voetstappen. Kwamen die nu maar dichterbij, in de richting van zijn kamer. Ging die deur maar open en zag hij haar gestalte nu maar, klein en slank, als een wezen uit een andere wereld.”
Kortom, ‘Hunkering’ is een uitstekende roman en met dit boek bewijst Boonzaaijer hoe veelzijdig ze is.

Over de auteur
Maria Boonzaaijer is docent drama, stemcoach en chansonnière. Hunkering is haar vierde roman. Haar debuut Papa Tango (2009) schreef ze tijdens een vierjarige zeilreis rond de wereld. In 2013 verscheen Het vreemde meisje, in 2015 de familieroman Joodse buren.

Uitvoering
Uitgeverij Aspekt
ISBN10 9463382542
ISBN13 9789463382540
Paperback, 272 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/