‘Jonge gasten’ is de debuutbundel van de Ierse schrijver Colin Barrett (County Mayo, 1982). De zeven verhalen spelen zich af in het fictieve plaatsje Glanbeigh. Het zijn verhalen met een open einde. Wat de verhalen bindt is de dwang en de intimiteit van het kleinsteedse. Ieder weekend ga je naar de Peacock Bar and Niteclub, sla je te veel pints achterover, zie je dezelfde gezichten. Ieder weekend is een herhaling van het vorige. Ieder weekend moet je nieuwe manieren vinden om hetzelfde verhaal te vertellen, dezelfde gezichten te trotseren.
De protagonisten in ‘Jonge gasten’ zijn jongvolwassenen. Hun levens spelen zich in een zeer beperkt kringetje af. Maar wat aanlummelen, daar houden velen in de bundel zich vooral mee bezig. En als je dan toch eens initiatief neemt, zoals Dympna in het honderd pagina’s tellende ‘Rustig met paarden’, dan loopt het slecht met je af. Door middel van handelingen, kleine gebaren in het hier en nu, komen de karakters van de personen haarscherp in beeld. Hoe iemand een slok van zijn bier neemt, wat er op tafel komt. Er gebeurt weinig in de meeste verhalen waardoor de troosteloosheid en uitzichtloosheid van de levens benadrukt worden. Maar evenzeer de verlangens, de liefdes, het kleine geluk.
‘Jonge gasten’ is een uitstekende verhalenbundel die is bekroond met meerdere literaire prijzen. Barrett werkt op dit moment aan zijn eerste roman.