(Ik heb geen/zo min mogelijk spoilers voor dit boek in mijn recensie geschreven, maar er staan wel spoilers voor deel 1 in)

Titel: Opstand: Haar keuze kan alles vernietigen (op Librarything, op Hebban.nl)
Oorspronkelijke titel: Insurgent. One choice can destroy you.
Auteur: Veronica Roth
Vertaler: Maria Postema
Taal: Nederlands, oorspronkelijk Engels
Serie: Divergent #2 van 3
Recensies van andere boeken in deze serie (tot nu toe): #1 Inwijding: Haar keuze verandert alles
Soort uitgave: paperback
Aantal pagina's: 365
Uitgever: Van Goor
Jaar van publicatie: origineel Engels 2012, 1e Nederlandse editie 2012, mijn editie 2015 (13e druk)
ISBN-nummer: 9789000314508
Trefwoorden: toekomst, verdeeldheid
Waarom ging ik het lezen: Deel 1 vond ik heel leuk.
Aanrader: Ja, als je boek 1 leuk vond. Zorg wel dat je het volgende boek ook al in huis hebt!

Korte samenvatting:
De leidster van de factie Eruditie probeert over de stad te heersen. Tris en haar vrienden proberen hier een oplossing voor te vinden. Ze lijken hulp te krijgen van de factielozen, maar willen die wel echt wat ze zeggen te willen?
Als Eruditie echter een ultimatum stelt, besluit Tris dat de beste oplossing is dat zij die kant op gaat. Hierdoor brengt ze echter wel de mensen van wie ze houdt in gevaar, ook al probeert ze dat juist te voorkomen.

Achterkanttekst:
Ze vecht om te overleven in een versplinterde wereld. De waarheid is haar enige hoop.

Na de gruwelijke gebeurtenissen tijdens haar Inwijdingsdag, vlucht Tris weg uit Onverschrokkenheid. Gevoelens van rouw en schuld over de dood van Will en haar ouders achtervolgen haar. Ondertussen woedt er een oorlog tussen de facties. Binnen het hoofdkwartier van Eruditie vinden gevaarlijke ontwikkelingen plaats. In de andere facties heerst verdeeldheid tussen zij die willen vechten en zij die de vrede willen bewaren.
Terwijl ze strijdt tegen Eruditie, neem Tris grote risico's om haar dierbaren te redden. Met de keuzes die ze maakt, zet ze haar relatie met Tobias en zelfs haar eigen leven op het spel. Door ingrijpende nieuwe ontdekkingen moet Tris volledig accepteren dat ze afwijkend is, zelfs als ze niet weet wat ze daardoor zal verliezen...

Eerste alinea/pagina:
Ik word wakker met zijn naam op mijn tong.
Will.
Voor ik mijn ogen opendoe, zie ik hem weer op de keien in elkaar zakken. Dood.
Door mij.
Tobias gaat op zijn hurken voor me zitten en legt zijn hand op mijn linkerschouder. De wagon bonkt over het spoor en Marcus, Peter en Caleb staan in de deuropening. Ik adem diep in en houd de lucht vast in mijn longen om de druk op mijn borst wat te verlichten.
Een uur geleden voelden alle gebeurtenissen nog heel onwerkelijk.
Nu niet meer.
Ik adem uit, maar de druk blijft.
'Kom op, Tris,' zegt Tobias, terwijl hij onderzoekend in mijn ogen kijkt. 'We moeten springen.'

Over de eerste alinea/pagina:
Boek twee begint precies nadat boek 1 is opgehouden, dus het sluit erg goed aan als je ze direct achter elkaar leest. Wat er in het vorige boek is gebeurd wordt ook niet allemaal herhaald (wat ik vaak een nadeel vind van een deel 2 van een serie, wat hier gelukkig dus niet het geval is).

Recensie:
Verhaal:
Omdat het zo goed aansluit op het vorige boek, zit je meteen weer middenin het verhaal. Tris en haar vrienden proberen bij te komen van wat er tijdens de simulatieaanval aan het eind van boek 1. Ze verblijven een tijdje bij Vriendschap, waardoor je die factie beter leert kennen. Ook van Oprechtheid kom je iets meer te weten, net als over de factielozen.
Omdat dit boek juist ging over de oorlog tussen de facties, en niet alleen over Tris' Inwijding, kom je veel meer te weten over de wereld waarin het verhaal zich afspeelt. Alle technologie die Eruditie heeft, behalve dus de simulatie-techniek, wordt in onze huidige wereld ook al gebruikt.

Tris gedraagt zich wel anders in dit boek, wat logisch is: ze heeft in het vorige deel mensen vermoord, of ze zijn gestorven door iets wat zij (niet) heeft gedaan. Ze heeft moeite om dit te verwerken en dat blijkt gewoon heel duidelijk uit haar acties in dit boek. Haar relatie met Tobias heeft hier ook onder te lijden, maar beide personages gaan er realistisch en op hun eigen manier mee om.

Wat 'Afwijkend' zijn betekent, wordt nu ook duidelijker uitgelegd (wat de verschillen in de hersenen zijn in tegenstelling tot mensen die bij 1 bepaalde factie horen). De tijd die Tris bij Eruditie doorbrengt, is natuurlijk het ideale moment om dit soort dingen aan de lezer te vertellen, omdat dat de factie van de kennis (en uitleg) is.

Mijn grootste bezwaren/vragen over het eerste boek werden in dit boek wel beantwoord: mensen zijn niet meer of goed, of slecht, maar bijna iedereen blijkt er tussenin te zitten. Ook worden van een aantal mensen hun motieven duidelijker, maar van anderen nog steeds niet (dat gebeurt waarschijnlijk wel in boek 3). Hierdoor zijn de personages een stuk realistischer en interessanter om over te lezen. Er zijn wel redelijk veel personages, maar niet zodanig veel dat het niet meer bij te houden is wie wie is en bij welke factie ze horen.
Mijn andere vraag ging erover of alleen Chicago onderverdeeld was in facties en over wat er buiten de stad ligt. Het enige wat nog niet helemaal duidelijk is, is hoe de wereld tot dit punt is gekomen. Hier wordt wel iets over verteld, al verwacht ik dat dat in boek drie uitgelegd wordt (aangezien dat het laatste deel van de serie is).

Schrijfstijl:
Net als boek 1 is ook dit verhaal geschreven in de tegenwoordige tijd, vanuit het oogpunt van Tris.

Spelfouten/Typefouten:
blz 263:
Je kunt me niet met dwingen. =
Je kunt me niet meer dwingen.

Afbeeldingen:
Aan het eind staan de logo's van alle vijf de facties, inclusief de Engelse namen. Heel handig!

Conclusie:
Een spannend en prettig leesbaar vervolg op deel 1, maar wel weer met een cliffhanger-einde... Gelukkig heb ik boek 3 ondertussen al in huis!

Herleesbaarheid:
Te herlezen nadat je boek 1 nog een keer hebt gelezen, maar niet los. Het is namelijk een direct vervolg op het vorige deel.

Links:
- Deze recensie op mijn weblog.