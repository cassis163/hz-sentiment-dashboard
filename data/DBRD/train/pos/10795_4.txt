Ruth Ware debuteert in Nederland met de thriller In een donker donker bos. Deze Engelse auteur zit al langer in het boekenvak en werkte voor een uitgeverij voor zij haar eigen woorden aan papier toevertrouwde. Het idee voor de setting van dit debuut kreeg ze in gesprek met een vriendin, die vertelde dat zij nog nooit een thriller had gelezen dat zich op een vrijgezellenfeestje afspeelde. De woning, die overigens niet te vinden is in het wel bestaande plaatsje Stanebridge, is ontstaan vanuit de tv serie waarin bijzondere huizen gebouwd worden aldus Ruth Ware tijdens de Meet & Greet bij uitgeverij Luitingh – Sijthoff op 14-02-2016.

Leonora Shaw ontvangt een uitnodiging voor een vrijgezellenfeest die ze al 10 jaar niet meer gezien heeft. Samen met vriendin Nina, de enige van die tijd met wie ze nog af en toe contact heeft, besluit Nora zich aan te melden. Al voor het moment dat ze het Glass House midden in het bos betreedt, twijfelt Nora of het wel verstandig is geweest te gaan. Ze heeft haar voormalig beste vriendin Clare al jaren niet meer gezien. Organisatrice Flo is obsessief bezig het ultieme vrijgezellenfeestje te regelen, jonge moeder Melanie moet niks hebben van de afgelegen locatie met al zijn eigenaardigheden en vriend Tom voegt graag wat extra’s toe om het weekend van extra jeu te voorzien. Als Nora wakker wordt in het ziekenhuis met een rechercheur voor haar deur, weet ze niet meer hoe ze aan haar blauwe plekken is gekomen.

In een donker donker bos start met een Engelstalig rijmpje waarmee de toon direct wordt gezet. Welk geheim zal uit de kast in het glazen huis komen? Ruth Ware weet vanaf het begin de lezer mee te zuigen in het verhaal. Door te spelen met tijd word je als lezer meegenomen in het verhaal terwijl je al weet dat er iets heftigs is gebeurt. De spanningsboog die direct al omhoog gaat weet Ware gedurende het hele verhaal goed vast te houden. Door het verhaal heen geeft zij subtiele aanwijzingen om de lezer geboeid te houden en op het verkeerde been te zetten. En ook al is het plot slechts te dele vernieuwend en zijn er ook veel onderdelen van het plot al eerder beschreven in andere boeken, toch zorgt dit er niet voor dat het leesplezier afneemt. Met het plot in combinatie met de spanning weet Ware de lezer wel te plezier en aan de pagina’s gekluisterd te houden. Hoofdpersonage in In een donker donker bos is misdaadauteur Nora, onzeker en met een geheim in haar leven, wat haar tot een ideale persoon maakt om in misdadige dingen te verzeilen aldus de auteur. Ook de bijfiguren weet Ware voldoende uit te diepen naar gelang hun rol in het boek, waardoor je gaat snappen waarom dingen gebeuren. Een debuut dat terecht op de New York Times bestseller lijsten staat, een echte pageturner.