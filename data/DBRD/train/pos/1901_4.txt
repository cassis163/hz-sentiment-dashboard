Mary Turner Thomson heeft de moed gevonden om op te schrijven wat haar is overkomen. Ze bleek slechts één van de vele slachtoffers van ene Will/Bill Jordan, een charmante Amerikaan. Vanaf zijn vroege jeugd (hij begon toen hij 15 was) heeft Will vrouwen opgelicht en gebruikt. Nooit heeft hij éne cent aan hen uitgegeven, nooit heeft hij iets betaald voor de tien kinderen die hij in de loop der jaren bij diverse vrouwen verwekte.
Voor Mary begon het allemaal toen ze als alleenstaande moeder van een dochtertje van een jaar via Internet kennis maakte met Will. Voor ze het wist was ze stapelverliefd. Dat hij de eigenaardige gewoonte had om nooit ergens op tijd te komen, en soms dagen of weken te verdwijnen, nam ze voor lief. Will vertelde haar namelijk dat hij voor de CIA werkte. En later vertelde hij haar dat hij wilde breken met de CIA maar dat ze dat niet goed vonden. Helaas scheen zijn leven wel handenvol geld te kosten, geld dat er ondanks zijn werk nooit was. Na zes jaar blijft Mary berooid achter, en ze rekent uit dat Will haar bijna twee ton heeft gekost (in Engelse ponden). Uiteindelijk barst de bom en wordt Will na bijna twee jaar procederen veroordeeld tot vijf jaar gevangenisstraf, waarvan hij er twee moet uitzitten. Voor de rest van de tijd blijft hij onder toezicht.
En dat, lezers, is dan nog het vreemdst van alles: Mary schrijft dat ze dat een behoorlijke straf vindt! Ze zal dus twee jaar rust hebben Het is ongelooflijk dat die man, na alles wat hij heeft gedaan, niet minstens twintig jaar achter de tralies verdwijnt. Behalve voor bigamie wordt hij namelijk ook veroordeeld voor fraude en kindermisbruik. Het schijnt toch zo te zijn dat zon man zon enorme aantrekkingskracht heeft op vrouwen, en dat hij ze zo goed weet te manipuleren, dat ze er vrede mee hebben dat ze het geld nooit meer terugzien en dat hij slechts voor een korte periode opgesloten wordt.
Het boek is eerlijk geschreven. Je valt van de ene verbazing in de andere. Het is moeilijk om op een gegeven moment niet bij jezelf te denken dat Mary en de andere vrouwen (van wie ze er een aantal ontmoet) toch wel erg dom en naïef zijn geweest. Maar ja, al Wills slachtoffers zijn ontwikkelde vrouwen met een goede baan, dus érgens weet hij blijkbaar toch hun zwakke plek te ontdekken. Het boek is soms bijna spannender dan fictie, en laat je hoofdschuddend achter.