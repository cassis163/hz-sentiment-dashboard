Dit tweede deel van 'De onzichtbare maalstroom' begint op zo'n manier dat het boek meteen mijn aandacht had;
'Konraad Stralbock merkte dat sterven geen pijn deed. De doodsoorzaak wel, natuurlijk: het moment waarop het monster met zijn klauw zijn zij insneed en een aantal belangrijke organen uit zijn lijf rukte. Ja, dat deed pijn. Maar het doodgaan zelf, het uitblazen van de laatste adem, het wegglippen van zijn bewustzijn: pijnloos.'
Ik wist meteen weer dat het geen flauwekul-serie was.'

Het is zelfs indrukwekkender dan het vorige deel. Mede door enkele personages die meer uitgediept worden en nog meer gaan leven. Laat je verrassen door Odette! Een aantal personages uit het eerste deel zag ik (bijna) niet meer terug en ik vraag me af of ik ze in het derde deel wel weer terug zal zien. Ik ben bijvoorbeeld heel benieuwd naar Lise, het zusje van Heike.

Ook zijn er nieuwe personages, zoals Rune Mathijsen; een aanwinst voor het verhaal! Rune is een sjamaan die bij mij vaak een lach of toch een glimlach op mijn gezicht wist te toveren, ook wanneer het serieus is: 'nooit meer flirten, nooit meer haar grappen ten koste van hem. En nooit meer -ja, hij gaf het toe- naar haar lekkere kont kijken.
Heb je het eerste deel niet gelezen, kun je toch goed het verhaal volgen door de terugblikken in dit tweede deel. Maar lees toch liever eerst 'Lege steden', anders laat je zeker wat liggen.

Het zijn 51 hoofdstukken met verhaallijnen die zich afwisselend afspelen tussen de verschillende parallelle werelden. Dit vormt voor de lezer geen enkel probleem; zoals ook in het eerste deel het geval was werd het meteen duidelijk dat je meekeek in een andere wereld door het gewijzigde lettertype. Dit tweede deel is prima geredigeerd waardoor het prettig lezen is.
De epiloog met de titel 'Vorstin van de kou' heeft een open einde. Het is duidelijk dat het verhaal met het einde van dit deel niet afgelopen is. Dit deel met meer nog spanning, een goede spanningsopbouw, zeker meer horror en zo mogelijk nog meer fantasie dan in het eerste deel. Wat brengt ons het derde deel?