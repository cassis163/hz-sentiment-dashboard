In het jaar 2558 heeft de rijke elite het voor het zeggen. Door overbevolking, outsourcing en nieuwe technieken als ArtificiÃ«le Intelligentie en robotica zijn er bijna geen banen meer. De 'gewone mens' is gedwongen als slaaf te werken. Deze interessante toekomstvisie schetst Miriam Borgermans in Raven, het eerste deel van de Slaves serie.

Raven is een opstandige laatstejaars studente aan een Delicatus slavenschool. Delicatusslaven zijn hoogopgeleide slaven, maar desondanks hebben ze meestal geen lang leven voor de boeg. Slaven worden overgeleverd aan de willekeur van hun meester en gaan vaak een gruwelijk einde tegemoet. Als Raven aan de machtige Genoot Ghassan Aboud wordt verkocht, lijkt ze aan en dergelijk lot te kunnen ontsnappen. Tot Ghassan wordt vermoord en Raven als schuldige wordt aangewezen. Raven belandt in een verwikkeling van intriges, waarin ze alles op alles moet zetten om te overleven.

Ik vond Raven een interessant verhaal over een meisje dat op een Slavenschool staat ingeschreven. Deze setting vond ik erg origineel en leuk om over te lezen. Al deed het me ergens wel een klein beetje denken aan het huis van Overtolligen waar Anna in The Declaration woont. In de toekomstvisie van Miriam Borgermans hebben overigens alleen de rijken het goed; de rest van de bevolking leeft als slaaf. En die slaven zijn er ook weer in diverse rangen en standen verdeeld. Deze world building vol toffe details zorgde ervoor dat ik nieuwsgierig bleef en graag verder wilde lezen.
Nog een pluspunt is ons hoofdpersonage Raven. Ze doet het niet zo goed op de slavenschool en ze heeft geluk dat de zoon van de directrice haar cijfers vervalst. Anders zou ze niet lang meer een Delicatusslaaf kunnen zijn en gedegradeerd worden tot een Trasher slaaf. Ik vind het fijn dat Raven niet perfect is en duidelijk een eigen mening heeft, ook gedurende de rest van het verhaal dat zich niet langer op de school afspeelt. Maar in het derde deel van het boek is ze opeens wel een beetje een superwoman - en dat maakte het voor mij wel wat minder realistisch.

De vriendschappen ontstaan op de Delicatus slavenschool komen erg echt over en zijn fijn om over te lezen. Helaas is de romantiek in het boek heel wat minder sterk uitgewerkt. In het derde deel is er sprake van een liefdesdriehoek, dat viel me toch wel wat tegen in een verder zo origineel verhaal. Bovendien vond ik het sowieso wat overdreven dat er zoveel jongens een oogje hebben op Raven, dat had voor mij wat ingetoomd mogen worden. Juist omdat ze in het begin allesbehalve perfect overkomt, hoeft die 'iedereen is verliefd op haar' voor mij persoonlijk ook niet echt.
Desondanks vond ik Raven echt een heerlijk boek dat snel en gemakkelijk leest. Ieder hoofdstuk begon met een tof citaat waardoor je de toekomst tot in de details voor je ziet. De personages komen heel echt over alsook de wereld en het complete plot. De verdeling van het verhaal in drie delen maakt het boek interessant en het einde doet me meer dan reikhalzend uitkijken naar deel twee. Alleen de liefdesdriehoek vond ik wat jammer, dat kwam de originaliteit van Raven niet helemaal ten goede. Een welverdiende beoordeling van vier sterren, voor deze toekomstige wereld waar ik graag snel weer in wil duiken!Deze recensie verscheen ook op Oog op de Toekomst.