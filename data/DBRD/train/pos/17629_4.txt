Wish you were here is niet het eerste boek van schrijfster Evelien De Vlieger. Ze schreef al verschillende boeken voor adolescenten, maar ook voor kinderen. Een van haar favoriete onderwerpen is de liefde en dan vooral de absurditeit daarvan. Naast het schrijven, vertaalt De Vlieger ook boeken en kookt ze enorm graag.
Wish you were here gaat over de achttienjarige Hazel, die er voor kiest om als au pair naar Engeland te gaan, om zo over haar liefdesverdriet te komen. Hazel kan haar telefoon maar niet loslaten in de hoop een berichtje te krijgen van haar ex, maar al snel eisen de kinderen haar aandacht op. Kan ze de zorg voor een baby en een achtjarige wel aan? En waarom kan niemand haar vertellen waar de moeder is?
Het gehele verhaal wordt verteld vanuit het perspectief van Hazel. De gekke gedachtegang van Hazel is dan ook wat het boek het leukste maakt. Haar kijk op de gebeurtenissen is ongefilterd en dat is een fijne verfrissing. Ook de achtjarige Isaac zorgt voor heel wat absurditeit met zijn bijzondere manier van denken.
Samen met Hazel kom je in een bizarre situatie terecht. De kleine Isaac met de grote mond, de vader die een beetje stijf en teruggetrokken is, de baby en de verdwenen moeder. Niemand kan zeggen waar zij is en al snel wordt zij het grote mysterie van het hele verhaal. De auteur slaagt er goed in om je als lezer helemaal het leven van Hazel in te trekken. En hoewel sommige situaties een beetje vreemd aandoen, is het onmogelijk om gevoelloos te blijven lezen.
Het boek begint met Hazel en haar obsessie voor haar gsm omdat ze hoopt een sms’je van haar ex-lief. Het gebroken hart overheerst het eerste deel van het verhaal. Maar langzaam breken de kinderen door de bubbel rond Hazel heen en wordt het verhaal groter dan het liefdesverdriet. Het leven van de familie sijpelt langzaam bij Hazel naar binnen. Dat is wat dit boek zo sterk maakt. De schrijfster geeft weer hoe allesoverheersend de pijn van een relatiebreuk kan zijn, maar ze plaatst het ook mooi in perspectief.
Langzaam wordt Hazel het leven van het gezin ingetrokken en dat is heel mooi om te volgen. Je merkt hoe hard de kinderen hun moeder nodig hebben en Hazel beseft dat er andere dingen belangrijker zijn dan haar relatie. Het zorgen voor twee kinderen is niet gemakkelijk en leert haar enkele harde, maar belangrijke lessen.
Hoewel de thema’s zwaar zijn, is Wish you were here helemaal geen droevig verhaal. Claudio, de Italiaan die Hazel leert kennen in een café in de buurt, zorgt voor een erg nodige en luchtige wind. Ook hij voegt een extra perspectief toe aan het verhaal. Door de verschillende perspectieven toe te voegen aan Hazel’s persoonlijke drama slaagt De Vlieger er in een prachtig beeld te scheppen van een relatiebreuk en de effecten ervan.
Wish you were here geeft enorm mooi de complicaties van menselijke relaties weer. De zwaktes en de sterktes van personen, de verschillende achtergronden en verhalen die mensen met zich meedragen. Iedereen is anders, maar iedereen heeft zijn redenen voor zijn acties. En daar gaat dit boek over: menselijke fouten.
De spanningsopbouw in het boek is prachtig en de onthullingen op het einde zijn dat ook. De Vlieger slaagt erin om je te verbazen en kan sterk eindigen met zowel antwoorden als nieuwe vragen. Het einde van het boek zet je zeker aan het denken.
Wish you were here is een ode aan menselijke relaties en een gebroken hart. Het boek heeft een bizarre kant, maar dat houdt je niet tegen om ervan te genieten. Zeer aangename literatuur.