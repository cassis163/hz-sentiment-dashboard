De kleine heks is een van de mooie jeugdboeken van Otfried Preussler. Die vooral bekend werd met het door hem geschreven jeugdboek: Meester van de zwarte molen. (Krabat) Zijn boeken zijn meestal gebaseerd op oude volksvertellingen. Van de Kleine heks kwam de eerste uitgave in Nederland rond 1987 op de markt en er is sinds kort een vernieuwde uitgave verkrijgbaar. Een prachtig exemplaar voorzien van indrukwekkend mooie illustraties van Winnie Gebhardt-Gayler.

Het ontroerende verhaal gaat over een jonge heks die heel graag naar het heksendansfeest wil tijdens de Walpurgisnacht. De andere heksen vinden haar daarvoor nog veel te jongs ze is tenslotte pas honderdzeventig jaar. Daar is de kleine heks het helemaal niet mee eens en eigenwijs als ze is gaat ze gewoon toch.

De kleine heks is vooral een vermakelijk en hartverwarmend avontuur over goed willen doen en erbij willen horen. Hoewel het hier om een doorlopend verhaal gaat, is het zo geschreven dat eigenlijk ieder hoofdstuk gezien kan worden als een kort opzichzelfstaand avontuur. Ideaal, zo kun je er iedere dag voor kiezen een enkel hoofdstuk voor te lezen. De hoofdstukken zijn kort maar krachtig. Daardoor is het ook een fijn boek voor de iets oudere kinderen om zelf te lezen, elke dag een stukje. De grappige illustraties, kom je bijna op iedere pagina tegen en zijn echte juweeltjes. Iedere illustratie past als gegoten bij de verhaallijn en zorgen ervoor dat het boek nog leuker is om zelfstandig te lezen.

Het boek sluit mooi aan bij het thema van de Kinderboekenweek van 2017: Gruwelijk eng! Griezelen. Er komen veel heksen in het boek voor, wat zorgt voor een spannend en mysterieus sfeertje. De engste heks is de nare petemoei Rommelbommel, maar gruwelijk wordt het verhaal gelukkig nooit! Wel vermakelijk grappig, magisch en griezelig spannend. Wist je dat als je nu een kinderboek gaat bestellen, je er een gratis kinderboek bij krijgt? Namelijk Kattensoep van Janneke Schotveld.