Iedereen kent natuurlijk de naam Alexander de Grote. Maar ik weet niet of er veel mensen zijn die precies kunnen vertellen wanneer hij leefde en waarom hij in het algemeen als een held beschouwd wordt. Dit boek beschrijft een korte periode uit het leven van Alexander en geeft ons daarmee een interessant stukje geschiedenisles.

Het is 334 vC en Alexander wil volgaarne de havenstad Halikarnassos veroveren. Let wel op: dit is echt gebeurd! Een groot deel van het verhaal is non-fictie, maar Paul Doherty weet hoe je aan zo'n verhaal, door middel van het toevoegen van enkele fictieve gegevens, een boeiende wending moet geven. Het verhaal over de belegering van Halikarnassos, gezien vanuit het oogpunt van de verdedigers van de stad Ã©n vanuit de ogen van Telamon, Alexanders arts en eigenlijk helemaal geen krijger, is boeiend genoeg om de bijna 300 pagina's te vullen.

Hoewel ik niet zo dol ben op uitgebreide beschrijvingen van gevechten, zijn de beschrijvingen in dit boek leerzaam omdat de auteur ons laat zien welke voor die tijd vooruitstrevende technieken werden gebruikt. Ook de manier waarop men met gewonden omging (er was toen al een triage-systeem) en de manier waarop Telamon wonden behandelde, is heel leerzaam en absoluut geen saaie opsomming geworden. Een heerlijk boek!