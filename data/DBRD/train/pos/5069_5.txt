Faye en Sean: a love story is een lekkere dikkerd. Dan moet een boek voor mij wel lekker lezen, want het schrikt me toch ook wel af altijd. Maar gelukkig was het geen probleem, ik zat meteen in het verhaal en vloog erdoorheen door Marina’s fijne schrijfstijl.

Ik vond het erg origineel dat een boek van een Nederlandse auteur zich in Engeland afspeelt en de hoofdpersonen daar ook vandaan komen. Ik heb Marina gevraagd waarom ze daarvoor gekozen heeft en het komt gewoon omdat ze zo gek is op Engeland en Londen, de verhalen overspoelen haar als ze daar is. (wat ik me heel goed kan voorstellen)
Wat ik ook erg fijn vond aan het boek is dat je Faye en Seans hele geschiedenis meekrijgt, je volgt ze vanaf hun eerste ontmoeting in 1999, als Faye 10 is en Sean 17, tot aan zomer 2011, als ze beiden volwassen zijn en hun leeftijdsverschil niet zo groot meer is. Je leert de twee sympathieke hoofdpersonen daardoor ook erg goed kennen en je sluit ze in je hart.

Faye en Sean is een prachtige feel good roman over een bijzondere vriendschap, het verleden overwinnen en je dromen najagen. En vooral over het volgen van je hart en dat ook écht durven…
Een geweldig liefdesverhaal wat ik met een diepe tevreden zucht dichtsloeg. En waar ik ook meteen van baalde dat ik het uit had! Ik heb nu al zin in meer van Marina Folkers, want van dit debuut heb ik genoten.