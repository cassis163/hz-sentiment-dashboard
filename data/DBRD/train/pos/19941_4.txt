Panda wil vriendjes worden met een andere panda, maar hij weet niet hoe dat moet. Misschien kan hij van andere dieren leren hoe je vrienden moet maken! Hij probeert het door te dansen, zoals de flamingo’s dat doen en door net als de maki’s heel hoog te springen. Helaas werkt het nog niet om vriendjes te worden met de andere panda, hij zal iets anders moeten verzinnen!

Panda wil een vriendje is een leuk prentenboek over een reuzenpanda die vriendjes wil maken. Het is aandoenlijk om te zien en lezen hoe panda op allerlei manieren probeert om vriendschap te sluiten met de andere panda. Het verhaal is leerzaam voor kinderen en leert ze meer over vriendschap en dat het belangrijk is om jezelf te zijn. Daarnaast is het ook een vrolijk verhaal met een mooie afloop, waardoor dit een leuk boek is om voor te lezen.

Illustrator Jonny Lambert heeft al verschillende prentenboeken gemaakt met dieren in de hoofdrol. De illustraties in dit prentenboek zijn prachtig, grappig en speels, waardoor het heerlijk is om dit prentenboek te lezen. De teksten in Panda wil een vriendje zijn kort en staan in verschillende groottes op de pagina’s, dit geeft een leuke variatie op de bladzijden. De tekst staat in en om de tekeningen wat een speels effect geeft. De kaft en achtergrond van de illustraties in het boek zijn grijs/zilverachtig, dit geeft een bijzonder en fraai effect aan dit prentenboek, waardoor het er stijlvol uitziet en zich onderscheidt van andere prentenboeken.

Panda wil een vriendje is een prachtig geïllustreerd prentenboek met een mooi verhaal over vriendschap en jezelf zijn. Ik geef het boek 4 sterren!