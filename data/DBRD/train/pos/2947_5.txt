Al sinds de Vlaamse Young Adult Brainstorm van Moon Young Adult, waarbij voormalig uitgever Marieke Woortman Duizend Hoog tipte, verheugde ik me op het lezen van deze dystopische roman met een hoog soap-gehalte. Gelukkig werd ik uitgekozen voor de leesclub op Hebban en schrijfster Katharine McGee stelde me allesbehalve teleur!
Het is 2118. New York is de stad van innovatie en van dromen. In Manhattan staat een duizend-verdiepingen-tellende toren die zich uitstrekt tot ver boven de wolken. In de Glitter, Glamour en Hightech wereld van de Toren is het je vermogen dat telt: hoe rijker je bent, hoe hoger in de Toren je mag wonen. In Duizend Hoog proberen vijf tieners hun plekje te veroveren in deze bijzondere wolkenkrabber.
Leda Cole verbergt achter haar smetteloze uiterlijk een geheime verslaving aan drank en drugs - en een stiekeme verliefdheid op de verkeerde jongen. Het zorgeloze leventje van Eris Dodd-Radson stort in wanneer ze met een vreselijk verraad geconfronteerd wordt. Rylin Myers raakt door haar baantje verzeild in de wereld van de hoogste verdiepingen en techgenie Watt Bakradi heeft een groot geheim. En helemaal op de bovenste verdieping van de Toren woont Avery Fuller, het meisje dat genetisch perfect ontworpen is. In de ogen van anderen lijkt haar leven perfect, maar ze wordt gekweld door een verlangen dat nooit ingewilligd kan worden.
Ik vond Duizend Hoog een heerlijk verhaal. Normaal ben ik niet zo van dat soap-gebeuren, maar in dit geval kon ik niet stoppen met lezen. Ik moest en zou ontdekken hoe het verhaal verder zou gaan en wie er van de Toren sprong, viel of geduwd werd.. Ik vond de verschillende personages erg tof. Ik moest eventjes wennen aan alle perspectieven - het zijn er wel heel veel - maar daarna was ik verslaafd! Ieder personage is in zijn/haar eigen drama verwikkeld en verschillende van deze drama's staan met elkaar in verband. Mijn favoriete personages zijn overigens Eris, Rylin en Watt!
Ook het concept van de Toren is erg interessant. Hoe rijker je bent, hoe hoger je in de toren woont. Ik kwam ditzelfde idee al eerder tegen in de film High Rise - een verfilming van het gelijknamige boek van J.G. Ballard dat nog op mijn lijstje om te lezen staat. Toch is de uitwerking van Duizend Hoog heel anders dan eerder genoemde film: hier gaat het duidelijk om de leefwereld van tieners. We krijgen te maken met liefdesverdriet, drank, drugs en ruzie met de ouders.
Hoewel het idee achter de Toren me dus ontzettend interesseert, zag ik dit gebouw helaas niet heel goed voor me. Het was me bijvoorbeeld niet altijd duidelijk of een hoofdstuk - of een gedeelte daarvan - zich afspeelde op of naast de toren. Dit maakte het boek voor mij hier en daar een beetje verwarrend. De Toren was echter niet het enige futuristische in de toekomstvisie van Katharine McGee. De rijkere personages hebben contactlenzen waarmee ze elkaar berichtjes kunnen sturen (creepy!) en verplaatsen zichzelf via hoovercrafts. O en laten we vooral de futuristische vormen van drugs niet vergeten te vermelden!
Al meteen in de proloog van het verhaal lees je dat er iemand van de toren springt, valt of geduwd wordt en het hele boek zat ik te raden wie het zou zijn. Ik kan je vertellen dat ik twee gegadigden had, maar uiteindelijk had ik het fout.. Dat maakte het einde van Duizend Hoog extra verrassend voor mij. Ook zit er aan het einde een spannende verwijzing naar een vervolg: al ben ik heel benieuwd hoe dat dan verder uitgewerkt gaat worden. Begrijp me niet verkeerd - ik heb genoten van het hele soap-gebeuren - maar ik kan me niet voorstellen dat ik daar nog heel veel vervolgboeken van wil lezen. Ik wil een oplossing, een ontknoping, en geen serie waarin we van cliffhanger naar cliffhanger zullen gaan. Ik hoop dat het geen serie van tien boeken wordt of een oneindige soap zoals GTST.
Duizend Hoog was een heerlijk boek om tussendoor te lezen. Hoewel ik de Toren niet altijd even goed voor me kon zien, raakte ik verslaafd aan de personages en hun persoonlijke drama's. Bovendien wilde ik door de spannende proloog ontzettend graag ontdekken wie nou degene was die van de Toren sprong, viel of geduwd werd. De cliffhanger maakt me benieuwd naar een vervolg, maar ik hoop wel dat Katharine McGee beseft dat ik niet zit te wachten op een soapserie van meer dan tien boeken -Ik hoop dat ze het spannend weet te houden!