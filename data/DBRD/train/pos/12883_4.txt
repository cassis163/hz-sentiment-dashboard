Joss Stirling woont in Oxford en studeerde Engels in Cambridge. Als voorbereiding op het schrijven van Soulmates heeft ze een tijdlang in de Rocky Mountains gewoond. Ze houdt van dark romances en daar valt Soulmates dan ook onder. Wat Stirling altijd heeft beziggehouden is het gevoel dat er achter ons leven op aarde meer zit dan we denken. Misschien wel zeven Benedict-jongens die op zoek gaan naar hun Soulmates?
Sky is verre van blij als haar adoptieouders de overstap wagen van Londen naar de Rocky Mountains in Amerika. Op haar nieuwe highschool leert ze Zed Benedict kennen. Hij is onverschillig en stoer, maar toch onweerstaanbaar. Hij kijkt eerst niet naar haar om. Tot hij haar opeens zijn zielsverwant noemt. Zed vertelt haar dat ze een 'Savant' is, net als hij. Dat zou ook best kunnen, want Sky kan al haar hele leven auras lezen. En waarom hoort ze Zeds stem in haar hoofd? Zou hij toch gelijk hebben? Maar Zed en Sky zijn niet de enige Savanten. Zed komt uit een familie met zeven broers, allemaal Savanten, evenals hun ouders. Ze hebben elk hun eigen magische kracht, waarmee ze zaken oplossen. Maar Savant zijn brengt gevaren met zich mee: bijvoorbeeld dat Zed en Sky worden beschoten in het bos en dat Sky van de straat wordt geplukt en ontvoerd. De ontvoerders willen haar gebruiken om de Savantenfamilie te ontmaskeren.
Soulmates komt moeizaam op gang: de verhuizing naar Amerika, de kennismaking op school, de overschakeling van de rebelse naar de liefhebbende Zed, het verloopt allemaal vrij traag. Maar vanaf het moment dat Sky de familie van Zed ontmoet, gaat het boek plots in snelvaart! De familie van Zed is ook gewoon heel erg leuk om over te lezen. Sky is een sympathiek meisje en je leeft erg met haar mee. Als je eenmaal goed in het verhaal zit, is het tegen het einde aan echt vreselijk spannend. Het verhaal is ontroerend, pakkend en een tikkeltje mysterieus. Ik wacht met smart op het tweede deel, waar broer nummer twee zijn soulmate gaat zoeken. Ik kan niet wachten!