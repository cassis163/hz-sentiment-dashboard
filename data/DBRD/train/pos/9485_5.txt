Binnen enkele weken wist Jasinda Wilder in de VS 200.000 exemplaren te verkopen van Ik verdrink in jou. Hiermee stapt ze in de voetsporen van haar partner Jack Wilder, die ook auteur is. Enig verschil: Jasinda schrijft graag over sexy mannen en stoere vrouwen. Jack waagt zich hier niet aan. Heeft deze schrijfster uit Michigan de verwachtingen waargemaakt?

Nelly en Kyle zijn verliefd. Al heel hun leven zijn ze bevriend met elkaar. Wanneer ze erachter komen dat ze gevoelens voor elkaar hebben, beginnen ze een hartstochtelijke relatie. Totdat Kyle tijdens een vakantie om het leven komt. Nelly kampt met schuldgevoelens die ze niet kwijt weet te raken. Wanneer ze jaren later in New York woont, komt ze Kyles broer Colton tegen. Voor ze het weet voelt ze zich enorm tot hem aangetrokken. Maar kan dat wel? Een relatie beginnen met de broer van je overleden jeugdliefde? En kunnen Colton en Nelly allebei korte metten maken met het verleden?

Tranen. Hoe verder je in het boek komt, hoe meer het verhaal je raakt. Het begint allemaal rooskleurig. Nelly en Kyle hebben een prachtig leven en genieten enorm van en met elkaar. Maar dan spat de droom uiteen. En niet alleen voor Nelly, de lezer wordt in dit verdriet meegesleurd. Doordat het boek in de ik-vorm is verteld – de ene keer vanuit Nelly, de andere keer vanuit Colton – voel je alle emoties mee.

Gepakt door dit verhaal en door het verdriet dat Nelly en Colton hebben, ben je verloren. Je moet doorlezen. Je wilt niet dat Nelly en Colton het zo moeilijk hebben. En eigenlijk wilde je niet eens dat Kyle zou overlijden. Maar het gebeurde. En de tranen kwamen eveneens vanzelf. Dat maakt Ik verdrink in jou een bijzonder boek. Het laat je zo meeleven met de personages dat je het idee hebt dat je het zelf meemaakt.

Uiteindelijk is Ik verdrink in jou het ultieme liefdesverhaal. Voorspoed, ramp en uiteindelijk weer voorspoed. Dat het goed afloopt, kun je natuurlijk op je vingers natellen. Dat is niet erg, zeker niet. Want je gunt Nelly en Colton alle liefde van de wereld. Gedurende het boek zijn ze vrienden van je geworden. Vrienden die je steunt door dik en dun.

Dat maakt ook dat je zo betrokken bent bij het verhaal. Nelly en Colton zijn enorm goed uitgediept. Wilder schuwt geen goede en slechte eigenschappen. Colton is eigenlijk een eikel en Nelly is soms ook best een bitch te noemen. Maar de acties worden naarmate het verhaal vordert steeds begrijpelijker. Ieder gaat op zijn eigen manier met verdriet en schuldgevoelens om. Dat laat dit boek erg mooi zien.

Ik verdrink in jou bevat veel erotische scènes. Bijzonder gedetailleerd, soms grof, maar nergens wordt het plat. De seks heeft een duidelijke waarde voor het verhaal. Het helpt om de pijn en het verdriet te vergeten en het verleden een plaatsje te geven. De manier waarop Wilder dit beschrijft is bijna of je erbij bent. Gruwelijk, lekker en bijzonder.

Dit eerste deel van de ‘Falling’-serie is een absolute aanrader. Liefde, maar ook de keerzijde ervan staan centraal. Nelly is een zeer sterke vrouw, waar je als lezer veel respect voor krijgt. Op Colton word je vanaf de eerste bladzijde verliefd. Stoer uiterlijk, maar een klein hartje. Ik verdrink in jou is een must read voor iedereen die van new adult en prachtige liefdesromans houdt. En goed nieuws voor de fans: in december verschijnt het tweede deel Ik verdrink in ons.