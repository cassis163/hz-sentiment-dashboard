Rita Spijker heeft al meerdere boeken op haar naam staan, waaronder “Tussen Zussen”, waar Renate eigenlijk een vervolg op is.
Toch is het boek ook heel goed te lezen, zonder dat je eerst “Tussen Zussen” gelezen hebt.

Renate zit niet helemaal lekker in haar vel.
Haar echtgenoot gaat waarschijnlijk vreemd met zijn stagiaire, althans dat vermoedt Renate.
Dat roept spanningen op tussen haar en haar man Wim.
Haar kinderen zijn uitgevlogen en ze heeft moeite zich te concentreren op haar werk in een hospice.
Wanneer ze ‘s avonds nog even een frisse neus gaat halen, belandt ze in een snackbar, waar haar aandacht getrokken wordt door een advertentie op een prikbord.
Hierin wordt een huisje te huur aangeboden, ze scheurt in een opwelling de advertentie van het bord en neemt hem mee naar huis.
Ze besluit een tijdje alleen in het huisje te gaan wonen om na te denken over zichzelf en haar situatie.
Dan krijgt ze het bericht dat de partner van een goede vriendin ongeneeslijk ziek is en ze besluit naar Wales te gaan, naar haar vriendin, om haar te helpen en bij te staan.
Door gebeurtenissen die ze in Wales meemaakt krijgt ze een andere kijk op zichzelf.

In dit boek over de vier zussen – uit “Tussen Zussen”- staat Renate, de oudste zus, centraal.
Via onder andere de zussen app staan haar zussen haar bij en steunen haar in deze voor haar zware en moeilijke periode.
Een periode waarin ze keuzes zal moeten gaan maken over haar verdere leven.
Ook blikt Renate terug op haar jeugd, waarin haar moeder en stiefvader een grote rol gespeeld hebben.
Renate is van de zussen de enige met een andere vader.
Deze jeugd heeft, zo blijkt, grote gevolgen gehad voor haar verdere leven.

Wat opvalt is de vlotte en meeslepende schrijfstijl, waardoor het geen enkele moeite kost mee te leven met Renate en de zaken die haar bezig houden.
Rita Spijker is in staat de personages heel goed te beschrijven, de manier waarop ze denken en wat ze meemaken , hoe ze in het leven staan en met de moeilijkheden van het leven om gaan.
Het boek is zo geschreven, dat je er als het ware doorheen vliegt.
Deze kennismaking met de auteur Rita Spijker is me goed bevallen.