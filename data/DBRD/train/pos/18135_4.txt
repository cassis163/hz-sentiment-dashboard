Waartoe de aankoop van een driezit zoal kan leiden. Winston Malone kan zijn sofa niet betalen en leent bij de ijscoman een geweer om zijn baas te overvallen. Dat lukt de naieve Malone wonderwel, en de ijscoman biedt hem een baan aan, al heeft hij vooral Malones vrouw Cordelia op het oog. Zijn verder nog van de partij: Jimmy, de zoon van de ijscoman, en Caesar Malvi, dwerg en lijfwacht.

Groene vrijdag doet me soms denken aan Anthony Bourdain, de schrijvende kok uit New York en ook wel een beetje aan de knotsgekke Siciliaan Andrea Camilleri. En ja, dat is een compliment: beide schrijvers behoren tot mijn favorieten. Misschien weet Elvin Post zich ook wel tot dat lijstje op te werken. Zijn komische scènes en ongewone personages beloven alvast veel goeds voor de toekomst. Elvin Post brengt met Groene vrijdag dé verrassing van 2004.