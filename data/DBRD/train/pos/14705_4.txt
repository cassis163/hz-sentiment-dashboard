Didi Stevens is net bevallen van dochter Indy. Het is een zware zwangerschap en een zware bevalling geweest. Echtgenoot Oscar heeft veel moeite om zich aan te passen.
Kraamverzorgster Hennequin Smith komt de eerste dagen het gezin bijstaan in de nieuwe situatie. Maar is Hennequin wel wie ze zegt dat ze is? En wat heeft politieagente Miriam met de kraamverzorgster te maken? En waarom zit ze achter Hennequin aan?

De Kraamhulp is het beste boek van Esther Verhoef dat ik gelezen heb. Het kruipt onder je huid.
Mocht je zwanger zijn of nog zwanger willen worden, dan zul je na dit boek altijd een beetje wantrouwend naar je kraamverzorgende kijken, kan ik mij zo voorstellen.

Het boek volgt 2 verhaallijnen. Dat van Hennequin en dat van Miriam, de politieagente. Die om persoonlijke redenen achter Hennequin aanzit. Langzaam maar zeker wordt het verleden van Hennequin ontrafeld...Een verleden dat haar gemaakt heeft tot wie ze nu is. En ergens begreep ik haar keuzes en wraakgevoelens ook nog. Hoe ver ze ook van mijzelf afstaan.
En al is het werkelijk een verschrikkelijk mens, aan het einde voelde ik toch medelijden met haar...
De ontknoping was een draai die je ergens wel zag aankomen, maar toch verraste. Mij wel tenminste.

Het is meer dan terecht dat Esther Verhoef voor dit boek al meerdere nominaties en prijzen gewonnen heeft.
Het is voor mij niet het beste boek van 2014, maar staat wel hoog in mijn ranglijst!