Sarah Maine schreef al veel non-fictie. Met dit boek maakt ze haar fictiedebuut. Het is een prachtige, gelaagde roman die zich afspeelt op een eiland van de Hebriden. De schoonheid van het landschap is subtiel in het verhaal verwerkt. Hetty erft Bhalla House, dat generaties terug werd bewoond door schilder Theodore Blake en zijn echtgenote Beatrice. Maar wat wil Hetty nu met het vervallen huis gaan doen, en hoe wordt dat door de eilanders ontvangen?
Beetje bij beetje leren we de geschiedenis van de familie Blake en, daarmee verweven, de familie Forbes kennen. Zoals Hetty zich op enig moment realiseert: "Het was een tragisch leven geweest, bijna opera-achtig dramatisch." Een boek over liefde, verraad, klasseverschillen, en bovenal eigenheid.