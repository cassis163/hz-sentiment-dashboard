De chirurg is het eerste deel van de reeks met Jane Rizzoli en Maura Isles. Een geweldige serie! In dit boek maken we kennis met Rizzoli die een zaak rondom een gestoorde moordenaar moet oplossen. De kranten hebben hem de bijnaam De Chirurg meegegeven. Hij dringt 's nachts de slaapkamer in van vrouwen en haalt vervolgens de meest verschrikkelijke dingen met hen uit. De enige aanwijzing die de politie heeft is de verklaring van een andere chirurg die het slachtoffer werd van een vrijwel identieke misdaad.
Spanning, plotwendingen, romantiek, knorrige rechercheurs, lugubere beschrijvingen van de verschrikkingen, dit boek heeft het allemaal. Het verhaal leest als een trein. Misschien is wel het enige minpunt dat je als lezer het gevoel hebt dat het al veel eerder opgelost had kunnen zijn. Het idee waar de dader zijn jachtterrein vandaan haalt komt wel rijkelijk laat. Jaren geleden heb ik dit boek ook al eens gelezen, maar het blijft goed!