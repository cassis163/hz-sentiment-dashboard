Marelle Boersma (1957) schrijft fictie over misstanden in de samenleving, maar wel met een bijna griezelig tintje: sommige van haar plots zijn, nadat het boek verschenen is, rauwe werkelijkheid geworden. Alsof ze het heeft geweten... Laten we hopen dat het met de plot uit Vals alarm niet zover komt.
Op haar werk is Janna een gewaardeerde kracht en heeft ze de zaken goed op een rijtje. Thuis is het echter van een ander laken een pak: ze wordt mishandeld en gekleineerd door haar man Roderick, is na√Øef in geldzaken en het leven suddert door. Haar man zorgt toch goed voor haar en hun dochter? Tot ze op een dag thuiskomt, er een 'Te koop' bord in de tuin staat en Roderick er vandoor is met een nieuwe vlam. Janna raakt op slag al haar zekerheden kwijt. Gefrustreerd en woedend dreigt ze haar ex-man dat ze een boekje open zal doen over hem. Uit wraak zorgt hij ervoor dat haar dochtertje Fleur uit huis wordt geplaatst door Bureau Jeugdzorg. Janna glijdt in haar wanhoop steeds verder af, ze verliest haar baan, haar beste vriendin keert zich tegen haar en een alcoholverslaving ligt op de loer. Kan ze de wil, het doorzettingsvermogen en de kracht vinden om terug te vechten?
Marelle Boersma schrijft haar boeken altijd rondom een thema, zoals illegaal draagmoederschap en milieuverontreiniging. Met Vals alarm snijdt ze een wel zeer hedendaagse kwestie aan, namelijk de onterechte uithuisplaatsingen door Bureau Jeugdzorg, de 'valse alarmen', waardoor kinderen en ouders van elkaar gescheiden worden terwijl niet duidelijk is wat er aan de hand is. Waarheidsvinding is in veel van deze gevallen een ondergeschoven kindje. Het boek had gemakkelijk een schotschrift kunnen worden tegen Bureau Jeugdzorg, maar gelukkig brengt Boersma een terechte nuancering aan: deze instanties doen ook heel veel goed werk.
Dit zesde boek van Marelle Boersma is een echte pageturner. De betrokkenheid van de auteur bij het thema blijkt uit alle bladzijden en ze heeft er een spannende, boeiende thriller omheen geschreven. Het verhaal pakt je vanaf de allereerste zin door de meeslepende schrijfstijl die je zonder pardon meesleurt in de ellende die Janna overkomt. Het verhaal zakt geen moment in waardoor je non-stop door wilt blijven lezen. Hoewel het boek fictie is, is klip en klaar dat deze situatie voor een aantal mensen de verschrikkelijke realiteit is. Het nawoord van politica Ine Aasted-Matsen geeft aan dat de strijd tegen een 'vals alarm' nog maar net is begonnen.