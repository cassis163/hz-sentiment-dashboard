Killer Country is het bloedstollende vervolg van Payback van Mike Nicol, de eerste 2 delen van zijn Kaapstadtrilogie. Het verhaal broeit zo van de onderliggende en oplopende spanning dat het soms bijna niet verder te lezen is. En tegelijkertijd blijft het toch in je hoofd verder spoken of neemt het je mee in een onrustige droom. Zo beleefde ik dit boek zelf toch.

Opnieuw spelen Mace Bishop en Pylon Buso, ex-wapenhandelaars die een beveiligingsfirma runnen in Kaapstad, de hoofdrol. De schimmige frauderende zakenman Obed Chocho begint in dit boek achter de tralies vanwege een vorige fraudezaak, maar wordt snel weer in vrijheid gesteld. Evenals Bishop en Buso heeft hij interesse om te investeren in een luxueus vastgoedproject. En dan blijkt de advocate van Chocho Sheemina February te zijn, de sluwe manipulerende advocate die nog altijd een rekening uit het verleden wil vereffenen met Mace. Gooi daar nog een huurmoordenaar met een typische muziekstijl op zijn ipod en een corrupte rechter tegenaan en je krijgt weer een cocktail van onfrisse criminele praktijken die het daglicht niet kunnen verdragen.

Doorheen het boek voel je bijna constant dat dit deel opbouwt naar een bloedstollende climax die wel een open einde inhoudt en een opstap vormt naar het derde veelbelovende afsluitende deel. De stijl van Mike Nicol is vlot en onnavolgbaar. Hij schrijft korte, staccato zinnen en gebruikt grimmige, brutale straattaal maar ook wel een bepaald soort harde humor. De perspectieven wisselen voortdurend waardoor je een goed beeld krijgt van de verschillende personages en wat hun drijfveren zijn. De rol van vijand door Sheemina February is eigenlijk zeer kleurrijk en boeiend weergegeven. Het verhaal sleurt je zonder problemen mee, de nochtans ver-van-je-bed criminele wereld van Kaapstad in.

Voor muziekliefhebbers heeft Nicol de playlist van de ipod van huurmoordenaar Spitz, die een zeer belangrijke rol speelt in dit boek, achteraan toegevoegd. Ik ken er zelf slechts enkele nummers van. De titel 'Killer Country' komt trouwens uit een nummer van deze playlist. Dit maakt dit bijzondere verhaal zeker ook muzikaal en genietbaar voor fans van Johnny Cash, Tindersticks , 16 Horsepower, en Emmylou Harris. De twee delen zijn aanraders, met het risico dat je zeker ook het laatste deel m√≥et lezen!