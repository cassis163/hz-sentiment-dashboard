Mijn mening
Van te voren had ik 100 Gelukkige dagen al heel vaak voorbij zien komen en had ik zelfs meerdere recensies gelezen. Toch duurde het ontzettend lang om mijn enthousiasme zo groot te laten groeien om dit boek daadwerkelijk te gaan lezen. De recensies waren niets anders dan lovend, maar op de een of andere manier verwachtte ik dat het boek oppervlakkig zou zijn en misschien wel heel erg tegen zou vallen ondanks de lovende reacties. En om eerlijk te zijn: wat heb ik mij daarin vergist!

Al na de eerste regels ben ik enthousiast: het verhaal leest lekker weg, geen poespas in het begin maar gelijk waar het op staat, punt. Je valt met je neus in de boter en daarmee ook in de rode draad van het verhaal. Fausto Brizzi draait er niet om heen maar laat je gelijk kennis maken met daar waar het boek om draait: die verschrikkelijke ziekte kanker, oftewel Fritz.

Door het verhaal te lezen vanuit het perspectief van Lucio leef je niet alleen met hem mee, maar bekijk je ook de ziekte én zijn 100 durende dagen vanuit verschillende perspectieven. Je wilt immers niet alleen zelf met een gerust hart en gevoel het leven beëindigen, vooral de herinneringen voor de mensen die achterblijven moeten er voor zorgen dat je niet vergeten wordt. Fausto Brizzi weet hierbij de vinger op de gevoelige plek te leggen en wilt vooral 1 ding bereiken: de liefde voor Lucio van Paola terugwinnen. De weg hiernaar toe en alle zijwegen die Lucio passeert laat zien dat het leven bestaat uit keuzes en de weg ernaar toe belangrijker is dan het eindpunt te bereiken.

Het boek leest vlot weg met hier en daar een traan en een lach. Het einde voel je door je hele lijf naderen en zorgt ook voor de nodige tranen. Je wordt aan het denken gezet waarbij maar 1 vraag het belangrijkste is: wat zou jij doen als jij nog 100 dagen te leven hebt? Fausto Brizzi heeft met dit boek laten zien dat je van ieder moment in je leven moet genieten, want het kan maar zo de laatste zijn.

Conclusie
100 Gelukkige dagen is een boek waarbij de lezer zelf aan het nadenken wordt gezet en bijna gedwongen wordt om stil te staan bij het leven: geniet je wel van ieder moment? Fausto Brizzi heeft met dit boek laten zien dat het leven niet bestaat uit alleen maar geluk en dat jij zelf verantwoordelijk bent voor het invullen en vervullen van jouw wensen om mooie herinneringen te maken.