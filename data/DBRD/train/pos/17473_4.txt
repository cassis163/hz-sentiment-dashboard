Arnaldur Idridason is historicus en schrijver en voornamelijk bekend vanwege de serie boeken (14) met in de hoofdrol Erlendur Sveinsson, een politiespeurder. In dit boek echter spelen rechercheur Flóvent en Thorson van de militaire politie de speurdersrol. Het verhaal speelt in de Tweede Wereldoorlog. IJsland is overspoeld met Britse en Amerikaanse soldaten die uiteraard ook weleens een (vrouwelijk) verzetje willen. Heel wat IJslandse vrouwen zien dat wel zitten in belanden in de Situatie, iets wat de rest van de IJslandse bevolking een doorn in het oog is. Dan wordt er een handelsreiziger, Eyvindur, vermoord en al snel wordt duidelijk dat de man met een Amerikaans pistool om het leven is gebracht. Inspecteur Flóvent van de IJslandse politie wordt daarom bijgestaan door Thorson een West-IJslander van de militaire politie. Zijn ouders zijn vanuit IJsland naar Canada geëmigreerd en Thorson spreekt vloeiend IJslands. Al speurende ontdekken ze dat de vriendin van de handelsreiziger bij hem weg is gegaan. Ze heeft nu een relatie met een Britse militair. Eyvindur is gevonden in het appartement van een andere handelsreiziger, Felix Lunden. Deze is spoorloos verdwenen en is een van de hoofdverdachten. Flóvent en Thorson gaan op jacht, de raadsels worden steeds groter, spionage lijkt een rol te spelen. Felix heeft een nazi-achtergrond, maar is hij slachtoffer of dader? De rol van de buitenlandse militairen wordt uitstekend beschreven, hun gedrag liet zeker te wensen over. Welke motief had een van hen? En wat is de rol van de ex-geliefde van Eyvindur, in haar verleden blijkt ook een en ander gebeurd te zijn wat niet door de beugel kan. Arnaldur Idridason bouwt het verhaal vakkundig op en leidt je naar de ontknoping.

Mijn mening:

De auteur laat ons kennismaken met de Situatie, iets wat voor mij een nieuw element aan de geschiedenis van de Tweede Wereldoorlog toevoegt. Hij heeft een heerlijk stijl van schrijven, je snuift echt een stukje IJslandse sfeer op. Heel spannend wordt het nergens, het verhaal kabbelt rustig door en de ontknoping is niet echt verrassend. Al met al wel een echte Arnaldur Idridason maar minder spannend dan ik van hem gewend ben. 4 sterren is deze literaire thriller naar mijn mening waard.