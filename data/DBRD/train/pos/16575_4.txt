Zoals Bernie Günther eigenlijk al heel zijn leven doet sinds de NSDAP aan de macht kwam in vooroorlogs Duitsland, probeert hij te overleven zonder zijn eigenwaarde te verliezen.
Het is inmiddels 1957 en Bernie heeft zijn geliefde Berlijn ingeruild voor München en leeft daar onder de schuilnaam Christoph Ganz aan de zelfkant van de na-oorlogse Duitse maatschappij. Via een oude kennis krijgt hij de kans zijn maatschappelijke status te verhogen en treed hij in dienst bij de verzekeringsmaatschappij Münich RE als claimonderzoeker. Al snel moet hij voor een onderzoek naar Griekenland, waar een onder Duitse vlag varend schip, de Doris is gezonken die verzekerd was bij de maatschappij waarvoor hij werkt. Daar stuit hij al snel op het oorlogsverleden van Duitsland, en de rol die de Nazi's ook in Griekenland speelden.

Net als Kerr ook in de eerdere boeken met Bernie Günther in de hoofdrol deed positioneert hij zijn verhalen in een achtergrond die gelardeerd is met historische feiten en figuren waardoor een zeer interessante en stevige basis ontstaat voor de belevenissen van Gunther. In dit deel legt hij met cynische pen haarfijn de vinger op de dubieuze situatie van het Duitsland in de jaren 50. Veelal waren figuren die een bedenkelijke rol speelden in het Nazi regime nog steeds degene die aan de touwtjes trokken en er een agenda op na hielden om het naoorlogse Europa alsnog te onderwerpen zei het dan op een economisch dominante manier en waarbij chantage en verdoezelen als wapen werden gebruikt..

Het lezen van dit boek en het dichtslaan na de laatste pagina maakt me licht melancholisch. Begin dit jaar overleed Kerr (1956-2018 Edinburgh, VK) en met hem zijn protegé Bernie Gunther. Een heerlijke reis met dit karakter is bijna ten einde. In het voorjaar van 2019 komt hij nog één keer terug met de vertaling van metropolis. Rust zacht Phillip Kerr en bedankt voor al dat moois.