Vriendinnen Fay, Naomi, Emily en Lauren gaan op vakantie naar Kreta, ze mogen daar in het vakantiehuis van de rijke ouders van Fay. Al snel blijkt dat er onderling wel wat strubbelingen zijn, vooral tussen Fay en Lauren. Maar de sfeer wordt nog grimmiger als ze last krijgen van een insluiper.
Wel hebben ze ondertussen lol met de bewoners van het buurhuis, de jongens Leonard, Danny en Nick. Maar zijn ze wel te vertrouwen?
De sfeer in het verhaal, waarin de perspectieven van de meiden wisselen en je dus het verhaal van al hun kanten meekrijgt, is al vrij gauw grimmig en wordt steeds dreigender. De sfeer onderling is af en toe om te snijden, zeker als Fay en Lauren ook nog eens allebei voor Leonard vallen. En dan de spanning van de insluiper, de gestolen dingen en later zelfs nog de dode die valt… Hun vriendinnenvakantie verandert langzaam in een hel. En de vier heel verschillende meiden, met hun eigen privé strubbelingen en crushes, gaan er ieder op hun eigen manier mee om.
Leuk dat er een detective-tintje aan zit doordat Emily, die graag bij de politie wil, de speurneus uithangt. De politie zelf doet niet erg veel namelijk.
Weer een erg realistische en super spannende jeugdthriller van Eva Burgers! Met voor veel tieners herkenbare personages en situaties (hopelijk alleen niet de thriller gedeeltes…).
Durf jij nog met je vriendinnen op vakantie naar Kreta na het lezen van dit boek?