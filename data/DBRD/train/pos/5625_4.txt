Wat kluchtig aandoende thriller met sterke verhaallijnen!

De schrijver Elvin Post is nieuw voor me. Het verhaal is heel afwisselend geschreven met actief taalgebruik, met humor, met kleine details, met ranzige taferelen, met spanning, beetje romantiek en met bekende muziektitels die goed passen bij de scenes. Arizona blues is een veelzijdig boek met sterke verhaallijnen en geen doorsnee thriller. Dit boek onderscheidt zich juist door de schrijfstijl, het kluchtige, de humor en de muziek.

Karen Hart, een actieve journaliste is altijd druk met haar werk en haar hectische leven in New York. Ze vindt meestal mooie verhalen en strandt in Snowflake, Arizona, als ze op de terugweg is van haar werk bij een Indianenstam. Haar auto is niet snel te maken en ze probeert zich nuttig te maken door de miljonair Gerald Treadway te gaan interviewen. Deze man beweert door een ufo te zijn meegenomen en zijn verhaal, in boekvorm en film, heeft hem miljarden opgeleverd. Voor mij zat de hoofdlijn in de ontwikkeling van Karen, wat doet het verblijf haar, wat doen de gebeurtenissen bij haar en wat betekent dat voor de keuzes die zij maakt of gaat maken. Daarnaast gaat het over de personen die aandacht voor Gerald hebben en wat er met Gerald en met die personages gebeurt. Die verhaallijnen zijn goed opgebouwd, daar waar het in het begin wat verwarrend is, omdat je met veel personages kennis maakt zonder dat je dat aan elkaar kunt linken. Ik vind vooral de verhaallijnen rond die personen kluchtig en soms ranzig aandoen. Heel leuk om te lezen!