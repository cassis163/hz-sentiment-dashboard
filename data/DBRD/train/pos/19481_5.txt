Auteur Willem Schoorstra laat Hadagrim, bloedbroeder en spion van Redbad, koning van de Friezen, verhalen over diens strijd tegen de overheersing door de Frankische vorsten. De gebeurtenissen spelen zich af aan het einde van de Merovingische heerschappij , tussen 680 en 720. Een tijd waarin de wereld zoals wij die nu kennen, vorm begint te krijgen.

"Hadagrim ben ik, zoon van Egisgar, zoon van Hadagrim Berentand. Maar ook Raaf, de naam door Redbad mij gegeven. Zijn boodschapper ben ik geweest, de raaf die het nieuws uit het Noorderrijk en Zuiderrijk vergaarde en in zijn oor fluisterde. Heel mijn leven heb ik naast de koning gestaan, in tijden van oorlog en in tijden van vrede. Van dichtbij heb ik meegemaakt hoe groot, machtig en vrij het Friese volk onder zijn leiding is geworden. Nooit of te nimmer heeft het verleden een koning als Redbad gekend, en zijn naam is groot onder de hemel. Toch was hij een mens als andere mensen. En ik, Hadagrim, zoon van Egisgar, zal het leven van Redbad Koning op schrift stellen, alle eervolle en dappere daden; maar ook zijn buitensporigheden, waar ik het niet mee eens kon zijn. Zoals het geweest is zal het worden beschreven, ook mijn eigen aandeel in de geschiedenis van ons land. En dat aandeel is, evenals dat van Redbad, niet alleen maar eerlijk en door roem omgeven. Zeker, nu ik op mijn leven terugkijk, benauwen mij de donkere en verborgen daden. In dit geschrift wil ik daar ook rekenschap van geven.”

Het verhaal van Hadagrim geeft een inkijkje in de Frankische wereld en de continue strijd om de macht en de pogingen het christendom uit te rollen over Europa.
Aan de ene kant het Frankische Rijk, waar intriges en moordpartijen aan de orde van de dag zijn in de strijd om de macht. Aan de andere kant het Friese Rijk, dat zich destijds langs de kust uitstrekte van de lijn Gent – Brugge in het zuiden tot Bremen in het Noorden. Het Friese Rijk weigerde zich te onderwerpen aan de Frankische vorsten. Onder leiding van de gekozen koning Redbad streden de Friezen voor hun vrijheid. De vrijheid oude goden te eren, de vrijheid zonder beperkingen te reizen en handel te drijven; te wonen in een land waar de wetten voor iedereen gelijk zijn.

De keuze voor Hadagrim als verhalenverteller is een interessante keuze. Het maakt dat de lezer een beschouwende rol krijgt en langs de zijlijn blijft als de geschiedenis zich ontrolt.
De historische feiten zijn als uitgangspunt genomen en verweven met legenden over de Friese koning Redbad. Het resultaat is een uiterst leesbare, in beeldende taal geschreven roman, over een bepalende periode in de Europese geschiedenis. Het is geen roman die vlot wegleest, maar een indringend verhaal over broederschap, vaderlandsliefde, de strijd om het behoud van vrijheid, de eigen cultuur, de eigen godsdienst en tegen de overheersing door een ander volk.

Een zeer interessante aanvulling op onze geschiedenisboeken.