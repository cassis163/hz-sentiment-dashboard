Het verhaal van de jonge weduwe Catrijn Barentsdochter start in het jaar 1654 in het dorpje De Rijp, dichtbij Alkmaar. Na de dood van haar man, besluit Catrijn haar familie achter te laten en opnieuw te beginnen. Na een korte tijd in Alkmaar trekt ze verder naar Amsterdam waar ze aan het werk gaat als dienstmeisje bij de familie Van Nulandt. De vrouw des huizes schildert graag en op een onbewaakt ogenblik pakt Catrijn haar verfspullen en schildert een mooie Chinese vaas. Catrijn, die vroeger thuis meubelen beschilderde mist haar liefhebberij. Vol bewondering over haar talent stuurt haar baas haar naar Delft, waar ze bij de broer van de heer Van Nulandt aan de slag gaat als schilder in de plateelfabriek.

In Delft moet Catrijn haar plekje veroveren in de plateelfabriek waar alleen mannen werken. Langzaam zien de mannen dat ze echt talent heeft en accepteren haar als collega. De plateelfabriek loopt goed en er bloeit een relatie op tussen Catrijn en Evert van Nulandt. Alles lijkt Catrijn voor de wind te gaan, maar dan slaat de pest ook in Delft toe.

Simone van der Vlugt weet in haar nieuwe historische roman de wereld van het Delfts blauw, tegen de achtergrond van de Gouden Eeuw tot leven te wekken. Met waarheidsgetrouwe beschrijvingen van gebeurtenissen zoals de ontploffing van het Kruithuis, de uitbraak van de pest en de bekende figuren uit Delft, zoals Johannes Vermeer, Carel Fabritius, Quirijn en Engeltje van Cleijhoven heb je het gevoel de geschiedenis van Delft opnieuw te beleven.

De sfeerbeschrijvingen, historische feiten en kennis over het maken en beschilderen van het Delfts blauw laten zien dat de schrijfster haar research goed gedaan heeft. Tussen al deze historische gebeurtenissen wordt het verhaal verteld van de dappere Catrijn, die alleen naar een nieuwe stad trekt, aan het werk gaat in een mannenwereld en opnieuw verliefd wordt. Catrijn is haar tijd vooruit, maakt moeilijke keuzes en heeft ambities, zeker voor een vrouw niet normaal in die tijd. En ondanks alle tegenslagen die ze tegenkomt weet Catrijn haar weg te vinden.

De verweving van de geschiedenis en het verhaal van Catrijn zorgen voor een meeslepende roman waarin je echt wordt meegevoerd naar Delft in de Gouden Eeuw.