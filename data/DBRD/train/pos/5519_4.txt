Van Nienke Pool mocht ik Yin en Yang lezen. Nog niet zo lang geleden heb ik van haar Falco en de gestolen Stympha's gelezen, waarmee ze onlangs de prijs voor het Beste Boek in de Bastaard Fantasy Awards 2016 won. Dit vond ik een erg mooi boek, en was daarom zeer benieuwd naar dit boek.

Nienke Pool heeft geschiedenis gestudeerd, en dat kun je in Yin en Yang heel goed merken. Je wordt in het verhaal meegenomen naar het oude China na de tijd van Marco Polo, en het moment dat er weer nieuwe buitenlanders naar China komen.
Wat zijn de gebruiken, gewoontes en hoe werkte het in die cultuur.

Op de voorkant staat de hoofdpersoon Mayka-Ling met Long, haar onsterfelijke vriend. Verder is het boek gevuld met heel mooie zwart-wit illustraties van Ingrid van der Knaap.

Ga mee op reis naar het oude China!

"Komt de hele wereld uit een ei?"vroeg ik ongelovig. Mijn moeder lachte terwijl ze gouden linten in mijn lange haren vlocht. "Ja lieverd, Yin en Yang kwamen ooit uit een reusachtig ei. Alles zat vroeger door elkaar, de wereld bestond nog helemaal niet en er waren zelfs geen mensen."
Ik wist dat het mooiste stukje van het verhaal nog moest komen. "Bestond China niet en was de Goddelijke keizer er zelfs nog niet? Zaten we echt met z'n allen in een ei?"Ik trok vol gespeelde verbazing mijn smalle wenkbrauwen op. "Dat was dan behoorlijk dringen geblazen."

Het verhaal wordt verteld vanuit de ogen van Mayka-Ling. Van toen ze net twaalf was tot jong volwassen vrouw. In die tijd maakt ze van alles mee. Het valt niet altijd mee wat ze meemaakt, en soms komen er ook wel onderwerpen ter sprake waarbij ik mij toch afvraag of dit in een kinderboek thuis hoort. Kinderen zullen sommige dingen misschien ook niet snappen.

Verder is het verhaal wel in eenvoudige taal geschreven, en ik denk dat ook veel volwassenen het met plezier zullen lezen.

Yin en Yang
Nienke Pool
40 pagina's
Droomvallei Uitgeverij
maart 2017
Illustraties: Ingrid van der Knaap