De geniale vriendin is een mooi en pakkend verhaal over de vriendschap en rivaliteit tussen twee vriendinnen. Het verhaal is geschreven door Elena, een vrouw van in de zestig. Als zij van de zoon van Lila hoort dat Lila verdwenen is gaat zij op zoek naar herinneringen aan haar vriendin. Dan blijkt ze eigenlijk geen tastbare herinneringen aan de vriendschap te bezitten. Om de herinnering aan hun vriendschap levend te houden begint Elena de geschiedenis van hun vriendschap op te schrijven. Alles wat ze zich herinnert wordt in detail opgeschreven.

Het verhaal begint bij de zesjarige buurmeisjes Lila en Elena die in een arme volkswijk in Napels wonen en bij elkaar in de klas zitten. Na een tijd van verkenning ontstaat een vriendschap tussen de rustige en volgzame Elena en de onstuimige en opstandige Lila, die altijd plannen bedenkt en Elena daarin op sleeptouw neemt. Het boek is een mooie en uitgebreide beschrijving van de vriendschap van Lila en Elena die zich door de jaren heen ontwikkeld. Lila is strijdlustig en geeft niet toe aan haar traditionele vader en de maffiosi die in de stad heersen, terwijl Elena veel volgzamer en kalmer is. Lila en Elena groeien op in dezelfde buurt, maar krijgen andere kansen, Elena mag doorleren van haar ouders, terwijl de traditionele vader van Lila haar niet laat doorleren maar in de schoenmakerij opleidt. Ook in de liefde vergaat het ze heel verschillend, Lila is populair bij de rijke en machtige mannen, terwijl Elena veel afwachtender is.

Elena Ferrante werkt het verhaal gedetailleerd uit waardoor je meegevoerd wordt naar de naoorlogse arbeiderswijk in Napels. De vele karakters in het verhaal zijn sterk uitgewerkt, zodat de Napelse families helemaal tot leven komen. Het Italiaanse temperament komt duidelijk in het boek naar voren, wat het verhaal nog aantrekkelijker maakt om te lezen. Het verhaal eindigt, onverwachts in een cliffhanger, het verhaal over de vriendschap tussen Elena en Lila wordt vervolgd, ik ben heel benieuwd naar het volgende deel!