Karen Rose heeft met haar boeken enkele prijzen gewonnen in haar geboorteland Amerika, waaronder de RITA Award voor 'Best romantic suspense' in 2005 met de thriller I'm watching you. Voornoemd boek is niet vertaald in het Nederlands. Van mij alleen is haar dertiende boek, maar pas het zesde dat in het Nederlands verschijnt.
Karen Rose laat haar (hoofd)personages vaak terugkeren in haar boeken. In Van mij alleen staan gerechtelijk lijkschouwer Lucy Trask en rechercheur J.D. Fitzpatrick centraal. Hun paden kruisen elkaar omdat Fitzpatrick achter een moordenaar aanzit die zijn slachtoffers vreselijk mishandelt en verminkt. De lijken komen op de snijtafel van Lucy terecht. Het eerste lijk wordt zelfs door haar gevonden. Een zorgwekkend gegeven, aangezien het lijk bewust op die betreffende locatie is achterlaten. Algauw blijkt dat de koelbloedige moordenaar het op Lucy voorzien heeft, maar niemand weet waarom. De rechercheurs die op de zaak zijn gezet verdiepen zich in het verleden van het plaatsje Anderson Ferry, de vroegere woonplaats van Lucy. Het dorp heeft een duister, mysterieus verleden, zo blijkt. Terwijl de lijken zich blijven opstapelen, komen de rechercheurs meer te weten over de mogelijke beweegredenen van de dader. Er is echter haast geboden bij het oppakken van de moordenaar, want hij laat zich door niets en niemand tegenhouden om zijn einddoel te bereiken.
Van mij alleen is een spannend, goed doordacht verhaal met geloofwaardige personages. Het boek kent lugubere scenes, want de auteur deinst er niet voor terug om de macabere moorden in detail te beschrijven. De oorsprong van het verhaal ligt in Anderson Ferry, waar 21 jaar geleden dingen zijn gebeurd die het daglicht niet kunnen verdragen. De moordenaar kiest zijn slachtoffers uiterst bewust uit, maar hij ligt er niet van wakker als hij onschuldige mensen uit de weg moet ruimen omdat ze hem bijvoorbeeld in de weg lopen. Doordat het verhaal vanuit meerdere personages wordt belicht leest het lekker vlot weg. Ook de spanning is daardoor veelvuldig aanwezig.
In het begin worden veel namen genoemd, waardoor je aandachtig moet lezen. Doordat de personages goed worden uitgewerkt, blijven hun namen echter wel hangen. Tussen de hoofdpersonages Lucy Trask en J.D. Fitzpatrick groeit een romance, en het is van meet af aan duidelijk dat zij iets met elkaar zullen krijgen. Sommige lezers zal dat niet aanspreken, aangezien de opbloeiende romance veel aandacht krijgt. De plot is goed opgebouwd en de ontknoping is zeker verrassend. Van mij alleen is een goede thriller die onder andere de lezers van Tess Gerritsen zeker aan zal spreken.