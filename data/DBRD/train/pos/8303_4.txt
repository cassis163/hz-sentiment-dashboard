In ‘Alleen maar jij’ volgen we Gabriel en Ellie, twee mensen met diepe wonden die elkaar op een ongewone plek tegenkomen. Na hun ontmoeting is de vraag: kunnen ze hun verleden loslaten en samen doorgaan?

Een waarschuwing is direct op zijn plaats: ‘Alleen maar jij’ is namelijk géén standaard liefdesverhaal. Misschien voelt het in het begin nog zo aan, ondanks de vreemde setting, maar gaandeweg bekruipt je het gevoel dat er meer aan de hand is. Je leert beetje bij beetje het moeilijke verleden van zowel Gabriel als Ellie kennen en je kruipt letterlijk in hun huid als ze hun innerlijke worstelingen met je delen. Dat is mooi verwoord en komt uitgebreid aan bod.

Opvallend aan ‘Alleen maar jij’ is hoe levendig de schrijfster haar verhaal vertelt. Je kijkt letterlijk mee over de schouder van Gabriel en Ellie, je ziet de bewegingen en voelt de emotie. Ook hebben de beeldjes van Gabriel een bijzondere plek in het verhaal, met bij elk hoofdstuk een gezegde van één van de figuren die hij zelf gemaakt heeft. Sla deze woorden niet over, maar neem ze goed tot je. Ze verwoorden zoveel mooie dingen. Want schoonheid zit in de kleine dingen, zoals Gabriel ook jou ongetwijfeld zal leren.

Met het onderschrift ‘voor de lezers van Colleen Hoover’ is niets teveel gezegd. Lezers van Colleen zullen het wisselende perspectief van de man en de vrouw herkennen. Tijdens het lezen voelt dat vertrouwd aan, net als de diepgang die Mia Sheridan in het verhaal stopt; rauw en liefdevol. Op sommige momenten zit er zelfs meer diepgang in dan goed voelt. En net als het verhaal te lang lijkt te duren, komt er weer spanning in met een element uit Gabriels verleden.

Verwacht met ‘Alleen maar jij’ al met al geen simpele ‘happy romance’, maar een diepgaande relatie van twee gebroken mensen. Gabriel en Ellie ontdekken wat twee mensen samen kunnen bereiken zolang ze bereid zijn aan zichzelf te werken - verpakt in de mooiste woorden.