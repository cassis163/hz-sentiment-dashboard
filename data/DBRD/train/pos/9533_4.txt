Het gebeurd wel vaker dat literaire auteurs al eens een zijsprongetje wagen naar het genre van de misdaadroman, niks nieuws onder de zon. Behalve dan dat Jan van Mersbergen (1971) er hoegenaamd geen geheim van maakt dat hij het is die schuilgaat achter de auteur Frederik Baas die bij deze debuteert met de literaire thriller ‘Dagboek uit de rivier’.

Barbara heeft een, op zijn zachts gezegd, moeilijke scheiding achter de rug en vond het geluk terug bij de zorgzame uitgever Robbert. Tijdens een auteursborrel had ze een heel fijn gesprek met een succesauteur van haar vriend en ze besluit om samen met Robbert en haar zoontje Rens een week door te brengen in de Ardennen in een leuk boerderij vlak bij deze auteur in de buurt.

Het verhaal wordt door deze naamloze auteur vertelt alsof je gezellig bij hem aanwezig bent. Waarbij hij af en toe een korte vooruitblik geeft waardoor beetje bij beetje een soort van onderhuidse spanning wordt opgebouwd. Je leest en je voelt het aan je water dat er iets te gebeuren staat maar je weet niet precies wat. Net zoals je ook niet goed weet wat je moet denken van de muur in de werkkamer van de naamloze schrijver/verteller. Het hangt boordevol krantenknipsels over de verdwijning van een verstandelijk ietwat achtergebleven meisje. Is het louter opzoekingswerk of is er hier meer aan de hand? Wanneer Barbara de muur ziet meent ze te begrijpen waar de naamloze schrijver/verteller op vastloopt en bedenkt ze een manier om niet alleen de schrijver terug op weg te helpen maar tevens haar zoontje te redden uit de handen van de verveling. Wist Barbara veel dat, met de door haar opgezette speurtocht met het verdwenen meisje als inzet, fictie en realiteit zich met elkaar zouden verweven en leiden naar een onverwachte ontknoping.

Dagboek uit de rivier is zonder meer een heel sfeervol boek te noemen en ik heb het dan ook met veel genoegen gelezen. Meer nog, ik vond het spijtig dat het uit was. Het proza van Frederik Baas is namelijk een fijnzinnige combinatie van eenvoud en schoonheid en door de beelden die hij schetst van het Ardense heuvelland schept hij niet alleen een verhaal dat tot de verbeelding spreekt maar kom je als lezer terecht in een wereld die haast tastbaar is. Wie houdt van bloederige thrillers is eraan voor de moeite maar voor wie meer van subtiele spanning en suspence houdt is dit een absolute aanrader.