Zoals bij heel veel verfilmingen is het boek vaak beter. En dat vind ik ook in dit geval. De film is spannend, maar het boek is echt beter. Volgens de flaptekst op het boek wordt Kôji Suzuki wel eens vergeleken met Stephen King, vanwege zijn mix van horror-, fantasy- en thrillerelementen. Het is waar dat al deze elementen in Ring voorkomen, en het is echt reuze spannend om te lezen, maar mijn mening is dat met een vergelijking met Stephen King, Kôji Suzuki de norm toch net niet haalt. Dat komt vooral omdat het zich volledig afspeelt in Japan, en alle namen van plaatsen en personen Japans zijn. Sadako Yamamura, Ryuji, Asakawa, Takashi Yamamura, het Oshima Onsen hotel, Mai Takano, Kamakura, Ashikaga, Shizu, de Tohoku-snelweg en de Fukuzawa-universiteit het maakt het lezen er niet echt gemakkelijker op en maakte het moeilijker voor mij om 'lekker in het boek' te gaan zitten. Als je dat naast je neer kunt leggen is het weldegelijk een superspannend verhaal om te lezen en zeker aan te raden als je de film Ring goed vond. Het boek geeft namelijk veel meer diepte in wat er nu eigenlijk afspeelt dan de film, waarin toch veel zaken zijn aangepast. De hoofdpersoon in de film is de vrouw Reiko, ze pakt de dingen net wat anders aan dan de man Asakawa in het boek. Uiteindelijk dondert in de film Reiko de put in waar het meisje ooit levend begraven is. In het boek is dat heel anders (ik verklap verder niets). De hoofdlijnen zijn wel hetzelfde als het boek, maar niet alles wat in het boek staat is opgenomen in de film die ervan gemaakt is en sommige dingen in de film zijn gedramatiseerd vergeleken met het boek. Het boek is beter!