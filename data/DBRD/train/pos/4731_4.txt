Omdat ik een paar maanden geleden 'Daar heb je vrienden voor' heb gelezen, was ik eigenlijk ook wel nieuwsgierig naar 'Drie vrienden, een huis (en een klusjesman)'. In dit boek volgen we Noor, die haar baan in het zuiden des land opgeeft om te verhuizen naar Amsterdam alwaar ze bij het Van Gogh museum gaat werken. Noors jeugdliefde met wie zij samenwoont alsmede haar ouders begrijpen deze stap niet. Ze had het toch goed in het vertrouwde Limburgse dorp? Maar Noor zet door en betrekt samen met haar zus Kiki en goede studievriend Joost een groot pand in hartje Amsterdam. Met veel vallen en opstaan bereikt Noor uiteindelijk het doel wat ze voor ogen had toen ze besloot de stap naar Amsterdam te wagen.

Net als 'Daar heb je vrienden voor" vond ik dit boek zeer vermakelijk om te lezen. Dat komt vooral omdat het verhaal beeldend is geschreven en het niet moeilijk is om je in de personage van Noor in te leven. Omdat ik 'Daar heb je vrienden voor' al had gelezen had ik bij Joost het gevoel dat ik een oude bekende tegenkwam.

De keuze die Noor uiteindelijk maakt, kwam niet geheel onverwacht. Desalniettemin een fijn boek om je in te verliezen. Ik kijk uit naar deel 3!