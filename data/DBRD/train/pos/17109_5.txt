Wat mij betreft is het een verhaal met internationale allure.
Meteen vanaf het begin word je in het verhaal gezogen, voel je de verwarring en het onbegrip van Josta die onlangs haar man verloren heeft. De Nederlandse recherche die er in Josta's ogen weinig van bakt.
Ze voelt zich dan ook genoodzaakt om terug te gaan naar de voormalig DDR om naar haar 'ergste nachtmerrie' op zoek te gaan. Haar unieke talent heeft haar ooit in haar verleden flink geholpen maar dreigt haar nu de kop te kosten. Wie zit er achter de orgaanroof en waarom is ze überhaupt nog in leven?
Met behulp van journalist Tom, die ook op zoek is naar antwoorden, gaat ze op weg om het dossier terug te halen dat voor haar van levensbelang is. Maar ze is dus niet de enige die daarnaar op zoek is … geen idee wie ze kan vertrouwen en steeds lijkt het of haar tegenstander haar een stapje voor is. Ze gaat in gedachten vaak terug naar haar jeugd en langzaamaan komen alle puzzelstukjes op zijn plek terecht.Krijgt ze ook in haar hoofd haar jeugd beter in beeld.
Mede ook door de tweede verhaallijn. Schuingedrukte hoofdstukken genummerd met Romeinse cijfers. Iemand vertelt zijn versie van Josta's verhaal gedurende de tijd dat ze gevangen zat en dagelijks ondervraagd werd. Gaandeweg krijgen we door wie deze persoon is maar je blijft je afvragen waarom en tegen wie deze persoon zijn verhaal in hemelsnaam doet. Ook de nasleep van dit contact wordt op een dusdanige manier verteld dat beide verhaallijnen uiteindelijk elkaar razendknap aanvullen.
Hoe kunst, het harde DDR-leven achter de muur, de ongelooflijke intriges en het verraad, de doofpotten en de vele verdwijningen en zogenaamde ongelukken in het toenmalige regime, de angst en hoop van mensen en hun dierbaren in dit boek samenkomen is verbluffend goed.

Pffff. Ik moest het even allemaal laten bezinken. Het voelde zo levensecht dat ik zelfs op het laatst nog even heb zitten snotteren en in gedachten nam dat de voormalige DDR wellicht talloze slachtoffers heeft gemaakt …. maar hun verhalen zullen nooit allemaal verteld worden.
Een boek dat je gulzig tot je neemt als je er eenmaal in begint te lezen.
Fictie met een levensecht gouden randje.
Zinderend en meeslepend.
En daarbij erg prachtig is vormgegeven als klap op de vuurpijl …
http://josesprakeloos.blogspot.nl/2017/05/anya-niewierra-het-dossier.html