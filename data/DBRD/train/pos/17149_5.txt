Op 2 januari zaten alle Molloten, zoals de ‘Wie is de Mol’-fans ook wel worden genoemd, weer aan de buis gekluisterd. Want om precies 20.30 was op NPO 1 de start van alweer het 16e seizoen ‘Wie is de Mol’. Presentatie is ook dit jaar weer in handen van Art Rooyakkers, die er zelf in seizoen 11 als winnaar met de pot vandoor ging. Bestemming dit jaar: de Dominicaanse republiek.

Als rechtgeaarde Molloot heb je natuurlijk het Molboekje 2016 allang in huis en als je dat nog niet hebt is het zeker de moeite waard om het alsnog aan te schaffen. Het is een lekker stevig boekje waarin je per aflevering naar hartenlust kunt bijhouden welke opdrachten er zijn, wie je verdenkt en wie er na de executie het spel moet verlaten. Verder is er een handig ‘groot verdenkschema’ waarin je kunt bijhouden wie volgens jou welke kandidaat verdenkt. Op het moment dat er iemand het spel moet verlaten heb je voor jezelf duidelijk wie hij of zij verdacht. Een andere hulp is nog het ‘Follow the Money'-schema waarin je kunt bijhouden wie wel of niet zorgt voor geld in de pot, wie er vrijstellingen en jokers krijgen of gebruiken en het saldo van de pot per aflevering.

Behalve dat je al je aantekeningen en verdachtmakingen erin kwijt kan, is het ook een mooi vormgegeven naslagwerkje. Zo wordt het spel, voor wie dit nog niet kent, uitgelegd, gevolgd door een stukje geschiedenis van het spelprogramma. Leuk ook zijn de tips die voormalige mollen Patrick Stoof, Anne-Marie Jung, Kees Tol en Susan Visser geven om de nieuwe mol te ontmaskeren. Ook Margriet van der Linden, de weergaloze mol van vorig jaar, is uitgebreid aan het woord. Behalve de mollen zijn ook de winnaars van de afgelopen vijf jaar aan het woord: Hadewych Minis, Paulien Cornelisse, Sofie van den Enk en Rik van de Westelaken. Om alvast een beetje sfeer te proeven van de bestemming van dit seizoen is een uitgebreide, toeristische, beschrijving van de Dominicaanse Republiek opgenomen. Een prachtig, politiek redelijk stabiel, land.

Uiteraard worden de 10 deelnemers van dit nieuwe seizoen voorgesteld. Door middel van een korte biografie maken we kennis met de kandidaten: Elly Lust, Airen Mylene, Tim Hofman, Taeke Taekema, Klaas van Kruistum, Marjolein Keuning, Rop Verheijen, Cécile Narinx, Remy van Kesteren en Annemieke Schollaardt. Opvallend detail is dat bij elke kandidaat het sterrenbeeld is vermeld en welke eigenschappen dit sterrenbeeld worden toebedeeld. Is hier wellicht al sprake van een kleine hint? De geschiedenis leert dat van de 15 mollen er 9 vrouwelijke en slechts 6 mannelijke mollen waren. Zou dit jaar weer eens een man de eer te beurt vallen? Maar zoals de openingstekst van het boekje nog maar eens benadrukt: ‘Niets is wat het lijkt ….’. De tijd zal het ons leren.

Met het Molboekje 2016 in je hand heb je er in ieder geval alles aan gedaan om goed beslagen ten ijs te komen en dit jaar als echte mollenkenner voor de winst te gaan.