De roman Een eigen eiland verteld het verhaal van de jonge Marianne. Het verhaal brengt ons terug naar het Ibiza van 1987. Een eiland die bij velen geliefd is als vakantieoord. In Een eigen eiland beschrijft Esther J. Ending echter een geheel andere kant van Ibiza. Een riskant eiland waar Marianne woont en een losbandig leven lijkt te leiden.

De zeventienjarige Marianne heeft het niet gemakkelijk met een criminele vader die vaker weg is dan haar lief is en een irritante moeder die zich voornamelijk bezig blijkt te houden met het geven van alternatieve workshops aan mensen die op zoek zijn naar hun ware ik. Marianne die haar het hardste nodig heeft wordt daardoor vaak verwaarloosd. Marianne is aantrekkelijk, een muzikaal talent, maar vooral erg eenzaam en stort zich volledig op de drank, drugs, hier en daar wat sex en het over de grens smokkelen van geld. Wanneer ze de knappe Ramiro ontmoet voelt ze zich direct tot hem aangetrokken. Er is echter een probleempje, hij is één van de oh zo gehate Guardia civil.

Een eigen eiland is het droevige verslag van een eenzaam meisje op weg naar volwassenheid. Die voornamelijk dankzij het bizarre voorbeeld van haar ouders niet zo goed weet wat ze met zichzelf aan moet. Dit gecombineerd met een heftig portret van het eiland Ibiza maakt het boek tot een uniek psychologisch drama, waarbij vooral de gesprekken tussen moeder en dochter kenmerkend zijn.