Sterker door strijd leest verrassend eenvoudig wat alles te maken heeft met de soepel lopende zinnen die als ware het filmbeelden aan je netvlies voorbijschieten. Met regelmaat dans je al lezende over poëtische zinnen die aandoen als een moderne choreografie van de Nederlandse taal.
Het verhaal zelf zal voor velen veel herkenning opleveren. De rode draad van de liefde, gepaard met droombeelden, onzekerheid, jaloezie en vertrouwen heeft alle kenmerken van het pad waar een liefde langsloopt. De liefdesscenes zijn smaakvol en beeldend zonder ook maar ergens goedkoop te worden. Op subtiele wijze worden wetenswaardigheden over Rotterdam prijsgegeven. Leuk voor lezers die dit herkennen, maar ook voor mensen die de stad niet kennen een leuke toevoeging omdat zo het decor waartegen het verhaal zich voornamelijk afspeelt mooi wordt opgebouwd. Het personage van buurvrouw Sjaan zou zelfs een mooie spin-off van dit boek kunnen zijn.
Naast het liefdesleven van de hoofdpersoon, speelt werk carrière en vriendschap een even zo grote rol. Opvallend was hoe het personage zich in tweeën kan splitsen tussen wat ze werkelijk denkt en daadwerkelijk zegt om haar doelen te bereiken en haar successen te beïnvloeden. Zo lijkt ze iedereen een stap voor te zijn maar zelfs dan blijkt dat niet alles maakbaar is.