Dit verhaal was mijn eerste kennismaking met auteur Lizzie van den Ham, een naam die ik al veelvuldig voorbij heb zien komen; haar ebooks vliegen de digitale deuren uit! En geloof mij maar: deze eerste kennismaking heeft mij meer dan overtuigd dat Lizzie een (aanstormend) talent is die vele harten zal laten smelten met haar verhalen!

Nu moet ik toch even iets kwijt… ik hoop echt dat mensen dit boek op zullen pakken, ondanks eventuele ideeën bij de term ‘student-docent-relatie’. Ik snap dat dit dubbel kan klinken - want inderdaad, zoals Gemma het al meerdere keren aankaart in Verliefd en Verloren: het mag niet (en vaak denkt men al gauw aan een groot leeftijdsverschil) -, maar in mijn ogen is dit juist een ontzettend mooi en positief boek dat niet zozeer om deze vorm van relatie gaat, maar om pure gevoelens en echte liefde. Het gaat over mensen van bijna dezelfde leeftijd, die elkaar in een andere omgeving dan school hebben leren kennen en daar al een klik met elkaar hadden waarbij een lichte vonk oversprong. Het feit dat Gemma en Julian er later achterkomen dat hij een van haar mentorleerlingen zal worden, is een ware marteling voor beiden; wat moeten ze nu? Gemma kan onmogelijk gevoelens voor hem krijgen, of wachten tot hij zijn laatste schooljaar succesvol heeft afgerond. Maar kan zij zo lang wachten, of sterker nog: zal Julian zo lang op haar kunnen wachten als hij dezelfde gevoelens voor haar koestert?

Verliefd en Verloren is een heerlijk zwijmelverhaal over de liefde, met een muzikaal (en klassikaal) randje, dat je na elk hoofdstuk laat smachten naar meer. De zorgen en twijfels van Gemma zijn geheel begrijpelijk, maar het feit dat Julian blijft vechten voor wat hij voelt is gewoon zo lief, geweldig en mooi! Ze zijn enorm aan elkaar gewaagd, en weten het beste uit elkaar te halen. De gevoelens van Gemma kwamen zo herkenbaar en voelbaar over, dat ik tijdens het lezen geregeld zelf vlinders in mijn buik voelde fladderen. En Julian… Julian is gewoon om bij weg te zwijmelen zo leuk. En natuurlijk een muzikant, wat hem misschien nog net een tikkeltje meer onweerstaanbaar en sexy maakt. Het feit dat ze door muziek met elkaar in aanraking komen - letterlijk en figuurlijk - vond ik ook heel fijn, muziek kan mensen echt met elkaar verbinden, dat vind ik zo mooi! Of het nu vriendschappelijk is of meer, de magie van muziek kan veel met mensen doen.

De bijpersonen maken het liefdesverhaal compleet. De familie van Gemma steunt haar door dik en dun, al denken zij er veel makkelijker over dan zijzelf en leidt dit geregeld tot ietwat gênante momenten voor Gemma; de docenten op school komen echt over zoals je gewend bent van docenten: ze letten op alles, wat de spanning tussen Gemma en Julian alleen nog maar meer opvoert. En de band van Julian… Ik hoopte zo dat er een cd bij dit boek zou zitten, want ik werd zo enorm nieuwsgierig naar hoe ze in het echt zouden klinken! Wat dat betreft wil ik graag nogmaals een compliment geven aan Lizzie: petje af, je hebt mij fan gemaakt van een fictieve rockband!


Verliefd en Verloren is een absolute aanrader voor mensen die houden van vlinders in de buik, broeiende spanning, een terugkeer naar de schoolbanken en (fictieve) muzikale uitstapjes.