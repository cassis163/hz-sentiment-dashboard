‘Alweer een bestseller’ is een modernere, frissere nieuwe editie van ‘Bestseller’ uit 2010 en is zeker aan te bevelen voor de beginnende en enigszins gevorderde schrijver. Het geeft prettig leesbare tips over schrijven en nuttige informatie over de wereld daaromheen.

30 van de in totaal 252 bladzijden met tekst gaan over het daadwerkelijk schrijven, 76 als je het deel ‘Voorbereidingen’ meerekent, waar onderwerpen als perspectief, thema, conflict en personages worden besproken. Dat vind ik wat weinig voor een boek met ‘schrijftips’ in de ondertitel. Ik mis bijvoorbeeld tips over hoe je inspiratie kunt opdoen als je kampt met een schrijfblokkade. Ook kan er nog veel meer verteld worden over de onderwerpen die in de delen ‘Voorbereiding’ en ‘Het schrijven zelf’ aan bod komen, maar ik begrijp dat er ergens een limiet gesteld moet worden. En ‘schrijftips’ kun je ook in bredere zin opvatten, zoals hoe je het moet aanpakken om je manuscript gepubliceerd te krijgen - en wie weet ook vertaald en verfilmd (de delen ‘‘Insturen manuscript’ en ‘Uitgeverij’) en hoe verder te gaan als dat eenmaal gelukt is (het deel ‘Na je boek’).

Ik heb van die drie delen genoten. Niet alleen vanwege de nuttige informatie maar ook door het boeiende inkijkje in de wereld van agentschappen, uitgeverijen, co-agenten en meer.

Een meerwaarde zit zeker ook in de combi van boek en tv-programma ‘De pennen zijn geslepen’. Met de laatste worden de lessen in de eerste concreet gemaakt en dat werkt heel verhelderend.

Wil je ooit een roman, thriller of ander fictieboek schrijven, lees dan zeker dit boek.