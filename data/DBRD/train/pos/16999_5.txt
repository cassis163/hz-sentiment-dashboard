In het verleden heb ik de boeken van Harry Potter allemaal gelezen. Ook de films zijn hier in huis meerdere malen gedraaid. En het blijft voor mij een geweldige serie met een heel goed ik elkaar stekend verhaal. Je voelt je als lezer één met de hoofdpersonen en hebt het gevoel dat je zelf op Zweinstein rondloopt.
Ik heb besloten om de komende tijd alle delen van Harry Potter te gaan herlezen.
Het eerste deel is "De steen der wijzen" en in dit deel maakt de lezer kennis met Harry, zoon van twee tovenaars, die na het overlijden van zijn ouders terecht komt bij een oom en tante en hun verwende zoontje. Na 11 ongelukkige jaren wordt Harry uitgenodigd om leerling te worden op de Tovenaarsschool Zweinstein. Hier ontmoet hij Ron en Hermelien met wie hij in zijn eerste jaar een sterke vriendschap opbouwt. De zoektocht naar het geheim achter de steen der wijzen zorgt voor een band tussen de drie, zeker in het spannende slot van het boek.
Eigenlijk geschreven als jeugdboek maar ook voor de volwassen lezers een absolute aanrader.