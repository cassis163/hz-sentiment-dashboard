Toegegeven, de synopsis van Code zwart klinkt behoorlijk déjà-vu en doet je niet meteen likkebaardend naar de boekhandel hollen. En toch is dit wel degelijk een erg origineel geluid in het Vlaamse thrillerwereldje. Niet alleen loopt het knap vertelde verhaal als een trein, ook het feit dat de cover een auteursduo vermeldt, intrigeert: Marc Sluszny bracht de feiten aan, deels gebaseerd op eigen ervaringen, en Ann Van Loock borduurde daarop verder. Waarheid en fictie lopen dus voortdurend door elkaar in deze slim gecomponeerde roman. De auteurs slagen er bovendien in om personages van vlees en bloed neer te zetten, en niet alleen larger-than-life-helden die we in dit soort verhalen gewoonlijk tegenkomen. Het zijn weliswaar getalenteerde maar toch zeer kwetsbare figuren die ten onder dreigen te gaan aan de machinaties van de macht. 'Minder misdaad, meer Vlaanderen', lazen we onlangs nog op de affiches van een schiet- en mepgrage partij, maar wat meer van dit soort misdaad in Vlaanderen zouden wij zeker toejuichen. Dit debuut heeft ons alvast erg benieuwd gemaakt naar wat dit duo nog in zijn koker heeft (uit Weekend Knack)

Opmerking
Een tweede boek komt volgend voorjaar op de markt.