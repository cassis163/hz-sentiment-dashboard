Zomerliefde is het eerste deel uit de LoveStory-reeks van Jette Schröder. Een nieuwe romantische boekenserie voor tienermeisjes van 12-15 jaar. Alle problemen waar tieners tegenaan lopen passeren de revue: lastige broertjes, jaloerse vriendinnen, veeleisende ouders, onzekerheid, ruzie etc. Maar er is ook liefde, heel veel liefde! Het zijn verhalen over gebeurtenissen die jou en je vriendinnen ook zo maar zouden kunnen overkomen en dat maakt de boeken juist zo leuk.

Twee maal per jaar verschijnt er een nieuw deel van deze reeks. In augustus 2015 verschijnt LoveStoy 2- Terug naar school. Fans van de serie kunnen op deze site hun hart ophalen. Hier vind je naast informatie over de schrijfster en haar boeken tal van handige pubertips en tests. Ook kun je er terecht voor het LoveStory spreekuur. Als een tweede dokter Corrie beantwoordt Jette enkele malen per week de liefdesvragen van haar lezers!

Eindelijk is het zomervakantie. Lot heeft er lang naar uitgekeken. Ze heeft een hartstikke leuk baantje gekregen in de kantine van haar vaders werk. In haar vrije tijd gaat ze met haar vriendin Marleen vaak naar het zwembad, want daar is David te vinden en die is so cute ! Al snel verschijnen er donkere wolken boven Lots vakantiepret. Er worden spullen gestolen op het werk van haar vader en Lot ergert zich aan Jessica. Zij pikt niet alleen Marleen van Lot af, maar wil er ook nog eens vandoor gaan met David. Waar blijft de zomerliefde waar Lot zo naar uitgekeken heeft?

De cover van het boek ziet er heel romantisch uit. Het heeft een knalroze kleur en is versierd met hartjes, roosjes én de vlinders uit Lots buik. Welke jongen er naast Lot op de foto staat komen we pas in het laatste hoofdstuk te weten. Flink doorlezen dus. Maar dat gaat wel lukken. Het is een lekker luchtig verhaal dat makkelijk leest. Een verhaal met puberproblemen, humor en veel verliefde meisjes. Jammer dat er geen illustraties in het boek staan, zoals een simpel plaatje van een ingetapete voet, de kaartjes van het zomergala of de dip & dye krijtjes.

Het boek bestaat uit 21 korte hoofdstukken die afgewisseld worden met een ‘leuke jongens test’. Aan het eind van het boek kom je door middel van de test te weten welk type jongen het best bij jou past. En mocht je jouw zomerliefde gevonden hebben, bereken dan samen Jette’s liefdesformule. Zijn jullie het ideale stel of eindigt de liefde snel?

Lees hier de Hebban column van Jette Schröder!