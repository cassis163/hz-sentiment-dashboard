Ik lees weinig Nederlandse literatuur, maar toen het boek 'Kraaien tellen' op mijn deurmat viel (vanwege de 'blinddate' leesclub actie) was ik wel geintrigeerd. De kaft van het boek geeft niet veel weg en het werd me pas na het lezen van het boek duidelijk wat erop is weergegeven.
De hoofdpersoon van het boek is Tobias. In het begin van het boek lijkt hij zich prima staande te kunnen houden, alleen in onze drukke hoofdstad. Hij rijdt zijn rondjes in zijn veegwagen en er lijkt niets aan de hand.
Gaandeweg het boek blijkt echter dat een gebeurtenis in het recente verleden iets los heeft gemaakt bij Tobias, waardoor heden en verleden door elkaar heen gaan lopen en hij een aantal keuzes maakt die veel impact op hem hebben.
Ik vond het een interessant boek om te lezen. Het taalgebruik is helder en de flashbacks naar het verleden komen op logische momenten. Soms is het boek wat zwaar, maar de schrijver heeft ook voldoende lichtere scenes ingevoegd, waardoor het prettig is te lezen. De vraag die in het boek steeds prangender wordt is of Tobias zich kan ontworstelen aan zijn verleden en af kan wijken van de 'crashcourse' waarop hij lijkt te zitten. De schrijver houdt dit tot het einde open, waardoor ik het bleef lezen en na afloop nog best een tijd heb nagedacht over de boodschap van het boek.
Kort samengevat: een intrigerend book, dat zeker een aanrader is voor mensen die van Nederlandse literatuur houden!