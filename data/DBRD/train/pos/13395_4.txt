“Selfies” is het zevende deel over rechercheur Carl Mørck en zijn collega’s Assad, Rose en Gordon van de afdeling Q van de Deense auteur Jussi Adler-Olsen. De afdeling Q probeert oude, onopgeloste moordzaken op te lossen.

In dit deel spelen verschillende verhaallijnen: de oude moord op Stephanie Gundersen in 2004 die overeenkomsten vertoont met de recente moord op Rigmor Zimmermann. Daarnaast is er een moordenaar actief die het heeft gemunt op jonge vrouwen met veel aandacht voor hun kleding en uiterlijk en die leven van een uitkering zonder dat zij moeite doen om aan een baan te komen en niet schromen om de sociale dienst op te lichten. Deze moordenaar probeert op een geraffineerde wijze de politie om de tuin te leiden. Is er een verband tussen al deze zaken?

Rose is met ziekteverlof doordat gebeurtenissen uit haar verleden haar achtervolgen. Ze laat zich opnemen in een psychiatrisch ziekenhuis. Haar collega’s houden zich erg met haar bezig. In de vorige delen over de afdeling Q hebben we al gezien dat Rose leidt aan een persoonlijkheidsstoornis. In dit deel wordt duidelijk waarom Rose niet altijd zichzelf wil zijn. Maar dan lijkt Rose ineens verdwenen te zijn. Haar collega’s proberen uit te vinden wat er in haar verleden gebeurd is om haar te kunnen helpen.

Je hoeft de overige delen niet gelezen te hebben om aan dit zevende deel te beginnen. In vorige delen is het verleden en privéleven van Carl aan de orde geweest. In dit deel vertelt de auteur meer over Rose. Zou Jussi Adler-Olsen het volgende deel over een ander personage laten gaan? Misschien over Assad? Door de serie heen is wel duidelijk gemaakt dat deze mysterieuze buitenlander een geheimzinnig verleden heeft.

In het boek wisselt het perspectief tussen de rechercheurs, de slachtoffers en de moordenaar waardoor de lezer al deze personages leert kennen en hun manier van denken begrijpt. Het verhaal gaat net zoals in de andere delen over afdeling Q niet alleen over het oplossen van moorden. Het gaat ook over de mensen in het team waardoor het échte mensen worden en niet alleen maar rechercheurs blijven.

De plot zit slim in elkaar. Het middenstuk is wat langdradig als de vaart uit het verhaal is gehaald. Op het einde neemt de spanning weer toe. Het is een geloofwaardige thriller, maar niet de beste uit deze serie.