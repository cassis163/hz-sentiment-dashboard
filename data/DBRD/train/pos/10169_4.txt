Een tijdje geleden had ik voor het eerst de verfilming van De Bliksemdief gezien en die vond ik best leuk. Toen ik vervolgens dit boek in de bieb zag staan, was mijn nieuwsgierigheid gewekt. Zou het boek net zo interessant kunnen zijn als de film? Ik was wel een beetje bang dat het boek te “simpel” geschreven zou zijn. Het is immers een boek bedoelt voor jongere kinderen…

Ik hoefde me echter nergens zorgen over te maken. Dit boek bewijst maar eens weer dat sommige verhalen door iedereen gelezen kunnen worden, ongeacht hun leeftijd. Je merkte helemaal niet dat het hier om een nogal jonge held gaat. Af en toe waren er wel situaties waar ik weer even op de feiten werd gedrukt, maar dat maakte het des te leuker om dit boek te lezen.

Bovendien is opnieuw bewezen dat een boek beter is dan de film. Wat hadden ze veel weg gelaten, wat was het verhaal anders! Dit verhaal was veel en veel boeiender dan de film. Je krijgt veel meer te zien van de godenwereld en de goden die het hun thuis noemen. Ook bleek jammer genoeg dat de film een paar zeer mooie en spannende gebeurtenissen niet verfilmd had. Wat zonde! Dat zou zo cool geweest zijn om naar te kijken. Ik ben dan ook benieuwd naar hoe ze dit in de tweede film gaan oplossen, want volgen mij waren het best wel belangrijke momenten.

Zoals gezegd is De Bliksemdief een zeer pakkend verhaal, zeker voor iemand die altijd dol is geweest op de Griekse mythologie. Er wordt een leuke draai gegeven aan de verklaring hoe in deze tijd goden zich nog tussen ons kunnen bewegen en hoe het komt dat ze nog niet ontdekt zijn door de mensen. Wat vooral interessant is, als voor Percy de “Mist” eindelijk verdwijnt en je opeens ziet wat al die tijd “verborgen” is gebleven. Verder blijft het boek spannend, want het is niet makkelijk te raden wie nu de echte dader is. Wie heeft nu de bliksemschicht gestolen en dit Percy in de schoenen geschoven? Het was heerlijk puzzelen om dit raadsel op te lossen en het antwoord was zeer onverwacht! Zelfs voor iemand die de film al had gezien.

CONCLUSIE

De Bliksemdief bewijst dat boeken over het algemeen beter zijn de film, dat sommige verhalen door jong en oud gelezen kunnen worden en dat het altijd geweldig is om over de Griekse goden en hun beslommeringen te lezen. Het bevat een intrigerend mysterie, dat pas op de laatste bladzijde wordt opgelost, en een flinke dosis humor. Een heerlijk boek dat ik iedereen kan aanraden.

Deze recensie verscheen als eerste op CarpeLibra.nl