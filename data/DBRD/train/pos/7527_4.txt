Elizabeth Jane Howard (1923-2014), dochter van een rijke houthandelaar en een balletdanseres, is een Engelse schrijfster die na een aantal andere boeken in 1982 op bijna 60-jarige leeftijd besloot een familiesaga te gaan schrijven. De familiesaga is gebaseerd op de geschiedenis van haar eigen Londense familie. De vijfdelige autobiografische romanserie The Cazalet Chronicles omspant tien jaar (1937-1947) en biedt niet alleen een scherp, gedetailleerd en met een uiterst gevoelige pen geschreven beeld van het familieleven van de gegoede burgerij in die tijd, maar ook dat van hun personeel. Verwarring is het derde deel in de Cazalet romanserie en volgt hiermee de voorgaande delen Lichte jaren en Aftellen op.

In Verwarring staan de lange donkere jaren van de oorlog centraal. Een oorlog met voedselschaarste, constante dreiging vanuit de lucht en berichten van gesneuvelde geliefden en vrienden. Louise stort zich in het huwelijk met de veel oudere Michael. Een huwelijk dat gedoemd lijkt doordat Michael meer om zijn carrière en moeder geeft dan om Louise. Polly heeft het moeilijk na de dood van haar moeder en probeert haar leven weer op te pakken. Ze trekt met Clary naar Londen om daar te gaan wonen. Zoë krijgt een affaire met Jack, een Amerikaan. En Clary geloofd nog steeds dat haar vader, Rupert, uit de oorlog terug zal komen.

Verwarring speelt zich af in de laatste jaren van de oorlog net voor de bevrijding. We volgen de familie Cazalet weer op de voet. Centraal staan de meisjes Louise, Polly en Clary. Tussendoor lezen we nog het een en ander over de andere familieleden. De schrijfstijl is ook deze keer weer boeiend en vol met prachtige beschrijvingen en citaten. Elizabeth Jane Howard heeft ervoor gekozen om het verhaal wat soepeler en vlotjes te vertellen. Hiermee leest het verhaal heerlijk weg, heel anders dan de eerdere delen. De titel Verwarring loopt als een rode draad door dit boek heen. En die verwarring is alom aanwezig door alle gebeurtenissen die elkaar in een rap tempo opvolgen. We springen van Londen naar Sussex en terug. Het lijkt wel één grote soap gevuld met verliefdheid, trouwen, bedriegen en overspel. De auteur sleep ons mee in het verhaal van de Cazalet-familie en je kunt niet anders dan doorlezen of je nu wilt of niet. Aan het einde van dit verhaal wacht ons een mooie cliffhanger. En dit maakt dat we deel vier sowieso willen gaan lezen.
We hoeven gelukkig nog geen afscheid te gaan nemen van de Cazalets, want in het najaar van 2018 kunnen we genieten van het laatste vertaalde deel uit deze serie, Bevrijding.