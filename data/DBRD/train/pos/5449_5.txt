Nathalie Pagie (1974) is schrijfster van meerdere thrillers. Sinds 2013 schrijft ze en in 2017 won ze met haar thriller Casa Familia de Thrillzone award voor beste Nederlandse thriller.
Haar boeken spelen zich voornamelijk buiten Nederland af en ze is er goed in geslaagd de lezer te laten denken dat hij/zij met een buitenlandse schrijfster te maken heeft.

Ijsengel speelt zich af in Zweden in de winterperiode.
Het verhaal gaat over een bekende en rijke man, Berndt Müller, die wordt ontvoerd. Hij heeft alles wat iemand zich kan wensen; een lieve vrouw, 2 dochters, een goedlopend mediabedrijf en voldoende geld om luxe te leven.
Daartegenover staat Rasmus, een jonge twintiger die op straat leeft en moeite heeft om zijn verleden een plekje te geven.
Rasmus voert samen met zijn goede vriend Mikkel en diens vriend Tore de ontvoering uit en zij brengen Berndt naar een verlaten eiland voor de kust van Göteborg. Maar wat zij niet weten is dat het vervallen hotel waar zij Berndt onderbrengen niet verlaten is.
Wanneer de familie van Berndt toch het losgeld betaald tegen het advies van de politie in, hopen zij hun vader en man snel terug te zien. Dat blijkt alleen niet zo eenvoudig te zijn.
Berndt zit ondertussen in de vrieskou met zijn hand vast aan een waterleiding en maakt kennis met Svenja, een lief achtjarig meisje dat ook in het vervallen hotel aanwezig is.
Wat doet zij daar en kan zij Berndt helpen?
Heeft het betalen van het losgeld nut gehad en ziet de familie Berndt weer terug?
Waarom heeft Jannike (vrouw van Berndt) geen contact meer met haar vader en vraagt ze hem nu om hulp?
Komen Rasmus, Mikkel en Tore weg met de ontvoering en het losgeld?
Er rijzen allemaal vragen op die gaandeweg het verhaal worden beantwoord.
Het plot wordt rustig opgebouwd en valt niet te voorspellen. De karakters zijn goed uitgewerkt en de schrijfstijl is prettig leesbaar. Het zijn korte hoofdstukken die elk verteld worden vanuit een ander personage en de lezer heeft moeite met het wegleggen van het boek.
Tijdens het lezen van Ijsengel mag de kachel wel wat hoger want de schrijfster heeft de ijskoude sfeer perfect beschreven en de kou dringt het lichaam binnen alleen door het lezen van deze ijskoude thriller.