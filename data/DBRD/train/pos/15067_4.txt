Paper Avalanche is het nieuwste boek van Lisa Williamson. Williamson schreef eerder de bestseller The Art of Being Normal en All About Mia. Williamson bespreekt gedurfde onderwerpen in haar boeken. Zo gaat The Art of being Normal over transgenders en in Paper Avalanche gaat het over hoarding.
‘That’s the thing about Bonnie. One minute she can make you so angry you want to chuck something at her head, the next she’s breaking your heart.’
Hoofdpersoon Ro Snow is veertien jaar en gaat gebukt onder veel verantwoordelijkheid. Haar moeder Bonnie is namelijk een hoarder en eigenlijk is Ro de volwassene in het huis. Ro houdt de opstapelende rekeningen in de gaten, en ze durft haar moeder niet te lang alleen te laten. Ze wil haar thuissituatie voor iedereen geheimhouden en dus houdt ze iedereen op afstand. Helaas zorgt dit er ook voor dat ze ontzettend eenzaam is. Ze denkt niet dat ze vrienden kan hebben en tegelijkertijd haar moeder kan beschermen.
Maar dan komt een nieuw meisje genaamd Tanvi bij haar in de klas. Tanvi zorgt ervoor dat Ro zich wat meer openstelt en weer plezier heeft in het leven. Tanvi heeft echter zelf zo haar eigen heftige verhaal: ze is drie jaar van school geweest omdat ze kanker had. Inmiddels is ze kankervrij. Ze is vastbesloten vrienden te worden met Ro, ook al is Ro heel erg terughoudend. Tanvi is altijd aan het kletsen en aanstekelijk positief. Als lezer wil je maar al te graag ook een Tanvi in je leven hebben! Dankzij Tanvi denkt Ro meer aan zichzelf en waar zij gelukkig van wordt.
‘And although I know my dominant emotion should be anger towards Tanvi and her meddling, it’s completely obliterated by the unfamiliar yet really rather pleasant sensation of pure unadulterated excitement.’
Naast het vrolijke onderwerp van vriendschap, stipt Williamson ook serieuze zware onderwerpen aan. Ro kan niet rekenen op haar moeder maar ook haar vader heeft haar in de steek gelaten. Haar vader is al lang geleden weggegaan en heeft nu een nieuw gezin. Zijn gebrek aan echte aandacht voor Ro en haar problemen is schrijnend. Als lezer leef je mee met Ro en kan het frustrerend zijn om te lezen over haar moeizame relatie met haar vader.
Het verhaal over de vriendschap van Ro en Tanvi wordt mooi opgebouwd. Gaat het naast vriendschap ook over liefde? Ja, maar het liefdesverhaallijntje krijgt niet de overhand en dat is prima. Helaas is niet de gehele opbouw van het verhaal even goed. Aan het einde gebeurt er eigenlijk net te veel tegelijk om het verhaal geloofwaardig te houden.
Paper Avalanche is een ontroerend contemporary YA-boek. Als lezer beleef je alle mogelijk emoties: vreugde, woede, verdriet en heel veel liefde. Williamson weet als geen ander sympathieke personages neer te zetten, die je direct in je hart wilt sluiten. Een mooi boek geschikt voor de liefhebbers van Eleanor & Park en I’ll Give You the Sun!