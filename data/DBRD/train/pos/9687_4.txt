Ziva -Onderzoeksjournalistiek met dodelijke gevolgen- John Winkel
23 APRIL 2018 – PETER VAN BAVEL

‘Nog drie tellen. KIES’.

Korte inhoud:
Na een introductie met een duivels dilemma ontvouwen zich twee verhaallijnen.
Enerzijds is er de verdenking van bouwfraude in een gemeente in Nederland die onderzocht moet worden door onderzoeksjournalist Ziva Berkowitz. Zij wil daarnaast haar broer Yakon ondersteunen omdat hij slachtoffer is in een afpersingszaak.
Anderzijds storten zowel televisieproducent en programmamaker Leo Klokman als rechercheur Johan Verhulst zich vol overgave op een onderzoek op hoog politiek en internationaal niveau en krijgen zij te maken met een afschuwelijke moord.
En vallen er meer slachtoffers onder gruwelijke omstandigheden.
Op het eerste gezicht lijken dit op zichzelf staande gebeurtenissen. Schijn bedriegt …

‘De bedreiging heeft kennelijk geen effect gehad en dus zijn ze overgegaan op een doeltreffender middel’.

Auteur:
“Ziva” is het debuut van John Winkel (1950). Jarenlang is hij uitgever geweest van onder meer kinderboeken en vakinformatie. Tevens was hij werkzaam als managementconsultant en trainer/coach.

‘Als hadden komt, is hebben te laat.’

Mijn mening:
Ziva is fraai vormgegeven. Onderzoeksjournalistiek en dodelijke gevolgen zijn prachtig weergegeven in vulpen en bloed (in plaats van inkt). Toch lijkt het boek qua vorm en uitstraling meer op een (zelf)managementboek of cursusboek dan op een thriller/roman. Dit wordt veroorzaakt door de sobere belettering op de omslag.

De schrijfstijl is vlot. Er is ruimte voor het neerzetten van de omgeving en de karakters die overigens niet zijn uitgediept. Er is veel ruimte voor dialoog en daarom leest het als een filmscript. Lekker gemakkelijk. Taalgebruik is passend voor de vele personages, namen zijn niet alledaags en toch eenvoudig. Meteen toen ik begon met lezen zat ik middenin de spanning. Knap gedaan.
Het middendeel hinkt op twee gedachten. Er is ruimte voor spanning, al worden in deze fase veel nieuwe karakters geïntroduceerd waarbij de personages eendimensionaal blijven. Dit deel tussen de James Bond-waardige opening en het actievolle tweede deel is ingekort waardoor de aandacht van mij als lezer komt te liggen op een aantal taalfouten en toevalligheden in de verhaallijn, waarbij ik bemerk dat mijn aandacht verschuift.
Het verhaal is in het tweede deel van het boek niet alleen enorm spannend, het is ook afschuwelijk! Naast moordonderzoek ben je als lezer getuige van een aantal uitermate afgrijselijke gebeurtenissen, waarbij de auteur gruwelijke details niet schuwt. Ik ben in deze fase op de hogesnelheidslijn gestapt. Er gebeurt van alles en ik wil verder lezen en weten hoe het verder verloopt. Prachtig samenkomende verhaallijnen en een hoog tempo leiden tot een zorgvuldig uitgewerkt slotakkoord.

‘Hey Babe, take a walk on the wild side,
Said hey honey, take a walk on the wild side’ (Lou Reed)

Conclusie:
Een prima debuut! Een gewaagde, keiharde thriller vol vaart en actie. Een pakkende thriller die leest als een jongensboek. En een scenario dat volop ruimte biedt aan een vervolg.

Ziva -Onderzoeksjournalistiek met dodelijke gevolgen-
ISBN 9789491875496 – Uitgever: LetterRijn – 327 pagina’s – Verschenen: maart 2018