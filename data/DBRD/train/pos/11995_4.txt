Wat Johan Swinnen gepresteerd heeft is fenomenaal. Maar hij stelt duidelijk dat dit geen hoera-geroep verdient. De strijd van kankerpatiënten verdient deze kreet, zij leveren dag op dag een gigantische gevecht.
Johan Swinnen is gewoon hoogleraar aan de KU Leuven, kankeronderzoeker, voorzitter van het Departement Oncologie en ondervoorzitter van het Leuvens Kankerinstituut. Daarnaast is hij een verwoed langeafstandloper. Maar elke dag gedurende meer dan een maand een 70 tot 80 kilometer was voor hem ook een serieuze uitdaging. Maar zoals hij zegt: "niets in vergelijking wat kankerpatiënten meemaken".
In zijn voorwoord: "'Als je echt wil, kan je veel bereiken.' En als het er echt op aankomt, blijkt onze soms wat verzuurde samenleving toch nog niet zo slecht."
Wat begon als een eenmansactie groeide uit tot een waar media-evenement. Hij kreeg de steun van familie en vrienden. En naarmate het vorm aannam en groeide, begon ook de interesse en de steun te groeien. Zelfs onbekenden stapten mee in het avontuur. Chris had hij ooit slechts één keer kort ontmoet, maar na elkaar daarna enkele keren gesproken te hebben over dit Compostela avontuur, sprong Chris mee op de trein en werd het mede dankzij hem een geslaagd avontuur. Johan en Chris samen on the road van begin tot einde. Hij regelde de hele praktische kant zodat Johan zich gedurende 33 dagen enkel bezig had te houden met lopen. Ook een gigantische prestatie.
De hele tocht was te volgen op facebook en website. Ook op tv kon je er niet naast kijken met de reportages en nieuwsberichten. Hij werd door velen gesteund en niet in het minst door zijn vrouw Annemie en twee zonen Stijn en Pieter. Pieter maakte verschillende unieke illustraties voor dit boek en ontwierp ook het logo van heel het gebeuren, het lopertje dat sprekend op zijn vader lijkt en dat heel de rit present was.
Post voor Compostela is een fijn boek om te lezen. De hoop en de liefde die uit het boek spreken, doen het hem. Een inspirerend verhaal.