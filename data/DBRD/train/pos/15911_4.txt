Hoewel Merijn de Boer al meerdere boeken heeft geschreven en daar ook verschillende prijzen en een vermelding op de longlist van de AKO literatuurprijs voor haalde, is 't Jagthuys mijn eerste kennismaking met deze schrijver. 't Jagthuys gaat over de speciale zorgverleenster Vera. Zij wordt gevraagd om naar 't Jagthuys te komen waar Neeltje Bruinworst woont met haar 35 jarige autistische zoon Binnert. Binnert is nog nooit buitenshuis geweest. Zelf heeft Binnert daar niet zo veel moeite mee. Hij zegt daarover: "hij kwam het meest te weten door te lezen in plaats van te leven". Vera wordt gevraagd een uur per week langs te komen, want moeder Neeltje wil graag dat Binnert "seksueel gezond wordt". Voor Vera geen probleem, zeker niet als ze verliefd wordt op Binnert. Ze probeert uiteindelijk Binnert voor zich te winnen en hem bij zijn moeder weg te halen, met alle gevolgen van dien.
Het boek is vlot geschreven met prettig lopende zinnen. Het grootste gedeelte van het verhaal is geschreven vanuit het perspectief na Vera. Haar verhaal wordt afgewisseld met hoofdstukken waarin het verhaal verteld wordt vanuit Neeltje en Binnert. Door deze manier van schrijven krijgen de verschillende karakters diepgang en kun je een aantal keuzes die zij maken ook begrijpen.
Het thrillerelement in het boek was een verrassende wending in het verhaal en een beetje jammer dat dit ook weer los gelaten werd. Het plot komt wat snel en is voor een deel niet zo als verwacht maar wel bijzonder.
Kortom een zeer lezenswaardig boek met verrassende elementen. Een schrijver waar ik wel meer van wil gaan lezen.