Terwijl je langzaam wakker wordt, realiseer je je al snel dat er iets niet klopt. Je ogen zijn afgeplakt en er zit een stuk tape over je mond. Je hersenen draaien korte tijd overuren om te realiseren wat er aan de hand is. Als in een reflex schiet je omhoog, maar stoot daarbij hard je hoofd. Paniek maakt zich van je meester als je je realiseert dat je nergens naar toe kunt. Je bent levend begraven in een...doodskist.

Een vreselijke ervaring waar de hoofdpersoon in dit boek meerdere malen mee te maken krijgt. Maar welke zieke geest heeft deze daad op zijn geweten en vooral waarom? Of zijn het slechts hersenspinsels die een andere oorzaak hebben?

De Doodskist neemt je op een meesterlijke manier mee in het leven van de hoofdpersoon. Haar lijkt het in eerste instantie aan niets te ontbreken. Ze heeft geld genoeg en het bedrijf dat ze van haar vader geÃ«rfd heeft legt haar ook geen windeieren. Alleen is niets in dit boek wat het lijkt. De angst die ze heeft door deze bedreigingen en het idee dat zij wel eens het volgende slachtoffer kan worden die levend in een doodskist terecht komt maakt haar geestelijk tot een wrak.

Het boek is erg goed geschreven. De hoofdstukken zijn naar verhouding kort maar dat is zeker niet storend. De spanningsboog is licht hellend en je blijft als lezer met een steeds groter vraagteken zitten. Whodunit? Of liever wie gaat het doen? De politie tast lange tijd in het duister en of ze uiteindelijk op tijd zullen zijn om een tragisch noodlot te kunnen voorkomen....

De Doodskist van Arno Strobel is grote klasse in zijn eigen soort. Omdat hij toch te licht is om te vergelijken met de echte meesters krijgt hij van mij een welverdiende 4 sterren. Absoluut een aanrader!