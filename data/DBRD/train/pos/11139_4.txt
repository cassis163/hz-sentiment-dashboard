Hoewel boekwinkels, e-bookstores, en ook Hebban, dit boek labelen in de categorie thrillers en spanning, stelt Elvin Post in zijn disclaimer voorin het boek: “Dit is een roman. (...)” En het boek gelezen hebbende, ga ik daarin mee. Zeker, het verhaal bevat spannende, criminele elementen. Maar daar staat tegenover dat het tempo, de karakteruitwerking en de vorm waarin het geheel gegoten is, passen bij een roman. Daarbij komt ook de journalistieke achtergrond van Elvin Post tot uitdrukking als hij de waargebeurde feiten waarop hij zijn verhaal baseert hier in fictieve vorm voor het voetlicht brengt.

Een prettige schrijfstijl, spanning, humor, romantiek en een waargebeurde geschiedenis als achtergrond. De vraag of dingen die gebeuren toeval zijn, het lot, of dat ze met een reden gebeuren is licht door het boek heen verweven. Het antwoord op die vraag is niet zo belangrijk, wat we met de al dan niet toevallige omstandigheden doen wel.