Dilemma op Dinsdag schotelt elke dinsdag onmogelijke maar hilarische dilemma’s voor. Inmiddels is er naast de Facebookpagina ook een Twitter, Instagram en Engelse pagina Tuesday Chooseday. Is het grote dilemma op dinsdag boek net zo leuk als de social media pagina’s?

Het doel van het boek is simpel – je móét kiezen. Het boek bestaat uit 40 dilemma’s die je gemakkelijk in 1600 dilemma’s kan veranderen. Het boek heeft namelijk 40 losse bladzijdes aan de bovenkant en 40 aan de onderkant, die je door de ringband waaraan de bladzijden vast zitten op talloze manieren kan combineren. Sla de onder- en bovenkant op een willekeurige bladzijde open en lachen is gegarandeerd.

Grappig geïllustreerd dilemmaboek
Ik vind Het grote dilemma op dinsdag boek namelijk enorm grappig. Ik volg zelf de Instagrampagina en kende daardoor nog niet alle dilemma’s, dus het is leuk dat er voor mij nog nieuwe dilemma’s in het boek zitten. Ik geloof ook dat een deel nieuw is speciaal voor het boek. Dat is wel een pluspunt voor de volgers die anders misschien alles al zouden kennen.

De tekeningen daar moet je van houden. Persoonlijk vind ik ze erg leuk, het heeft een soort knip-en-plak-idee en ze zien er redelijk simpel uit. Het is wel iets anders dan de stijl van de cover, maar ik denk dat bij hele nette gedetailleerde illustraties het boek er te serieus uit zou zien, terwijl het juist een verzameling redelijk gekke dilemma’s is. Ik vind dat het goed past bij het concept. Een van mijn favoriete dilemma’s is en blijft het plaatje met het draaiorgel.

Het dilemma op dinsdag boek is vooral leuk in gezelschap. Zelf heb ik na een tijdje alle dilemma’s wel een keer gezien, dus het is leuker om met vrienden (uren lang) over de dilemma’s te discussiëren.

Hoe moet het met de volgende dinsdagen?
Ik vind het wel jammer dat Dilemma op Dinsdag gewoon doorgaat en dus niet alle dilemma’s in het boekje te vinden zijn, dus een leuke tip voor Dilemma op Dinsdag zou zijn om ooit een extra kaartsetje uit te brengen dat je aan je boek kan toevoegen. Bij deze ringband wordt het denk ik iets te lastig, maar het boek heeft sinds vorige maand ook een druk in hardcover en met het grote succes zou het me niet verbazen als er nog nieuwe drukken bij komen. Ik hoop er in ieder geval wel op, want over de vraag of dit boek leuk is hoeven zeker geen dilemma’s te bestaan.