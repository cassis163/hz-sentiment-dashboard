Stille stem begint als Inspecteur Vera Stanhope omwille van gezondheidsredenen aan sport moet doen. Terwijl ze in een plaatselijk wellness-centrum baantjes trekt, treft ze in de sauna het lichaam van een vrouw aan. Het blijkt hier om een moord te gaan. De vrouw die Jenny Lister heet en maatschappelijk werkster was, woonde samen met haar dochter Hannah. Hannah blijft alleen achter met haar vriend Simon. Er wordt al gauw een link gelegd met het werk van Jenny en een moord op een jongetje. Hebben die dingen iets te maken met de moord op haar? Vera zoekt het samen met haar team uit.
Wel, het boek is vele malen beter dan de serie. Ann Cleeves is heel goed in het plastisch omschrijven van de omgeving, mensen, situaties, de alledaagse beslommeringen. De gedetailleerde beschrijvingen verfraaien het boek. Je wordt er vrolijk van als je het leest. Vergelijkingen die ze maakt zijn ook heel levendig beschreven. Een hele mooie schrijfstijl.
Het hoofdpersonage Vera wordt prachtig neergezet. Ik zat met de Vera van de TV serie in mijn hoofd die ik al fantastisch vond maar deze is nog beter. Een ongegeneerde, plompe, slome vrouw die toch stiekem beschaamd is over hoe ze er uit ziet. Ze komt stoer over maar draagt toch een trauma mee van in haar jeugd. Eigenlijk is ze een heel emotionele, lieve, bezorgde, warme, bemoederende dame.
De collegas van Vera worden ook goed neergezet. Elk met hun karakter, uitgewerkte persoonlijkheid en specifieke capaciteiten. De andere personages die in dit boek voorkomen zijn mooi getypeerd. Het zijn er ook niet teveel want dat zou het te ingewikkeld maken.
Het is een boek dat heel vlot leest, mede dankzij de korte hoofdstukken. Je neemt er altijd nog ééntje bij en voor je het weet is het boek uit. Het plot zit geweldig goed in mekaar. Je wordt als lezer meegenomen in het hart van het onderzoek. Alle mogelijke onderzoeksstrategieën worden doorlopen op een manier die begrijpbaar is. Echte Britse crime, degelijk opgebouwd, rustig naar de ontknoping toe.