Wat keek ik uit naar dit boek, high technology, baku’s oftewel robotdieren die functioneren als een smartphone maar dan met 100x meer functies, dit leek me echt mijn ding! Bij dit boek moest ik meteen denken aan een spel dat ik jaren geleden speelde genaamd Dreamfall, hierbij had je ook een soort baku en in dat geval een paarse aap en leefde je in een wereld waar de techniek ook zo ver vooruit was. Dit boek ging echter over iets heel anders.

“Het hoofdkantoor is een soort technische versie van de chocoladefabriek van Willy Wonka: hoewel het in volle zicht ligt, blijft alles verborgen. En ik sta op het punt om naar binnen te mogen.”

Jinxed gaat over Lacey Chu die altijd al de droom heeft gehad om bij Moncha te werken, het bedrijf die baku’s heeft uitgevonden en deze ontwikkelt. Om dit te bereiken moet ze eerst een plek bemachtigen aan de elite school Profectus, waar alles draait om hightech en de nieuwste ontwikkelingen. Haar droom valt in duigen wanneer ze wordt afgewezen omdat ze geen level 3 baku kan veroorloven en het moet doen met een level 1 baku, een kever. Dan vind ze de brokstukken van een kapotte level 3 baku en zet ze alles op alles om deze te repareren, met als resultaat een prachtige kat genaamd Jinx. Met Jinx weet ze alsnog toegang te krijgen tot Profectus, maar dan beginnen de problemen. Jinx is anders. Hij lijkt soms wel.. echt.

Ik heb echt genoten van dit boek, het was lastig om hem neer te leggen en te stoppen met lezen voor het slapen gaan, anders had ik hem in één keer uit kunnen lezen. Met Jinxed heeft Amy McCulloch echt een verfrissend boek neergezet, met een sterk concept, humor en een keer een heel ander thema dan je gewend bent. Al snel word je net als Lacey verliefd op Jinx en zou je een eigen baku willen hebben. Sterker nog, als ik in een wereld met baku’s zou leven zou ik waarschijnlijk net als Lacey zijn geweest. Gek van technologie en constant sleutelend om mijn baku nog geavanceerder te maken en het onmogelijke mogelijk te maken. Wat het verhaal zo leuk maakt is de band tussen Lacey en haar baku, Jinx luistert namelijk echt totaal niet, is sarcastisch en gaat zijn eigen weg waarmee hij Lacey vaak in problemen brengt. Voor diegene die huisdieren heeft en vooral een kat zal dit zeker herkennen.

“Ik wil een carrière waar ik met hart en ziel voor kan gaan, waardoor het vuurtje van de smeulende passie in mijn buik verder oplaait, het vuurtje dat ik bewaak met al mijn doorzettingsvermogen en intelligentie. Ik wil werken op een plek waar ik die brandende ambitie kan volgen. “

Op het eerste gezicht lijkt dit boek een standalone, maar het verhaal eindigde onverwachts toch met een cliffhanger die je met veel vragen achterlaat. Normaal vind ik dat jammer want naar mijn idee houden de series nooit op, maar dit was zo’n plezierige read dat ik niet kan wachten om deel 2 te lezen. Het enige minpunt vond ik dat het boek soms een beetje diepgang miste, maar ik weet zeker dat de volgende delen dat vast gaan goed maken!

Recensie verscheen ook op www.eyeloveprint.com