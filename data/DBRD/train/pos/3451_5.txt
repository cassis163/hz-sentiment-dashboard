In Het kunstboek voor kinderen wordt aan de hand van talloze voorbeelden kunst verkend. Het boek bevat werken die verschillende tijdsperiodes omvatten en nodigt kinderen (8+) op een leuke manier uit om er met nieuwsgierige ogen naar te kijken. Allerlei stijlen en stromingen komen voorbij. Het bevat werk van onder andere Giuseppe Arcimboldo, Pieter Bruegel de Oude, Christo en Jeanne-Claude, Edgar Degas, Jeff Koons en Jackson Pollock.
Het geheel is een speels en goed opgezet boek dat kinderen aanzet om naar details in schilderijen te zoeken, meningen te formuleren, werk te interpreteren en zelf aan de slag te gaan. Het is nergens belerend en stimuleert de lezer om elk schilderij en elke installatie van nabij te bekijken en erover na te denken. Doorheen heel het boek staan de kunstwerken op de voorgrond, er wordt wel wat informatie over de kunstenaar gegeven, maar steeds in functie van de afbeeldingen.
Er wordt thematisch gewerkt en er staat meestal één kunstwerk centraal. In duidelijke bewoordingen wordt het werk besproken en hoe het tot stand kwam. De tekst is vrij klein gedrukt, maar door de luchtige opmaak toch aangenaam om te lezen. Alle informatie wordt op een aantrekkelijke manier aangeboden. De boodschap is alleszins dat kunst zeker niet saai hoeft te zijn en dat is de tekst ook niet. Er is geopteerd voor een directe aanpak die aanzet tot het nauwkeurig bekijken van alle afgebeelde kunst. De informatie is nergens droog of overdreven moeilijk. Hier en daar is er een korte anekdote over de artiest het boek ingeslopen en dat brengt het boek mee tot leven. Een extra pluspunt is bovendien de erg stevige omslag. Samen met de vormgeving en het stevige papier draagt die bij tot de kwaliteit van de uitgave.
Het kunstboek voor kinderen (witte editie) is net zoals zijn gele tegenhanger een feest om in te bladeren en verschillende kunstvormen te verkennen. Het nodigt uit om met het kind op een creatieve manier aan het werk te gaan en duizend vragen te stellen. De samenstellers, Amanda Renshaw en Gilda Williams-Ruggi, spreken de lezertjes bovendien rechtstreeks aan met vragen zoals: is verkleden kunst? Hoe voelen de personen op het schilderij zich? Waarom kiest de kunstenaar voor die stijl? De fantasie en het denken worden gestimuleerd.
Dit boek vormt een ideale en erg diverse kennismaking met kunst, maar zal tegelijkertijd ook kinderen aanspreken die al wat vaker met kunst in aanraking kwamen. Het is een fantastische en vooral heldere uitgave die erg prettig is om door te nemen en in te grasduinen. Bovendien biedt het boek een geweldige gelegenheid om dieper in te gaan op de kunstwerken en stijlen die het kind het meest aanspreken.