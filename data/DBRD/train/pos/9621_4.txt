In 1946 werd een buitenaards virus losgelaten op de aarde dat het DNA van alle mensen herschreef. Het doodde 90 procent van de complete mensheid. Negen procent van de overlevenden muteerde tot tragisch misvormde monsters (Jokers), maar één procent kreeg superkrachten (Azen).

Fastforward naar 2007 : de grote Hollywoodbonzen zien er hun heil in om de verschillende Azen auditie te laten doen voor een grote spelshow van het kaliber “Aas got talent”. Hierbij komen diverse azen van over heel de wereld samen om hun krachten met elkaar te meten en uiteindelijk mee te dingen naar de superprijs van 1 miljoen dollar. Terwijl voor de vele volgers van deze spelshow het entertainmentgehalte de grootste rol speelt, vinden er ingrijpende politieke wijzigingen plaats in het Midden-Oosten, waarbij de gevolgen voor de bevolking ongekend zijn en rassenhaat een dagdagelijks gegeven is.

wildcardscoverGeorge RR Martin mag dan op het eerste zicht weinig te maken hebben met deze productie die in grote letters zijn naam draagt, hij ontwierp in 1987 het universum waarbinnen diverse fantasy- en scifischrijvers werden losgelaten om hun ding te doen. Een boek naar waarde schatten heeft heel veel te maken met de verwachtingen die men heeft wanneer men het schrijfsel onder ogen krijgt. Wie bij deze reeks verwacht om een scifi-spiegeling te bekomen van Game of Thrones, zal ernstig teleurgesteld worden, maar wie met een open vizier dit bont allegaartje van schrijfstijlen doorneemt zal zich aan een aangename leesbeurt kunnen wagen.

Het universum waarbinnen het verhaal zich afspeelt is heel gelijkaardig aan het hier en nu zoals wij dat beleven en toch werd de geschiedenis grotendeels herschreven. Niettegenstaande net na de tweede wereldoorlog een buitenaards virus op de wereld werd losgelaten, dat de mensheid grotendeels liet sterven en de rest verdeelde in Azen met speciale krachten en Jokers zonder krachten maar met monsterlijke mutaties, passeren heel wat “historische figuren” de revue. Ongewild is de strijd tussen het vrijzinnige Westen en het traditionele Oosten op dit moment wederom uiterst actueel.

Terwijl de uiterst uiteenlopende schrijfstijlen van de diverse deelnemende auteurs wat werden afgevlakt door de nederlandse vertaling van het geheel, is het wisselend niveau tussen de hoofdstukken toch voelbaar. Geen enkele schrijver presteert hierbij ondermaats, maar het is even wennen aan de wisselende perspectieven van elke schrijver. De reeks volgt evenmin de initïele opzet van de originele verhalen, waarbij stap voor stap uitgelegd werd wat voor impact de gebeurtenissen na de tweede wereldoorlog hebben. Maar begint bij de gebeurtenissen die zich decennia later afspelen, in het jaar 2007. Daardoor is het voor de lezer wat zoeken naar de eigenlijk betekenis van een wildcard of hoe de mensen slachtoffer worden van het virus enz. De achterflaptekst bezorgt nog de meest informatieve uiteenzetting van die gebeurtenissen en dat kan toch niet de bedoeling zijn.

George RR Martin is er wonderwel in geslaagd om een erg uiteenlopend samenraapsel van schrijvers op één lijn te krijgen achter het Wildcards-universum en ze een samenhangend geheel naar voor te laten brengen. Het niveau van alle hoofdstukken blijft steeds netjes boven de middelmaat steken en waait als een frisse wind door het scifigenre. Ook al zou het geen verkeerde zet geweest zijn van LS om de eerste verhalen van de Wild Cards eerst uit te brengen zodat het verhaal van deze Nederlandstalige telg beter gekaderd kan worden, toch blijft het een sterke titel voor fantasy- en scififans. De productie kent zijn gebreken maar gaat er niet aan tenonder en laat zijn lezers vol verlangen uitkijken naar het tweede deel.