Katarzyna Bonda is de populairste thrillerschrijver van Polen. Sinds 2007 heeft ze al diverse titels op haar naam staan, waarvan er meer dan een miljoen exemplaren verkocht zijn. In 2014 is ze begonnen met een tetralogie rondom Sasza Zulaska, waarvan inmiddels het vierde deel in voorbereiding is. Deze serie wordt door uitgeverij Luiting-Sijthoff nu ook in Nederland uitgebracht en “Het meisje uit het Noorden” is deel 1.

Zoals gezegd is de hoofdpersoon in dit boek Sasza Zulaska. Zij is in Polen geboren maar aan de universiteit in het Engelse Huddersfield opgeleid tot profiler. Op een gegeven moment besluit ze, samen met haar dochtertje Karolina, terug te keren naar Polen. Daar wil ze haar leven rustig weer oppakken en bij een bank gaan werken. Maar via een opdracht die ze aanneemt raakt ze betrokken bij het moordonderzoek naar de zanger Janek Wisniewski, bijnaam Naald, die ooit een grote hit heeft gehad met “het meisje uit het noorden”. Al snel komen er connecties naar gebeurtenissen 20 jaar eerder op de proppen en ook de Poolse maffia blijkt betrokken.

Katarzyna Bonda heeft een spannend eerste deel van de serie afgeleverd waarin ook een aardig beeld van Polen geschetst wordt waarbij de kerk en drank toch nog een behoorlijke invloed op het dagelijks leven hebben. Opvallend is wel de enorme hoeveelheid aan karakters en de lijst met namen die voorin het boek is opgenomen is dan ook geen overbodige luxe. “Het meisje uit het noorden” is een spannende thriller die zeker de vergelijking met boeken van wat meer gevestigde namen in dit genre kan doorstaan. En van Katarzyna Bonda zullen we in de toekomst zeker nog meer gaan horen.