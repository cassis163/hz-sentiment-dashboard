Het is tijd voor een bijles over de bij!
Bijen verdwijnen, terwijl zij heel nuttig zijn voor onze planeet. Wat doet een bij de hele dag? Vast niet alleen maar vliegen. Waarom hoort een bij erbij en waarom zijn ze belangrijk en zo bijzonder?
Waar komt honing vandaan en hoe wordt honing gemaakt? Waar woont een bij en hoe komt het dat een bij gonst? Op al deze vragen vind je een antwoord in het boek.

De bij die in Nederland het meest wordt gezien is de hommel, maar dit is niet de enige soort. Er zijn namelijk ong. 20.000 soorten bijen. Grote bijen zoals de wel 4 cm! grote Megachile pluto, kleine bijen oftewel de dwergbij en boze bijen zoals de geafrikaniseerde honingbij. De bekendste bij is de honingbij en in dit bijenboek wordt uitgelegd wat een honingbij in zijn leven doet en meemaakt.

Er wordt aan de hand van vier oorzaken duidelijk gemaakt dat het niet goed gaat met de bij.
Wij kunnen hier iets aan doen! Bijv. door de eenvoudig uit te voeren tips: het maken van een bijenhotel, bloemen en natuur in de tuin i.p.v. alleen bestrating, geen gebruik van chemicaliën in de tuin, laat paardenbloemen gezellig staan en maai niet iedere week het gras.

De mooie vormgeving valt op en de speelse, duidelijke afbeeldingen dragen bij aan de nuttige en interessante tekst in een prettig lezend lettertype. De kleuren en opzet in tekstblokken, bijv. honingraten, zullen aanspreken waardoor het ook voor de jonge lezer boeiend blijft om door te lezen.
Met dit boek leer je dat de bij méér is dan een irritant insect. Het zou een definitieve verstoring voor dier, plant en mens zijn als deze diersoort uitsterft en we de nuttige, hardste werkers uit de natuur zouden verliezen. Ze zijn nodig om de variatie in de natuur te behouden.

Dit zeer aan te bevelen boek bevat een volledig overzicht. Het gaat niet alleen over het leven van de bij, maar juist ook over de dringende noodzaak van het behoud van de bij in ons bio-systeem. Het verdwijnen van de bij uit het ecosysteem treft ons regelrecht in het hart van de voedselproductie.
Het boek doet je stilstaan bij het feit dat de bij niet alleen in Nederland, maar wereldwijd essentieel is en we zuinig moeten zijn op de bijen. Een noodzaak niet alleen iets van de lange termijn maar juist van het NU.

Blijf iedereen bijpraten over de bij! Wees blij met de bij! Een zeer aan te raden boek voor op de leestafel! Een boek voor iedereen.