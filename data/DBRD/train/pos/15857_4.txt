Toen Dag 7 in de brievenbus viel maakte ik een vreugdedansje. Vorig jaar genoot ik ontzettend van Cel 7, een spannend boek waarin de rechtspraak in handen is van een reality-tv programma. De kijker bepaalt of iemand schuldig of onschuldig is. Ik besloot voor maximaal leesplezier te gaan. Ik herlas eerst het eerste boek van Kerry Drewery. Daarna ging ik meteen verder in Dag 7. Gelukkig wist Drewery met dit vervolg aan mijn hoge verwachtingen te voldoen.
Let op! Dag 7 is het vervolg op Cel 7. Als je het eerste boek niet hebt gelezen, kan onderstaande recensie spoilers bevatten. Over Dag 7 zelf spoiler ik natuurlijk niet.
De zestienjarige Martha Honeydew wordt - met een geweer in haar hand - naast het lijkt van multimiljonair Jackson Paige gevonden. Ze bekend de publiekslieveling vermoord te hebben en komt terecht in Cel 1. In de toekomstige maatschappij waarin Martha leeft komen er geen rechters aan de rechtsspraak te pas. De kijkers van het populaire tv-programma Dood is gerechtigheid beslissen door middel van stemmen of iemand schuldig wordt bevonden of niet. Zo beslissen ze of diegene de doodstraf krijgt of niet. Gedurende zeven dagen gaat Martha van Cel 1 naar Cel 2 en zo verder totdat ze in Cel 7 terecht komt, waarin de elektrische stoel voor executie alvast klaar staat. Voor het geval het publiek haar schuldig heeft bevonden.
Aan het einde van Cel 7 werd Martha Honeydew vrijgelaten uit de dodencel. Op het nippertje bekende Isaac schuld en nu is hij gevangengenomen. Toch is Martha in Dag 7 niet echt vrij. De corrupte overheid houdt elke beweging van haar nauwlettend in het oog. Isaac heeft Martha's leven gered en nu is het haar beurt om het zijne te redden. Maar ze is nog steeds een doelwit. Zullen zij en Isaac ooit met elkaar herenigd worden en in een betere wereld leven?
Dag 7 is opnieuw een spannend boek van de hand van Kerry Drewery. Het feit dat het verhaal slechts zeven dagen omvat, zorgt dat er veel actie in korte tijd is. Realistisch? Misschien niet. Maar het boek leest als een trein en het leesplezier is hoog. Drewery kiest ervoor om uit veel verschillende standpunten te schrijven. Hierdoor zie je dat veel mensen belang hebben bij een bepaalde afloop en dat niet iedereen aan dezelfde kant staat. Dit maakt het verhaal ook spannend; precies als er iets staat te gebeuren wisselt de auteur van perspectief. Hierdoor moet je wel verder lezen om de afloop te ontrafelen.
Drewery is niet bang om  haar personages voor hete vuren te plaatsen. In dit tweede boek is het Isaac die in de dodencel zit. Omdat hij opgesloten zit in dezelfde cellen waar Martha aan ontvlucht is, maakt hij veel dingen mee die Martha in het eerste boek meemaakte. Dit brengt de personages dichter bij elkaar, maar is voor de lezers soms iets te veel herhaling. Wat niet wegneemt dat beide personages heel anders met dezelfde situatie omgaan. Daar scoort Drewery wat mij betreft punten mee. De personages zijn niet alleen realistisch, maar hebben ook allemaal een geheel eigen persoonlijkheid. De romantiek daarentegen is me soms iets te veel gezwijmel.
Net als haar voorganger heeft Dag 7 een interessante setting. Het tv-programma Dood is gerechtigheid wordt omschreven als de hoogste vorm van democratie, maar aangezien iedere stem geld kost kan de armste laag van de bevolking niet stemmen. Daarnaast zijn er vermoedens dat er met de stemmen gesjoemeld wordt. Sowieso vertelt de media vaak maar een kant van het verhaal. Op deze manier stelt Kerry Drewery de onpartijdigheid van de media aan de kaak. In hoeverre bepaalt de berichtgeving in de media onze standpunten? Als we slechts gedeelten van het bewijsmateriaal zien - hoe kunnen we dan een oordeel vormen?
Doorheen het boek zet de auteur je aan het denken. Niet alleen over de toekomstige samenleving die ze schetst, maar ook over de onze. Hoe worden wij be√Ønvloed door de media? En vertelt de media altijd het complete verhaal? Of enkel de dingen die hen het beste uitkomen?
Dag 7 is spannend vanaf de eerste pagina. Toch had ik van het einde eerlijk gezegd iets meer verwacht. Desalniettemin ben ik erg benieuwd naar het derde en laatste boek in deze reeks. Ik wil heel graag weten hoe het verhaal afloopt.
Dag 7 speelt net als haar voorganger handig in op onze hang naar reality-tv, alsook de actuele discussie rond Fake News. In een tv-programma beslissen kijkers of een zogenoemde crimineel de doodstraf krijgt of niet. Een interessante premisse die tot in de details goed is uitgewerkt. Het verhaal telt slechts zeven dagen, maar maakt ontzettend nieuwsgierig naar meer. Ik kijk al uit naar Finale 7!
Deze recensie verscheen ook op Oog op de Toekomst.