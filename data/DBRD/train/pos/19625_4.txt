en zal vooral veel meisjes aanspreken,Lauren DeStefano, een jonge schrijfster uit Amerika, debuteert met Verwelken. Al op jonge leeftijd schreef ze verhaaltjes op servetten in restaurants en tijdens de vele wiskundelessen. Ze studeerde Engels en kreeg veel steun van haar leraren, waardoor ze gelukkig verder is gegaan met schrijven. Met Verwelken heeft DeStefano zeker al velen fans aangetrokken en dit kunnen er alleen nog maar meer worden. Deze nieuwe serie gaat over Rhine, een meisje van zestien jaar dat samen met haar tweelingbroer Rowan probeert te overleven in een wereld waarin van alles mis is...
Enkele jaren geleden werd een poging gedaan om een gevaarlijke kinderziekte te bestrijden met allerlei experimenten. Tegen de verwachtingen in werd dit de mensen juist fataal. Door een mislukt experiment konden de kinderen niet ouder worden dan vijfentwintig jaar. In je vijfentwintigste levensjaar zou je onherroepelijk sterven aan een virus waar nog geen medicijn voor is gevonden. Rhines ouders zijn overleden, waardoor zij en Rowan zelf moesten zien te overleven in een wereld vol geweld en diefstal. Maar naast deze misdrijven was er nog een groter gevaar voor Rhine en haar broer: ontvoeringen. Heel veel rijke families die de stamboom niet wilden laten uitsterven, 'regelden' vrouwen voor hun zonen. Deze vrouwen werden bruiden genoemd en dienden enkel en alleen om kinderen te baren. Rhine werd zon bruid. Ze werd ontvoerd en verkocht aan Linden, de zoon van Meester Vaughn. Deze Meester Vaughn is een van de Ouden, de mensen die nog niet geïnfecteerd waren met het virus en dus nog normaal oud konden worden. Hij probeert uit alle macht en op alle denkbare manieren zijn zoon in leven te houden door onderzoek te doen naar een medicijn. Hierbij ontziet hij niets en niemand om resultaat te boeken. Rhine ontdekt dat er met de vorige vrouw van Linden iets heel ergs gebeurd is. Iets waardoor Rhine zo snel mogelijk uit het huis moet zien te ontsnappen. Maar ze moet opschieten want haar tijd is bijna op.
Verwelken is een vlot geschreven verhaal over een wereld waarin je waarschijnlijk nooit met je eerste rimpels te maken krijgt, en zal vooral veel meisjes aanspreken. DeStefano beschrijft de karakters van de personen heel goed en op een gegeven moment hoop je zelf ook dat de dappere Rhine zal weten te ontsnappen. Dit verhaal over liefde, bedrog, gevaar en intrige is een uitmuntend debuut van schrijfster Lauren DeStefano en het is slechts afwachten wat het vervolg ons zal brengen!