'Huidpijn' is het nieuwste werk van thrillerkoninging Saskia Noort. Vooraf al bejubeld door de media, maar wisselend ontvangen. Misschien is het niet direct vergelijkbaar met eerder werk van Saskia Noort, maar dat maakt het niet tot een minder interessant verhaal. Wat mij betreft een aanrader!

Televisiepresentatrice Anne Koster wordt in één dag afgeschreven door haar baas én door haar vriend. In een IVF-kliniek in Duitsland, waar Anne al de zoveelste poging doet om zwanger te worden van haar liefde Sam, komt het hoge woord eruit. Sam ziet de relatie niet meer zitten. Sterker nog, hij heeft al een ander. Op de terugweg in de auto krijgt Anne een telefoontje van haar manager: haar talkshow stopt en ze staat op straat.

Het is voor Anne te veel om mee om te kunnen gaan. Sam was haar grote liefde. Nu ze erachter komt dat hij een ander heeft, haar eigen stagaire notabene, is ze in alle staten. Het ergst vindt ze het nog dat haar kinderwens nu nooit meer uit zal komen. Ze is al niet de jongste meer. Tegelijkertijd wordt het een strijd om als televisievrouw wel in the picture te blijven bij het grote publiek. Misschien kan ze naar een commerciële zender overstappen. Daar werkt ze hard aan. Maar natuurlijk krijgen de media ook lucht van haar stukgelopen relatie en persoonlijke problemen, dus moet Anne haar uiterste best doen om de focus op het juiste onderwerp te houden bij televisieinterviews.

Hoewel ze zich voor de buitenwereld staande lijkt te houden, stort Anne in. Ze doet zichzelf pijn om het liefdesverdriet en het grote verdriet om het kind dat ze nooit meer zal krijgen te dempen. Ze houdt Sam en zijn nieuwe liefde Sammy in de gaten, maakt ruzie met de mensen die nog wel dichtbij haar staan en zo lijkt haar wereld langzaam steeds verder in te storten. Dan verdwijnt Sam op een dag en het blijkt dat Anne de laatste persoon is die hem gezien heeft. Dat maakt haar tot verdachte nummer 1. Maar door overmatig drankgebruik weet ze niks meer van die bewuste avond. Lukt het Anne om de herinnering weer boven te krijgen? En ligt de sleutel om Sam terug te vinden überhaupt wel in deze herinnering?

'Huidpijn' werd uitgebreid aangekondigd in de media. Saskia Noort, koningin onder de Nederlandse thrillerschrijvers, heeft met haar nieuwe werk veel lezers nieuwsgierig gemaakt. Dochter Julia Noah maakte voor dit boek zelfs een titelsong. Toch - of misschien wel daardoor - wordt het boek heel wisselend ontvangen. Hoewel het misschien geen klassieke thriller is, zoals de eerdere werken van Noort, was ik erg onder de indruk van 'Huidpijn'. De spanningsboog in 'Huidpijn' verloopt totaal anders dan in eerdere werken. Misschien is het eerder een spannende roman, dan een thriller, maar hoe dan ook: de spanning is voelbaar. In het begin voornamelijk in de relationele sfeer, verderop in het verhaal voornamelijk vanwege de strubbelingen die Anne met zichzelf ervaart. En dan komt het thriller-element toch nog, wanneer Sam verdwijnt.

De beschrijvingen van de pijn die Anne voelt, het vernederende dat ze ervaart als haar partner haar inruilt voor een veel jongere vrouw en het machteloze dat ze voelt als ze zich beseft dat Sam eigenlijk haar laatste kans was op een gezond kindje, komen binnen. Rauw en levensecht. Anne is niet een persoon met wie je je gemakkelijk kunt identificeren. Ze lijdt een leven dat voor veel mensen ver van zich af zal staan, maar omdat ze een publiek figuur is dat bekend is van televisie, is het wel iemand van wie we ons gemakkelijk een voorstelling kunnen maken. Het boek geeft daarmee tegelijkertijd een mooi kijkje in de keerzijde van de media-aandacht en bekendheid. Een advies: begin met een open blik aan het boek en ga 'Huidpijn' niet direct vergelijken met eerdere werken van Saskia Noort, maar laat je verrassen. Het is voor aga het niet