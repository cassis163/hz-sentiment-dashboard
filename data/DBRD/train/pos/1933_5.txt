Bloedbroers, het tweede deel in de reeks Made in Sweden van het schrijversduo Anders Roslund en Stefan Thunberg.
In het eerste deel maakt de lezer al kennis met de drie broers, genaamd Leo, Felix en Vincent en hun ouders. De jeugd van de drie jongens is niet heel rooskleurig te noemen. Dit vormt de jongens, zowel in positieve als in negatieve zin. Zij zullen er altijd voor elkaar zijn, door dik en dun.
In het eerste deel hebben de drie diverse, gewelddadige, bankovervallen gepleegd. Zij zijn gepakt en veroordeeld tot een gevangenisstraf.

Deel twee begint feitelijk als Leo uit de gevangenis komt, na zes jaar detentie.
Zijn beide broers zijn dan al even op vrije voeten.
Tijdens zijn jaren in de gevangenis heeft Leo voldoende tijd gehad om na te denken en hij zint op wraak op de inspecteur, genaamd Broncks, die hem toentertijd achter de tralies wist te krijgen. Wraak is niet het enige waar Leo op uit is. Hij heeft zijn tijd "nutig" besteed en heeft een nieuwe overval gepland.

Roslund en Thunberg weten je volledig mee te slepen in het verhaal. Het is dan ook erg moeilijk het boek terzijde te leggen.
De plannen, de twijfels, de afwegingen van zowel Leo als van Broncks worden trefzeker omschreven.
Aan wie ben je loyaal? Blijf je dat aan jezelf of zullen er toch altijd omstandigheden zijn die maken dat je loyaliteit elders komt te liggen?
In hoeverre heeft je jeugd invloed op de beslissingen die je als volwassene maakt?

Deze dilemma's zijn goed uitgewerkt. Als lezer bekruipt je regelmatig het gevoel dat jij degene bent die de afwegingen dient te maken, alsof je in het hoofd van een van de personages zit.
De spanning blijft het gehele boek overeind, de personages komen tot leven, de emoties zijn rauw en puur.
Een boek wat er om vraagt verfilmd te worden.