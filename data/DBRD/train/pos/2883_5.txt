Auteur Krijn van der Heijden publiceerde al eerder enkele juridische boeken en psychologische romans. Afgelopen april kwam zijn thrillerdebuut Niets is belangrijk uit. Een psychologische thriller die zich afspeelt rondom Arnhem.
Niets is belangrijk is een spannend verhaal over psychiater en psychotherapeut Pirotti, die tijdens een van zijn trainingen in contact komt met Rudolf. Pirotti is direct gefascineerd door hun ontmoeting en besluit één op één af te spreken met Rudolf. Tijdens het gesprek ontdekt de psychiater dat zijn nieuwe cliënt er een aantal bijzondere gewoontes op nahoudt. Wanneer hij er vrijwel zeker van is dat Rudolf een moord heeft gezien en vastgelegd op camera, gaat Pirotti op onderzoek uit. Na enkele dagen lijkt Pirotti echter al niet meer veilig te zijn, maar hij blijft doorzetten. Met alle gevolgen van dien.
De thriller opent met een opmerkelijk scène. Het is wel even omschakelen om in de dromerige omschrijvingen van de auteur te komen, maar na enkele pagina’s is dat al voorbij. Niets is belangrijk begint en voor je het weet zit je middenin het verhaal.
Van der Heijden is ongelooflijk bekwaam in een balans vinden tussen psychologie en fictie. Hij weet duidelijk waar het over gaat en brengt al zijn kennis prachtig over door middel van zijn fascinerende hoofdpersonage. Pirotti is een man die de dingen neemt zoals ze zijn. Met enige (zwarte) humor, werkt hij zich door levensbedreigende situaties heen. Hij is intelligent, een man die gevoelig is voor de dingen die juist niet gezegd worden en dat maakt Niets is belangrijk een boek als geen ander.
Psychologie voert de boventoon, maar ook relaties zijn een belangrijk onderdeel. Pirotti is een vrijgezelle man die een vrij eenzaam leven leidt, maar door zijn vriendelijkheid, zijn doortastendheid en zijn humor, is het een hoofdpersoon waar je vrijwel direct van gaat houden. Ook de overige personages zijn levendig vormgegeven. Het zijn echte mensen, met echte zwaktes. Ook Pirotti’s grootste tegenstander is er een waar je op den duur van gaat houden.
Niets is belangrijk is een pageturner met een ijzersterk plot. Maar voordat we daar aankomen, mogen we eerst genieten van het bijzondere verhaal. Er is ruimte voor de lezer om na te denken, zelf te analyseren, de personages ook eens onder de loep te nemen en om zich keer op keer te laten verrassen. Er wordt voldoende tijd genomen om de personages te laten groeien, om relaties te ontwikkelen en om in het verleden van de personages te duiken. Hierdoor ontstaat er niet alleen een uiterst spannend verhaal, maar er wordt ook structuur gegeven aan de onderste lagen. Niets is belangrijk zit zonder twijfel goed in elkaar. 

Schrijftechnisch is er niks op aan te merken, er is voldoende research gedaan om psychoanalyse over te brengen op de lezer, maar al die research zit het verhaal niet in de weg. Sterker nog: het komt het verhaal ten goede!
Niets is belangrijk is een prachtig thrillerdebuut van een auteur die zijn kennis op heldere wijze kan overbrengen. Het heeft alle elementen die een thrillerliefhebber hoopt te vinden in een boek. Je verdrinkt erin, je mag nadenken en als het verhaal voorbij is, leg je deze debuutthriller met een lach en een traan weg.