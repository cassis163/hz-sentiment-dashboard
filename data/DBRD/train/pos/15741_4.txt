Verhaal
In deze graphic novel draait het verhaal rond Simon Antonisse. Samen met Laura baat hij de boekenwinkel uit die hij van zijn vader geërfd heeft. De zaken gaan echter niet zo goed en Laura probeert Simon te overtuigen om de winkel te verkopen.
Maar dan vindt er een ingrijpende gebeurtenis plaats: Simon is getuige van een zelfmoord. Nachtmerries en levendige herinneringen aan zijn kindertijd worden hierdoor gewekt.
Op een dag ontmoet hij toevallig Regina, een jong schoolmeisje, dat dieper tot hem weet door te dringen.
Zal hij eindelijk de rust vinden waar hij zo naar verlangt?

Aimée De Jongh
De Rotterdamse Aimée De Jongh (1988) is een talentvolle illustratrice die ook bekwaam is in het maken van stripverhalen en animatie. Om een idee te krijgen van haar uiteenlopende tekenstijlen, kan je een kijkje nemen op haar – uiteraard – mooi vormgegeven website.
Haar eerste strip ‘Aimée TV’ publiceerde toen ze amper 17 jaar was.
Momenteel blijkt ze vooral gekend te zijn van haar strip ‘Snippers’ in het Nederlandse Metro-krantje.
Maar zoals je kan lezen op haar website, heeft zij ook reeds heel wat andere mooie projecten op haar naam staan.

Leeservaring

Het eerste wat opvalt wanneer je deze graphic novel openslaat, is het ontbreken van kleur. Zwart-witte tekeningen vullen de bladzijden.
Hierdoor ligt de focus als het ware op de essentie van het verhaal en op de duidelijk zichtbare emoties van de personages. Deze tekenstijl heeft iets eenvoudigs, maar is tegelijk enorm krachtig.

Verschillende verhaallijnen worden op een zeer knappe manier uitgewerkt om geleidelijk aan bij elkaar te komen en een mooi afgewerkt geheel te vormen.
Wat hierbij opvalt is dat de voortdurende overgang tussen heden en verleden (wanneer Simon geplaagd wordt door herinneringen aan zijn kindertijd) heel soepel verloopt. Hetzelfde geldt voor de overgangen tussen de nachtmerries en de wakkere periodes.

Hoewel er niet erg veel tekst aanwezig is en je dus de indruk zou kunnen krijgen dat het gaat om een licht tussendoortje, bevat het verhaal toch heel veel diepgang. Er staat als het ware geen woord te veel, maar ook niet te weinig. Overal is de gedachtegang duidelijk, ondanks het feit dat niet alles altijd uitgesproken wordt. De expressieve tekeningen dragen hier hun steentje aan bij. We mogen dus spreken van een geslaagde wisselwerking tussen woord en beeld.

Boektrailer
Heb je graag een idee van de tekenstijl in ‘De terugkeer van de wespendief’?
Kijk dan naar de boektrailer.

Verfilming
Wist je dat deze graphic novel ook verfilmd werd? De filmtrailer kan je bekijken op Vimeo.
Graag meer info over de film? Neem dan een kijkje op IMDB.