Wat zou jij doen wanneer je een aanbieding zou krijgen waarbij je een geldbedrag in het vooruitzicht zou worden gesteld zonder dat je zelf een investering hoeft te doen?
Dit is de vraag die boven komt drijven wanneer je deze novelle van Elsschot leest, want hier wordt de verleiding waaraan Jack Peeters blootgesteld wordt wel heel erg groot.

Onderwerp van de verleiding is Het tankschip en boodschapper is Boorman, deze gewiekste zakenman is een bekend personage in Elsschots werk.
Dat het een voorstel met minstens één luchtje is wordt al snel duidelijk, het doel is belastingontduiking en de manier waarop de constructie geconstrueerd wordt is een typisch voorbeeld van hoe mazen in de wet misbruikt kunnen worden. Het tweede luchtje is het wensen van een oorlog zodat het schip meer waard zou worden.
Niets nieuws, dit is van alle tijden en ook nu nog dagelijkse gang van zaken.
Her verhaal wordt verteld in verschillende vertelperspectieven, het begin is de inleiding om bij de raamvertelling te komen waarin Peeters uitlegt hoe Boorman Peeters tracht te verleiden, paaien om mee te gaan in de deal.
De eigenaar van het tankschip blijft op de achtgrond.

Het verhaal heeft een open einde, er wordt niet precies verteld hoe de afloop is en dat is jammer. Er is gesuggereerd dat er een vervolg zou komen, maar dat is niet gebeurd.
Een interessant boek, om over na te denken, in de constructie te duiken en te genieten van het mooie proza en de bekende personages.