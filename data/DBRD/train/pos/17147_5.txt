Met Hells Corner of Rechteloos is David Baldacci toe aan zijn 20ste boek voor volwassenen. In dit boek keert John Carr aka Oliver Stone weer terug naar het strijdperk. Eens was hij Amerikas beste moordenaar, maar sinds een tijd was hij niet meer welkom bij de overheid. Toch krijgt hij een nieuwe opdracht van de president van Amerika. Een zeer belangrijke en geheime missie waar Stone geen nee op kan zeggen, aangezien hij ze nog wat schuldig is. Op een van zijn laatste avonden voor hij aan zijn misschien wel laatste opdracht begint, rust hij uit in Lafayette Park, tegenover het Witte Huis. Hij kwam hier altijd al zeer graag.
Die avond werd de Britse premier gehuldigd en wanneer hij uit zijn auto stapt om zijn hotel binnen te gaan, gaat enkele tientallen meters verder in het Lafayette Park een bom af. Er wordt natuurlijk direct aangenomen dat dit een geplande terroristische aanval was op de belangrijkste man van Engeland. Speciaal om deze zaak op te lossen, komt Mary Chapman van de MI6 overgevlogen uit Londen. Omdat Stone aanwezig was in het park wordt zijn missie afgeblazen en wordt hij Chapmans partner in de zoektocht naar de dader.
Het boek heeft alles wat het nodig heeft. Het hoofdpersonage is Stone en zijn gedachtegangen zijn zeer goed te volgen. Dit is ook wel nodig want het is een zeer ingewikkeld verhaal met enorm veel wendingen, maar voor mij was het alleszins begrijpelijk. Ook zeer positief aan deze wendingen is dat de spanning altijd aanhoudt. Aangezien sommige personages al in meerdere boeken zijn voorgekomen, bouwt hij voort op wat er reeds gebeurd is, maar het verhaal staat op zich. Het is niet nodig om de voorgaande boeken te lezen.
Nog een pluspunt is dat alle personages voldoende zijn uitgewerkt, maar toch niet tot vervelens toe. Dit staat Baldacci toe om ook romantiek in het verhaal te verweven. De romantische toetsen zorgen voor even een andere sfeer maar de spanning blijft aldoor aanwezig. Wat opvallend is bij Baldacci, is dat het verhaal zich steeds afspeelt in een politiek gebied met zeer veel strubbelingen. De machtsverhoudingen zijn zeer sterk aanwezig in zijn werken. Ook in Rechteloos was dit het geval. De verschillende overheidsinstanties bespioneren elkaar, vertrouwen elkaar niet. Tijdens het lezen zag ik een link tussen de politiek in dit boek en het doel heiligt de middelen principe. Het geeft een heel ander beeld op de politieke handelingen en situaties van een land dan het alledaagse beeld dat wordt opgehangen in de media.
Kort samengevat heeft het boek alles wat ik vind dat het nodig heeft. Het is voldoende spannend, je kunt je inleven in de personages en het verhaal blijft continu evolueren en boeien. Er is actie aanwezig, net als romantiek en verdriet. Baldacci vertelt een heel ingewikkeld verhaal op een manier dat het toch te verstaan is. Het lezen van Rechteloos was zeer aangenaam en verrijkend.