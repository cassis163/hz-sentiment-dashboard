Dit is een historisch verhaal voor jongeren vanaf 12 jaar.
Het speelt zich af in Londen in 1665. Christopher,14 jaar, is een wees en drie jaar geleden geadopteerd door apotheker meester Benedict Sleedoorn. Deze heeft hem opgeleid tot leerling-apotheker. Christopher is bevriend met Tom, de zoon van de bakker. Samen voeren ze diverse experimenten uit met de brouwsels van Christopher. Op een dag wordt de stad opgeschrikt door een serie moorden. Christopher ontdekt dat ze het niet alleen op zijn meester hebben gemunt, maar op de hele mensheid. Het lijkt een mysterieuze sekteâ€¦
Als Sleedoorn wordt aangevallen, stuurt hij Christopher op pad met een cryptische, mysterieuze boodschap. Samen met Tom probeert hij het raadsel op te lossen. Ze moeten de sleutel vinden om dit raadsel op te lossen.
Het is een verhaal vol spanning, vriendschap, humor, mysterie en avontuur.
Het boek leest snel, je kan niet stoppen omdat je wilt weten wie het op hen gemunt heeft. De karakters van Christopher en Tom zijn genoeg uitgediept om je in hen te kunnen inleven. Ze zijn maatjes door dik en dun en laten elkaar niet vallen als er iets tegenzit. Echte vrienden dus.
Er zitten ook leerzame momenten, er wordt immers een paar keer verteld hoe je een bepaald brouwsel moet maken en wat giftig is of niet.
Het oplossen van de raadsels houdt je bezig tijdens het lezen, je probeert zelf ook te bedenken wat het zou zijn.
Tot op het laatst is het erg spannend, dan valt alles op zijn plaats. Ik dacht een paar keer te weten wat de oplossing was en wie er achter zaten maar dat had ik dus mis.
Dit boek is het debuut van de Canadese schrijver, die in het dagelijks leven aan de universiteit van Toronto natuurkundig onderzoeker is. Het boek is inmiddels in 13 talen vertaald.
5 sterren.