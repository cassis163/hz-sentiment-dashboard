Inhoud:
Leonard Howells leven staat op zijn kop als zijn dochter, Caroline van 17, ontvoerd wordt. Pas als hij een emotionele oproep doet op tv reageren de ontvoerders en moet hij tot betalen overgaan. Dit moet alleen wel volgens de regels van de ontvoerders! Er kan geen sprake zijn van inmenging van politie. Leonard zal de politie om de tuin moeten leiden en schakelt Eddie Flynn in. Eddie, intussen een succesvol advocaat, die precies weet hoe Leonard zich moet voelen. Ook hij heeft het meegemaakt; de ontvoering van zijn kind. Leonard weet dat Eddie er alles aan zal doen om zijn dochter terug te krijgen! Dezelfde avond dat Eddie door Leonard gevraagd wordt hem te helpen krijgt hij ook een dagvaarding; hij moet alle dossiers en documenten met betrekking tot Julie Rosen afgeven. Bijna tegelijkertijd wordt ook de oud-advocaat, nu rechter, Harry Ford gedagvaard. Eddie kan zich niet aan de indruk onttrekken dat deze twee zaken iets met elkaar te maken hebben, maar is dat ook zo? Eddie die eerder een geheel andere “carrière” had, als oplichter en straatvechter, voelt zich genoodzaakt zijn oude ‘talenten” in te zetten om tot de gewenste resultaten te komen. En gaat dat uiteindelijk ook lukken?
Persoonlijke Leeservaring
De Getuige begon al meteen goed! De omschrijving van wat er gebeurde in augustus 2002, een zeer schokkende gebeurtenis, zette direct wel de toon! Om dit meteen weer even los te laten in de tegenwoordige tijd. Hierin werd uitgelegd waarom een oude vriend van de familie van Eddie Flynn mogelijk hulp nodig had van een advocaat en waarom dat Eddie Flynn moest zijn. Er spelen twee zaken: één in het verleden waarin Julie Rosen onterecht veroordeeld lijkt te zijn voor de moord op haar baby. Daarnaast de ontvoering van de dochter van Leonard Howell, in de tegenwoordige tijd. Waar de zaken n eerste instantie helemaal niets met elkaar te maken lijken te hebben, blijkt dat uiteindelijk toch niet helemaal waar te zijn. Niet alleen deze verstrengelingen van zaken komen aan het licht. Leonard Howell, eerst alleen de vader die mee moet maken dat zijn dochter wordt ontvoerd, wordt later als de kwade genius gezien achter de hele ontvoering en moord van zijn dochter. De ontwikkelingen volgen elkaar in rap tempo op en het blijft spannend tot het einde. Waar ik op een gegeven moment wel door kreeg hoe een en ander in elkaar stak, bleek het verhaal aan het einde toch net een fractie anders te zijn dan ik had gedacht!
Ik had nog nooit eerder een boek van Steve Cavanagh gelezen. Halverwege werd ik steeds nieuwsgieriger naar de schrijver en of hij meerdere boeken had geschreven. Toen bleek dat er over Eddie Flynn al eerder 2 boeken waren geschreven door Steve Cavanagh. Tijdens het lezen van Getuige heb ik niet de indruk dat ik informatie uit de vorige twee delen heb gemist. Het is heel goed zonder “voorkennis” dit boek als standalone te lezen. Mochten mensen naar aanleiding van de cover het idee hebben dat het een typisch mannenboek is dan zou ik dat willen ontkennen, hoewel ik snap dat mannen dit soort boeken ook aanspreekt, maar dames laat dit boek niet liggen! (Heren natuurlijk ook niet!)