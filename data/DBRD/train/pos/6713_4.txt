Jen Minkman is een Nederlandse schrijfster die zich met name richt op het schrijven van boeken voor de Young Adult doelgroep. Haar boeken hebben veelal een paranormaal tintje. Toch zijn haar boeken niet alleen voor de Young Adult doelgroep leuk om te lezen. Ook voor volwassenen en beginners in de fantasy zijn het fijne boeken om te lezen.

Het boek van voorheen vertelt het verhaal van Leia en Walt. De wereld zoals wij kennen bestaat niet meer. Oorlog en ziekte hebben het verwoest. Op het eiland Tresco woont Leia in een groot landhuis samen met haar broer Colin. Onder het regime van Sol, een wrede jongen, leren ze vechten, jagen en vooral opgroeien met de Kracht. De Kracht is een onderdeel van hun geloof, het geloof van de ouderen die hun naar het eiland Tresco brachten. Leia begint meer en meer te twijfelen aan haar leven. Vertelt Sol wel de complete waarheid?

Dwars over het eiland loopt een muur. Aan de andere kant van de muur woont Walt in een relatief normale beschaving. Toch twijfelt ook hij aan zijn omgeving. Hechten zijn stadsgenoten niet teveel waarde aan het geloof? Aan de hoop en liefde die hun godin Annabel hun komt brengen? De nieuwsgierigheid van Walt en Leia naar de andere kant van de muur brengt ze samen als er een vreemdeling aanspoelt. Hun wereld komt op zijn kop te staan.

Een beetje nerd (of liefhebber) van het sciencefiction genre zal al snel ontdekken dat Jen de verhalen van Star Wars op een leuke manier inzet in het leven van Leia op het eiland.

‘Er is een kracht die in je woont,’ begin ik zacht. ‘Daar kun je uit putten als je er maar voor openstaat. Maar dat betekent niet dat je het allemaal alleen moet doen.”

De personages zijn goed uitgewerkt, bij Leia merk je dat ze te snel volwassen moest worden. Op haar tiende moest ze zichzelf zien te redden. Hierdoor is ze in haar doen opgegroeid maar merk je dat ze geestelijk soms nog echt als een kind redeneert. Een kind wat haar ouders nodig had voor de belangrijkste levenslessen. Walt is een stuk volwassener in zijn doen en laten. Hij is opgegroeid bij zijn ouders en in de leer om belangrijke beslissingen voor de samenleving te kunnen maken. Jen weet haar personages sympathie mee te geven en menselijk te houden. Er is geen puur slecht of goed en dat wordt de hoofdpersonages naar mate het boek volgt ook erg duidelijk. Ze groeien mee met hun veranderende wereld en zijn verbazingwekkend flexibel.

De dystopische wereld waarmee we kennismaken is gebaseerd op het oude Verenigd Koninkrijk. In het eerste boek lezen we al enkele verwijzingen naar Dartmoor, een streek die nagenoeg iedereen kent. De wereld zoals wij hem kennen bestaat niet meer. Het boek van voorheen vertelt over de oude wereld die verwoest is door oorlog en ziekte. Jen heeft een hele visuele schrijfstijl waardoor Tresco daadwerkelijk tot leven kwam.

Het boek van voorheen is op een gemakkelijk te lezen manier geschreven. De hoofdstukken zijn kort en wisselen af tussen de personages. Minkman is niet vies van cliffhangers en het nodige geweld. Dit doet echter geen afbreuk aan het verhaal. Het boek eindigt met een open einde, maar geen cliffhanger. Juist een begin van een nieuw hoopvol verhaal.