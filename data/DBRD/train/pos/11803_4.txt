Kappen nou! is een D-boek voor 15 jaar en ouder, ik vind het als volwassenen een heftig verhaal over 4 jongens die gaan stappen, door omstandigheden te veel drinken, onderling uitmaken wie nog het nuchterst is, door "Dé witte streep! De witte streep waar onze ellende mee begon", en dan op weg gaan in de auto naar huis. Leander is de aangewezen persoon, zonder rijbewijs gaat hij achter het stuur zitten met alle gevolgen van dien. Twee doden en één voor zijn leven getekend.

Alleen Leander komt er lichamelijk goed van af. Geestelijk kan hij zijn geheim niet verwerken en geeft zichzelf na een jaar van schuldgevoelens zelf aan. "Nu ben ik het zat. Mijn gedachten knagen steeds harder, mijn hoofdpijn wordt erger". Dit verhaal beschrijft de gevoelens van Leander, de vraag waarom hij nog wel leeft. Het tekenen van cirkels maakt hem rustig. "Cirkels, cirkels, cirkels, zoals de auto draaide om zijn as. Als het blad vol is, eindig ik altijd met een dikke vette punt als slot. Een rode bloederige punt".

De getuige die als eerste bij het ongeluk aanwezig is, is Henk. Henk heeft vroeger een meisje aangereden en als straf in de gevangenis gezeten, hij wil voorkomen dat de jeugd van Leander ook zo zal gaan verlopen en verzint ter plekke een leugen om bestwil. Leander vraagt zich af waarom Henk hem een alibi heeft gegeven. "Wat is het verschil Henk. Hier kapot gaan of in de cel? Grijp je kans om hiermee weg gekomen. Je bent jong, je hoort te leven, niet opgesloten te worden. Het is niet afgelopen als je vrijkomt. Ze geven je geen huis, je krijgt geen baan, niemand wil er een die uit de bajes komt. Je leven eindigt daar, tussen die vier kale muren en die ijzeren deur".

De keuze is aan Leander. "Als ik niets ga vertellen, is er helemaal niets aan de hand. Dan ben ik slachtoffer van een noodlottig, eenzijdig ongeval dat een van mijn vrienden door drankmisbruik veroorzaakte. Slachtoffer, geen dader". Toch geeft hij zichzelf aan, omdat het te heftig is om te leven met deze leugen, boete doen.

Een indringend verhaal over vriendschap tussen jongens, schuldgevoelens over de ontstane leugens omtrent het ongeluk en drankmisbruik in het verkeer. Leander is een goed neergezet hoofdpersoon waar je duidelijk de schuldgevoelens kunt voelen.