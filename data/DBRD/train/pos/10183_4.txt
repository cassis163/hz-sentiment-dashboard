Met Brandend ijs gaat Jeffery Deaver een andere richting uit dan zijn reguliere werk. Dit wil niet zeggen dat hij het thrillergenre verlaat. Nee, deze keer neemt hij de lezer mee naar de jaren vlak voor de Tweede Wereldoorlog.

In Brandend ijs krijgt de huurmoordenaar Paul Schumann de keuze: of hij gaat naar de gevangenis, of hij neemt de opdracht aan om een hooggeplaatste Duitse nazi-officier Reinhard Ernst te doden. Paul besluit dat hij naar Duitsland gaat.

Paul is nog geen dag in Berlijn en het gaat al mis. In zijn bijzijn wordt een moord gepleegd. Deze moord wordt onderzocht door politie-inspecteur Willi Kohl, die als een roofdier steeds dichter naar zijn prooi toesluipt.

Om zijn opdracht uit te voeren krijgt Paul hulp. Die hulp kan hij goed gebruiken omdat hij in netelige situaties terechtkomt. De vraag is echter wie hij wel en niet kan vertrouwen. Want in nazi-Duitsland heeft wantrouwen de overhand.

Brandend ijs is een boek dat een goed en realistisch beeld geeft van het Duitsland van toen. Hoewel er pas in het laatste kwart van het boek wat spanning voorbijkomt (vanaf het moment dat er ook meer vaart in komt), blijft het van begin tot eind boeiend. En dat heeft zeker te maken met de prima verhaallijn die Deaver aanhoudt. Dit alles maakt dat Brandend ijs zeker een aanrader is.