Serena Verbon startte in 2010 haar blog Beautylab.nl, dat een voortzetting was van de website waarop ze klanten van haar webshop The Secret Garden op de hoogte hield van haar producten. Samen met haar moeder runde ze de succesvolle shop met zelfgemaakte beautyproducten, totdat de drukte teveel werd naast haar baan als farmaceutisch analiste in een ziekenhuisapotheek. De online winkel werd opgeheven, maar Serena besloot wel te blijven bloggen onder de naam Beautylab. Dat werd zo’n succes dat ze in 2011 besloot zich fulltime op de site te storten. Inmiddels is het blog uitgegroeid tot het bestbezochte persoonlijke blog van Nederland.  

Persoonlijk, omdat Serena op haar blog haar mening deelt over vele producten, maar haar vele lezeressen ook een inkijkje geeft in haar leven. Inmiddels schrijft ze niet alleen meer over beauty, maar passeren ook outfits, recepten en interieurtips de revue. Haar onlangs verschenen eerste boek, Serena’s Stijlgids, is dan ook een verlengstuk van Beautylab.  

Het boek is opgedeeld in zes categorieën: Beauty, Bath & Body, Fashion, Interieur, Food en Travel. Uiteraard is een voorwoord van de blogster opgenomen, waarin ze vertelt waar haar passie voor beauty, haar creatieve aanleg en ondernemingsdrang vandaan komen. Haar familie, studie, baan en creatieve uitspattingen komen aan bod, die alle leidden tot waar ze nu is. Ook elke afzonderlijke categorie wordt ingeleid. Daarin vertelt Serena aan de hand van persoonlijke anekdotes wat je kunt verwachten in het hoofdstuk. Daarna volgt een spread met magazine-achtige tips & tricks, die soms wat voor de hand liggend kunnen zijn.

Alle DIY’s (do it yourself) zijn echter simpel en écht makkelijk zelf te maken. De benodigdheden zijn makkelijk te vinden en je kunt aan elk project je eigen draai geven. De recepten zijn origineel, simpel en persoonlijk (denk aan de Dr. Pepper-kip), de reistips zijn handig (inclusief checklist) en de 3-kleurenregel kan, hoe simpel ook, voor veel mensen zonder fashion-instinct een eye-opener zijn. Met name de hoofstukken Bath & Body, Interieur en Travel zijn echt inspirerend en zorgen dat je zelf aan de slag wilt.  

De flaptekst van het boek maakt overigens al duidelijk dat het boek een overzicht biedt van het beste dat eerder op Beautylab gepubliceerd is, aangevuld met nieuwe anekdotes én diepere achtergronden en historie per categorie. Voor trouwe volgers kan dit een herhaling van zetten opleveren, en daardoor misschien niet voor alle lezeressen even interessant zijn om te lezen.

Wat dat betreft maakt de vormgeving van het boek veel goed. De meeste (product-)foto’s zijn door Verbon zelf gemaakt. De afbeeldingen zijn van mooie kwaliteit, de kleuren knallen het boek uit. Daar is duidelijk niet op bespaard. Vele kleurige spreads vullen Serena’s Stijlgids, waar uiteraard ook een rol is weggelegd voor de populaire en fotogenieke katten van de blogster. Tegelijkertijd blijft de opmaak overzichtelijk en niet te druk; het heeft zelfs het cleane uiterlijk dat perfect past binnen de huidige social media-trends, zoals op Instagram.

Al met al is Serena’s Stijlgids een persoonlijk en toegankelijk boek, dat inspirerende content biedt van oude en nieuwe tips die laagdrempelig en goed zelf uit te voeren zijn, in een mooi vormgegeven stijl. Een bladerboek dat zeker niet misstaat op de salontafel.