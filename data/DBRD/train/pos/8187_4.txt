De Joodse Lilya Wasserfall zet zich in voor het verzet in Palestina. Als ze de opdracht krijgt om naar Duitsland af te reizen en daar op zoek te gaan naar een verdwenen wetenschapper is ze lichtelijk teleurgesteld. Ze hoopte ingezet te worden voor een sabotageactie. Uiteindelijk besluit ze er het beste van te maken en reist ze af naar het verscheurde Duitsland dat zo vlak na de Tweede Wereldoorlog weer probeert op te krabbelen.

In Europa moet ze op zoek naar Raphael Lind. Toen zijn broer Elias vlak voor de oorlog naar Israël vluchtte, bleef hij in Duitsland. Volgens een bericht zou hij zijn overleden in een kamp, maar daar gelooft Elias niks van. Bovendien denkt hij bewijs te hebben dat zijn broer nog leeft. Het is aan Lilya om hier meer duidelijkheid over te krijgen.

Terwijl zij naar Europa vertrekt blijft hij achter. Het contact wordt onderhouden via brieven. De zoektocht blijkt gevaarlijker dan gedacht, maar toch geeft Lilya niet op. Ze bijt zich vast in haar opdracht in is vastbesloten het antwoord op de vraag te vinden. Dit schrijft ze ook aan Elias: ‘Ik zou het mezelf niet vergeven als ik nu opgaf’ En opgeven doet ze dus ook niet.

Met Morgenland bewandeld de Duitse journalist Stephan Abarbanell een nieuw pad in zijn carrière. Namelijk die van romanschrijver. Inspiratie voor zijn debuut haalde Abarbanell uit zijn joodse familiegeschiedenis. Ook liet hij zich inspireren door de vele reizen die hij maakte naar Israël. Dit persoonlijke komt bovendrijven in Morgenland. Het voelt echt aan. Je ziet het als lezer allemaal voor je en dat maakt het allemaal erg levendig. Het raakt je.

Abarbanell maakt gebruik van korte zinnen, af en toe afgewisseld door een langere, beschrijvende zin die de gevoelens van hoofdpersoon Lilya blootlegt, waardoor de lezer haar beetje bij beetje kan doorgronden. Je maakt als lezer mee hoe ze verandert tot een sterke vrouw. Zoals een van de personages al zegt; “Een meisje heeft me verlaten, een jonge vrouw is teruggekeerd”

Lilya’s zoektocht gaat echter verder dan die naar de verloren broer. Morgenland beschrijft ook de zoektocht naar jezelf en die naar een thuis. Samen met de schrijfstijl maakt dit van Morgenland een uitstekend debuut, waar Abarbanell zeker trots op kan zijn.