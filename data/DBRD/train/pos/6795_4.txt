Brendie Lugtmeijer (de auteur van “Tombola”) heeft tien jaar in Catalonië gewoond en dit is goed te merken aan haar romandebuut.
“Tombola” draait rond hoofdpersonage Hanna die, na haar scheiding van de Spanjaard Cisco, met haar dochter Rosa naar Nederland is teruggekeerd. Na het nieuws dat haar ex-schoonmoeder na een hersenbloeding in de coma ligt, besluit ze met haar dochter de lange busreis naar Barcelona te ondernemen om afscheid te kunnen nemen. Afwisselend handelen de hoofdstukjes over deze busreis en over het verleden van Hanna. Zo komen we meer te weten over Hanna’s komst naar Catalonië, haar huwelijk met Cisco en hoe dit fout afliep.
Op basis van de tekst op de achterflap verwachtte ik een boek over keuzes maken, beslissen waar je veel waarde aan hecht en waaraan minder. La vida es una tombola duidt ook op het toeval, het noodlot, meeval of tegenslag. Vanwege het verleden van de schrijfster verwachtte ik tevens dat Tombola waarschijnlijk ook de nodige beschrijvingen van en achtergrond bij het leven in Catalonië te bieden had.
Tombola heeft mij zowel wat het verhaal als wat de vlotte schrijfstijl betreft zeker kunnen bekoren. Het boek leest vlot (dit wordt nog bevorderd door de korte hoofdstukjes), de dialogen zijn realistisch en levensecht uitgewerkt en er wordt handig van flashbacks gebruik gemaakt. Het boek maakte ook mijn verwachting waar dat het geen suikerzoet liefdesverhaal zou worden. Het boek geeft ons ook de nodige rake levenswijsheden mee en we leren meer over het leven in Catalonië.
Rekening houdend met het feit dat het hier een romandebuut betreft en dat er stilistisch nog ruimte voor verbetering is (iets minder dialoog), krijgt Tombola van mij een 8 op 10 (4 sterren).