Samenvatting
Goedzo is dienaar van de Zoeker Diederic. De Zoeker is een persoon die de toekomst kan voorspellen. Goedzo krijgt op een dag de taak om de leugen te bestrijden. Hij moet hiervoor naar de koning van Zonnaven. Het verloop van zijn missie wordt stukje bij beetje duidelijk. Goedzo moet het opnemen tegen Beerd die erop uit is om aan de macht te komen. Hij moet talloze gevaren doorstaan in een poging zijn missie tot een goed einde te brengen.

Leeservaring
Het boek leest lekker weg. Je wordt meegenomen in een mooi fantasy avontuur. Aan het taalgebruik in het boek is te merken dat een Vlaamse auteur het geschreven heeft. Sommige dingen worden net iets anders verwoord als dat we in Nederland gewend zijn. Dit is echter geen probleem, het is duidelijk wat er bedoeld wordt.
De personages zijn niet heel uitgebreid uitgewerkt wat betreft hun karakter. Het is wel duidelijk wat hun komaf is en wat de rol is die ze spelen in dit avontuur. Een typisch fantasy figuur is de draak die ook in dit boek voorkomt en een belangrijke rol speelt. Het is mooi weergegeven hoe hij eruit ziet. Ook de omgeving waarin het verhaal zich afspeelt is goed voor te stellen. De namen van de personages zijn mooi gekozen en passen prima bij het verhaal.
Het verhaal leest als het ware als een sprookje. Het wordt als het ware aan je verteld. Je beleeft hierdoor het verhaal niet uit de ogen van een bepaald personage maar vanuit het geheel. Een soort helicopterview waarin je het totaal goed overziet. Een mooi verhaal dat zeker de moeite waard is.