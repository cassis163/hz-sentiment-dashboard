“Mijn doel om gelukkig te worden in Amsterdam krijgt langzaamaan steeds meer vorm, behalve dan dat er iets aan me vreet.”

Van uitgeverij Boekerij mocht ik “Drie Vrienden, een huis (en een klusjesman)” lezen voorafgaand aan het tweede deel “Daar heb je vrienden voor” welke 3 augustus verschijnt. We mochten zelfs een aantal vragen stellen aan Astrid Harrewijn. Hoe leuk, ik had al positieve ervaringen gehoord over Drie Vrienden, en nu mag ik het zelf ervaren. Nieuwsgierig pak ik het boek met de mooie, rode, opvallende cover op en ik vraag me af wat ik mag verwachten. Mijn gedachten zijn humor, ingewikkelde relaties en een klusjesman!
Dat mijn verwachtingen al snel bewaarheid worden, maakt het lezen van “Drie vrienden, een huis (en een klusjesman)” een klein feestje. Een heerlijke schrijfstijl, humoristische karakters, ingewikkelde relaties en een klusjesman. Kortom een heerlijke setting voor een boek waarin het Van Gogh Museum een grote rol speelt, dit geeft het verhaal iets extra`s, de informatie over de gevierde kunstenaar leest erg prettig weg en als lezer krijg je meer inzicht in de kunstwereld.
De drie vrienden genieten volop in Amsterdam, en hun reilen en zeilen wordt op een heerlijke wijze beschreven door Astrid Harrewijn. Het heeft een passende snelheid en intrigerende karakters, wat je geboeid houdt tot het einde.

Noor gaat gebukt onder het schuldgevoel dat ze heeft tegenover haar irritante verloofde Ewald, Kiki haar jongere zusje leeft er heerlijk op los, Joost hun huisgenoot welke met lustopwekkende groentes vrouwen voor hem probeert te winnen en de ouders van Kiki en Noor welke hun dochters maar slecht snappen, maar ook op de werkvloer gebeurt een hele hoop interessants wat je als lezer geboeid houdt. Dat het niet alleen maar humor en romantiek is blijkt wanneer Tim de collega van Noor zelfmoord pleegt nadat hij er even tussenuit is, als blijkt dat het onderzoek naar zijn proefschrift van vijf jaar op niets uitloopt. Noor heeft haar twijfels en schuldgevoel over de zelfmoord van Tim en gaat op onderzoek uit. Astrid Harrewijn voegt een goed portie spanning toe aan deze roman, waardoor het voor een ieder een fijn boek is, of je nu van romans houdt of gek bent van thrillers.

Juist het humoristisch geschreven verhaal met de diepgaande informatie over Van Gogh en de kunstwereld, de heerlijke karakters welke in elkaar verweven zijn maakt: “Drie Vrienden een huis (en een Klusjesman)” tot een heerlijk boek wat voor alle boekliefhebbers, maakt niet uit welk genre, een feestje is om te lezen. Astrid Harrewijn heeft mij gepakt met haar schrijfstijl en ik wacht dan ook met smart op het vervolg “Daar heb je vrienden voor” welke deze week uitkomt. Ik ben heel benieuwd hoe het verder gaat met Noor, Kiki, Joost, Gijs en de ouders van Noor en Kiki en alle andere karakters.

• Plot 4 sterren
• Schrijfstijl 4 sterren
• Leesplezier 4 sterren
• Psychologie 3 sterren
• Originaliteit 4 sterren

Eindoordeel 4 sterren voor het boek van Astrid Harrewijn