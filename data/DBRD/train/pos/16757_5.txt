De eerste keer dat ik op Hebban.nl de crimezone open klikte en de cover van het boek Eden van schrijver J. Sharpe zag, was ik verkocht. De gedachte van een plaag die de Heilige, Hemelse tuin zou treffen prikkelde mijn interesse. Toen ik de flaptekst las, was het zeker. Ik moest dit boek hebben. Zo snel mogelijk ben ik naar de boekenwinkel gegaan om het te bestellen zodat ik het kon lezen en ik was niet teleurgesteld. Het was alles wat ik ervan verwacht had en meer. Wat kan immers een door de Hemel aangestuurde Apocalyps overtreffen? Niets! Dat is waarom dit boek zo geweldig is.
Beschrijving van de auteur met korte inleiding tot het boek
J. Sharpe, ook wel gekend als de pseudoniem van Joris van Leeuwen, heeft al veel bijgedragen aan de literaire wereld. Niet alleen heeft hij verschillende spannende thrillers, fantasy boeken en korte verhalen geschreven waarin hij zijn genres mixed zodat ze vaak horror, sci-fi of fantasy elementen bevatten. Maar ook werd hij in 2011 al zodanig gerespecteerd om als jury lid mee te werken voor The Pure Thrillers Award. Verder is hij ook sinds 2014 lid van het Genootschap van Nederlandstalige Misdaadauteurs. Zijn boek Eden is naar mijn mening een echt meesterwerk waardoor ik zeer graag meer van zijn boeken zou lezen en aangezien hij al debuteerde in 2005 met de novelle Duivelskind, ben ik er vrij zeker van dat ik veel keus heb.
Eden is een apocalyptische thriller vol met actie. Vanaf het begin wordt er al duidelijk gemaakt dat je niet zal rusten tot je het boek uit hebt. Het hoofdpersonage is een jong meisje genaamd Anna Meisner. We stappen in het verhaal wanneer zij wakker wordt in een kale ruimte. Nadat ze gevonden wordt en sterk genoeg is om haar eigen pad in te slaan, lijkt de wereld naar de vaantjes te gaan. Er worden bommen gedropt, mensen worden uitgemoord door engelen en God is nergens te bespeuren. Anna staat er grotendeels alleen voor en haar enige hoop is om haar broer te vinden. Tijdens haar tocht wordt ze echter op de proef gesteld. Ze wordt opgejaagd, heeft amper eten of drinken en kan zich nooit ontspannen. Tegelijkertijd leren we Abel kennen. Als engel hoort hij Gods bevelen op te volgen, althans dat heeft hij altijd geloofd. De opdracht om de mensheid uit te roeien geeft hem echter twijfel waardoor er voor hem ook een avontuur begint. Hij moet proberen deze nieuwe gevoelens te begrijpen en tegelijkertijd zijn collega engelen te ontwijken. Zij beschouwen hem immers als een Dwaling die uit de weg geruimd moet worden.

Interpretatie
Het verhaal zelf is religieus getint. Er zijn veel referenties naar engelen uit de Bijbel. Zo heb je Muriel, een engel die volgens de Bijbel een hoge rang heeft en andere engelen bevelen geeft (Eph. 1:21; Col. 1:16). In het boek wordt hier ook gebruik van gemaakt, zij straalt immers een gezag uit waardoor Abel naar haar hoort op te kijken. Abel is ook een engel al zijn hier geen directe referenties van te vinden in de Bijbel waar hij enkel wordt beschreven als de tweede zoon van Adam en Eva. Hij werd vermoord door zijn oudere broer Cain wanneer hij slechts veertien was en wordt beschreven als de eerste martelaar. Later zou hij ook de zielen van andere martelaren moeten beoordelen. Hiervan is geen sprake in het werk van J. Sharpe.
Wat mij vooral opvalt is het feit dat God tijdens het verhaal zeer afwezig is. Is dit misschien een hint naar het hedendaags leven waar vele mensen bidden in tijden van wanhoop met IS die aanvalt in plaats van door God gestuurde engelen? We weten het niet al is het wel duidelijk dat de mensen in dit verhaal geen antwoord krijgen van God en nog steeds worden afgestraft al hebben ze niets te maken met het onrecht in de wereld. God grijpt niet in wanneer Zijn engelen miljarden mensen ombrengen in koele bloede. Hij laat het schaamteloos toe om Zijn engelen te testen. Wil dit zeggen dat de auteur niet geloofd in een rechtvaardige God? Het lijkt wel zo, niet dat ik het hem kan kwalijk nemen.
Deze indruk wordt versterkt door Anna uit wiens standpunt het boek geschreven is, met uitzondering van een paar hoofdstukken vanuit Abels perspectief. Doorheen Annas gedachtegang weten we hoe de mensen zich gevoeld moeten hebben tijdens deze Apocalyps. Abel helpt ons dan weer te begrijpen hoe moeilijk het was voor de engelen om beroep te doen op hun vrije wil en niet blinds bevelen te volgen. In de serie Supernatural zie je een andere engel, Castiel, die net als Abel problemen heeft met het concept van vrije wil. Het is immers moeilijk om alles wat je vertrouwd is in twijfel te nemen om de mensheid te helpen. Staan engelen niet boven de mens? Misschien wel, toch moeten ze de mensheid steunen. Dit was namelijk één van de bevelen die God gegeven had nadat hij de mens schiep.
Evaluatie
Zelf heb ik zeer genoten van Eden. Ik ben niet gelovig, maar wel een grote Supernatural fan waardoor mijn interesse direct gewekt werd wanneer ik de korte inhoud van het boek las. De gelijksoortige thematiek van de serie en het boek hebben ervoor gezorgd dat ik me tijdens het lezen geen seconde verveeld heb. De taal was niet te moeilijk om te begrijpen en telkens ik een naam las die ik herkende werd ik nieuwsgieriger naar hoe het volgende hoofdstuk zou verlopen.
Ik herkende veel van Castiel (Supernatural) terug in Abel, terwijl ik Dean Winchester (Supernatural) zag verschijnen in Anna. Ze hebben elk nog steeds hun unieke kantjes, maar ik kon mezelf niet helpen ze te vergelijken. De goede uitwerking van de personages hielp hierbij ook zeer veel. Ik kan Eden dan ook zeker aanraden aan menig Supernatural fan, al hoef je geen fan te zijn van de serie om van het boek te genieten. Het is simpelweg een goed bedacht verhaal voor elke boekenliefhebber.
Verder krijg je ook genoeg actie en spanning zodat je steeds op het puntje van je stoel zit. De onwetendheid wanneer de volgende aanslag zal plaatsvinden, staat je toe te proeven van de angst van de personages. Een boek waarin je je zo goed kan inleven moet gewoon gelezen worden!