Voor de Epic Reads #1 leesclub van Hebban heb ik het debuut van Sara Holland mogen lezen. ‘Everless’ is een YA fantasy. Toen ik het boek binnen kreeg viel mij gelijk al de bijzonder mooie cover op. Die erg gedetailleerd is en hoe langer je er aandacht aanbesteed hoe meer je ziet. Het onderschrift ‘Time is a prison. She is the key’ en de achterflaptekst inclusief quote van de bestsellerauteur Stephanie Garber doen vermoeden dat het een spannend intrigerend verhaal gaat zijn.

Tijd is geld is wat duidelijk naar voren komt in dit verhaal. In het verleden is er op bijzondere wijze uitgevonden hoe men bloed kan omzetten in munten. Bij inname van deze munten ontstaat er levensverlenging maar uiteraard alleen bij diegene die het kunnen betalen. Juist voor de minderbedeelde is dit het enige middel om aan geld te komen, hun eigen bloed afstaan en daarmee hun leven verkorten. Ook de jonge Jules zal er alles aan doen om haar papa te redden. Zelfs als ze daarvoor terug moet gaan naar het hol van de leeuw.

Ondanks de ietwat tragere start krijgt het verhaal gauw genoeg vaart. De ontwikkelingen volgen zich snel op waardoor je als lezer geïntrigeerd door wil blijven lezen. Het aantal “vraagtekens” bij het hoe en waarom, het verleden van Jules en vooral ook haar toekomst zorgen voor een tof YA verhaal. De verrassende plottwist doet voor menig lezer vast en zeker de mond openvallen van verbazing. Dit was bij mijzelf niet het geval doordat ik het toch enigszins aan zag komen, puur op een soort ervaren lezer onderbuikgevoel. Maar dit deed voor mij niks af aan het leesplezier van het gehele verhaal. De schrijfstijl is passend in het Young Adult genre. Niet doorspekt van moeilijke bewoording maar zo hier en daar wel van mooie zinnen die blijven hangen in je gedachte.

“My whole life stretches out in my mind, seventeen years filled with memories and pain and everything that makes me who I am.”

Nog niet alle karakters krijgen in dit boek de aandacht die zij naar mijn idee verdienen. Maar mijn verwachting is dat dit in het volgende deel helemaal goed komt. Ik kijk ernaar uit hoe het Jules verder zal vergaan op haar, zoals het nu lijkt, nog veel grootser geworden zoektocht naar wie zij nou eigenlijk is.

Ik geef dit boek 4 sterren.

Spanning: 7
Plot: 7
Leesplezier: 8
Schrijfstijl: 7,5
Originaliteit: 8
Psychologie: 6