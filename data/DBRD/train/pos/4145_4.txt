Als je het boek ziet, word je al vrolijk: een en al roze, zomers en gezellig…. Totdat je in een heel fijn lijntje de omtrek van een revolver ziet met daar overheen in dikke zwarte lettert: Op jacht. De kaft straalt precies uit het wat het boek is: een luchtige chicklit en een spannende thriller inéén. Kan dat? Ja hoor, Rhonda Pollero bewijst het!

Maak kennis met Finley Anderson Tanner, koopjesjaagster, charmante blonde verschijning en ongemotiveerde juridisch assistente op een advocatenkantoor. De grote baas schuift een klant op haar af: mevrouw Stacy Evans, een rijke weduwe. Haar man Marcus is omgekomen bij een ongeluk. Dat zegt iedereen: de politie, de lijkschouwer, de getuigen van het ongeluk en toch is mevrouw Evans ervan overtuigd dat haar man is vermoord.
Finley gaat samen met de sexy privé-detective Liam McCarrity op zoek naar de oorzaak van de dood van Marcus Evans. Hij blijkt niet de enige dode te zijn: de afgelopen maanden zijn nog een paar mannen verongelukt. Liam en Finley ontdekken een connectie tussen hen: ze hebben allemaal in de jury gezeten bij het proces tegen een chirurg die is aangeklaagd wegens wanprestatie. Maar de chirurg is van alle blaam gezuiverd en vrijgesproken, dus hij heeft geen enkele reden zijn juryleden te vermoorden. Toch?
Finley raakt steeds meer overtuigd van het feit dat de verongelukte mannen wel degelijk zijn vermoord en probeert tussen allerlei perikelen door – het weerstaan van de steeds grotere aantrekkingskracht van Liam, de problemen met haar moeder die op jacht is naar haar zoveelste echtgenoot, het in de achterwerk gebeten worden door waakhonden, het op non-actief gesteld worden door haar baas en anonieme bedreigingen – te achterhalen wie de moordenaar is….. en waarom de dode mannen vermoord zijn.

Ik heb het boek met heel veel plezier gelezen. Het is hilarisch, vermakelijk en ook het thrillerdeel komt goed tot zijn recht. De plot wordt goed opgebouwd en hoe verder je leest hoe meer je tot de overtuiging komt dat Finley wel maf is maar zeker niet gek. Er loopt een moordenaar rond, maar wie is dat? Af en toe wordt het een beetje ongeloofwaardig, bijvoorbeeld wanneer Finley laat op de avond, na zich eerst angstig schuil te hebben gehouden voor haar anonieme bedreiger, besluit een kijkje te nemen op het afgesloten garageterrein waar de auto van Marcus Evans heen is gesleept……
Elk hoofdstuk begint met een toepasselijke spreuk, zoals: ‘Achter elke geweldige oplossing, schuilt een nog groter probleem’ en ‘Denk altijd na voordat je iets doet – denk eerst altijd héél goed na’. Leuk boek, spannend boek en ik hoop dat Rhonda Pollero nog meer Chicks&Crime gaat schrijven!