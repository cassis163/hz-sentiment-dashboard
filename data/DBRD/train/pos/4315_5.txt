Heather Morris sloot een vriendschap met Auschwitz-overlever Lale. Met het oorspronkelijke doel om een script te schrijven, kwam ze uiteindelijk tot het hartverscheurende De Tatoeëerder van Auschwitz.

Lale en Gita ontmoeten elkaar in Auschwitz, op het moment dat hij het, zo herkenbare symbool van de Holocaust, nummer op haar arm moest tatoeëren. Het moment dat hun blikken elkaar ontmoeten ontstaat er een liefde die onverwoestbaar is. De jaren die volgen zijn verschrikkelijk, maar hun liefde zorgt ervoor dat ze blijven vechten. Ze worstelen met vreselijke situaties, ziektes en levensbedreigende situaties. Ze zijn genoodzaakt alles te doen wat nodig is om te overleven....

"Ervoor kiezen om te leven is een heldhaftige daad."

Ze hebben maar één droom. Zich samen vrij kunnen bewegen. Slagen ze er in het vol te houden en die droom te verwezenlijken?

Wanneer je de kaft ziet is deze veelzeggend voor het verhaal. Handen die kracht en liefde uitstralen boven de poorten van Auschwitz. Het is onbegrijpelijk om voor te stellen dat in zulke vreselijke omstandigheden zulke mooie dingen gebeuren, mensen elkaar beschermen en er ware liefde kan ontstaan.

"Wie één leven redt, redt de hele wereld."

Morris is er met haar boek in geslaagd een gruwelijk verhaal neer te zetten in een goed te lezen, prachtig en ontroerend beschreven verhaal. De liefde, de ongerustheid, de (wils)kracht en de vastberadenheid tussen en van Lale en Gita komt op realistische wijze van het papier. Daarnaast is ze er in geslaagd in het boek de positiviteit en de hoop van de mensen in het kamp vast te leggen.

Het boek biedt ruimte voor alle gebeurtenissen, alle emoties die er in die tijd moeten hebben gespeeld. Het verhaal raakt je van begin tot eind. Een boek dat je, als je er eenmaal in begonnen bent, gewoon uit wilt lezen. Een boek dat in één adem te noemen valt met prachtige oorlogsboeken zoals De Pruimenboom, De Jongen in de Gestreepte Pyjama en de Bibliothecaresse van Auschwitz. Een boek dat weet te raken, te ontroeren en met momenten hartverscheurend is.