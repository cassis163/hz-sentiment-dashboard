Gedane zaken nemen geen keer.
Zeggen ze.
Deze NU.


Thom is bezig met een experiment om zijn geluk te vinden in deze NU of mogelijk in een andere NU. Het verhaal begint met grote vraagtekens over het experiment wat gaande is.

Loïs en Matson zijn beiden student exacte vakken en vragen zich af of ze in staat zouden zijn om hun keuzes zelf te beïnvloeden. De bewust gemaakte keuzes en de keuzes die juist niet zijn gemaakt. Is het mogelijk om de grens over te steken naar het beleven van de keuzes die je niet hebt gemaakt? Kunnen gemaakte keuzes ongedaan gemaakt worden? Is het tevens mogelijk om het Nu, van dit moment, te wisselen met een ander Nu, in een geheel andere dimensie? Is het mogelijk om er later nog een keer voor te kiezen om linksaf te gaan, wanneer je eerder al had besloten om rechtsaf te gaan?
Een ingewikkelde materie, maar de studenten denken een methode gevonden te hebben om dit ook daadwerkelijk te kunnen realiseren. De vraag hierbij is of het mogelijk zou kunnen zijn om gebeurtenissen af te wenden en hoe haalbaar het is. Dit heeft echter wel de nodige consequenties voor het duo......

'Waar men er bij de klassieke mechanica vanuit ging dat voorwerpen in een bepaalde plaats op een bepaalde tijd bestaan, concludeerden de wetenschappers vanuit de kwantummechanica dat voorwerpen ergens in een waas van waarschijnlijkheid zouden bestaan. [.....] Kwantummechanica kan je zien als zowel de succesvolste als meest raadselachtige theorie van de moderne wetenschap. Met behulp van formules uit de theorie zijn we in staat gebleken een niet eerder geëvenaarde nauwkeurigheid te bereiken bij het voorspellen en berekenen van natuurkundige verschijnselen.'

Samen met Ido zijn ze verwikkeld in een achtervolging, waarbij er ook wordt geschoten, hoewel het dan nog niet meteen duidelijk is wat er speelt.
Ook Thom sluit zich bij het stel aan, nadat hij en Matson na het college de kans kregen om de professor om meer verduidelijking te vragen. Thom heeft zo zijn eigen redenen waarom hij wil onderzoeken of een gemaakte keuze ongedaan gemaakt kan worden. Is hij op zoek naar zijn geluk?
Door veelvuldig allerhande zaken op te zoeken op het internet krijgt de geheime inlichtingendienst, de zgn UATA, signalen en er is het vermoeden dat ze met terroristen te maken hebben. Zij gaan op onderzoek uit.

‘Elke keuze heeft gevolgen, daarvoor maak je ze natuurlijk ook. Wat je je vaak niet realiseert, is dat je wel vrij bent in het maken van je keuze, maar je niet vrij bent in het kiezen van de consequenties ervan.' Hij bleef even stil om die laatste opmerking te laten bezinken. ‘Keuzes. Consequenties.’ Hij herhaalde de twee woorden een aantal keer, waarbij hij deed of hij in elke hand een woord vasthield en zijn handen als weegschaal op en neer bewoog'

Ook de professor wordt deelgenoot van het idee en heeft daar een geheel eigen reden voor, zoals een ieder afzonderlijk zijn eigen reden heeft. Wat voor alle personages geldt is dat het gevaar op de loer ligt.

'De andere werelden zijn er gewoon, alleen ben je je er niet van bewust, want je leeft alleen in je huidige nu, in deze. En omdat je je alleen bewust bent van deze nu, heb je geen weet van al die andere. Maar dat betekent niet dat ze er niet zijn…'

Schrijfstijl en opbouw

Het verhaal pakt meteen vanaf de eerste bladzijde. De spanningsboog wordt direct strakgetrokken, doordat de lezer nét voldoende informatie krijgt, maar nog onwetend blijft wat er daadwerkelijk speelt. Door het regelmatig wisselen van het perspectief en de gebruikte cliffhangers, blijft de opbouwende spanning dwingen tot verder lezen.
De opbouw van de plot is zeer ingenieus. Er worden meerdere draadjes uitgerold en ballonnetjes opgelaten, waardoor de spanning in het verhaal behouden blijft.

Daar waar het eerste gedeelte van het boek wat theoretisch blijft, komt in de tweede helft het verhaal met volle vaart op snelheid en worden ook de karakters verder uitgediept.
Het is absoluut gemakkelijk om je in de personages in te leven.

Conclusie

De schrijfstijl is prettig leesbaar, maar het vraagt wel wat van de lezer om door te zetten tijdens de meer theoretische passages, waarin de auteur veel uitleg geeft over o.a. kwantummechanica, het parallelle universum en andere wetenschappelijke feiten. Deze gedeeltes zijn fiks en er zijn toch wel een aantal herhalingen van zetten. Voor degene die zich interesseert voor deze theorie en wetenschappelijke zaken is het bijzonder interessant om te lezen, maar het doet ook meteen vermoeden dat er lezers zullen zijn die óf het boek definitief dicht zullen slaan, óf deze gedeeltes snel scannen. De lezer die echter de moeite neemt om een en ander op te zoeken, zal zich met kennis kunnen verrijken.
Dat de auteur zich goed heeft voorbereid en gedegen onderzoek heeft gedaan naar deze materie is heel duidelijk. Deze debutant kan schrijven, dat heeft hij bewezen met deze sciencethriller.

De draadjes komen aan het einde van het verhaal perfect samen en het slot maakt gretig naar het tweede deel van deze voorgenomen quattrologie - 'Monniken en Piraten'
Dit debuut is meteen een baksteen van 555 pagina's, maar bij het dichtslaan van het boek wordt de aanhouder goed beloond!!!

De auteur

Pascal Rijnja (1965) is eigenaar van WebPeople, een digitaal ontwerpbureau.
Hij heeft zichzelf ook regelmatig afgevraagd wat er zou zijn gebeurd als hij linksaf was gegaan in plaats van rechtsaf. Dit gegeven heeft hij verwerkt in zijn debuut.

Deze NU
Auteur: Pascal Rijnja
Categorie: Sciencethriller
Pagina's: 555
Uitgeverij Literatum
ISBN: 9789082684803
Verschenen: juni 2017