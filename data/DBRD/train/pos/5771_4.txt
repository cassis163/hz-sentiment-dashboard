Met dank aan uitgeverij Boekerij van wie ik dit boek mocht recenseren.
Voor de Val
Van Martha’s Vineyard vertrekt op een mistige avond een privévliegtuigje. Aan boord zijn het rijke gezin Bateman met een persoonlijke bewaker, het echtpaar Kipling, de schilder Scott Burroughs en drie bemanningsleden. Een goed kwartier later is het vliegtuig neergestort en zijn alleen Scott en de kleine JJ Bateman nog in leven. Scott weet zichzelf en JJ na een lange zwemtocht in veiligheid te brengen. Maar wat is er in hemelsnaam gebeurd met het vliegtuigje? Is het een terroristische aanslag, een ongeluk of een ordinaire moordaanslag? Zowel de veiligheidsdiensten als de media storten zich op het verhaal. De schrijver tilt door middel van flashbacks steeds een stukje van de sluier op. Waarom had het gezin Bateman bijvoorbeeld een persoonlijke bewaker nodig? Was er toch iets tussen Maggie Bateman en Scott Burroughs? Wat deed Scott eigenlijk in dat vliegtuigje? De media smullen ervan en schuwen geen enkel middel om achter hun waarheid te komen. Scott probeert zich voor de media te verbergen maar is nergens veilig. Aan de ene kant wordt hij als held neergezet doordat hij JJ wist te redden maar aan de andere kant worden er steeds meer vraagtekens bij zijn rol gezet. Intussen krijgen we ook meer te weten over Ben en Sara Kipling een rijk echtpaar maar aan hun rijkdom zit een zeer kwalijk luchtje. Ben stond op het punt om ontmaskerd te worden door de overheid, moest hij daarom uit de weg worden geruimd door zijn opdrachtgevers? De schrijver werkt langzaam maar zeker naar de ontknoping toe. Centraal in het verhaal staat het thema toeval. De daden van Scott lijken heel toevallig te zijn maar kunnen en worden door de media steeds anders uitgelegd. Zo is het wel heel toevallig dat Scott zo goed kan zwemmen of dat Scott net een aantal schilderijen over rampen (o.a. een vliegtuigramp) heeft gemaakt. Ook de middelen die worden ingezet om ‘nieuws’ te vergaren door de media kunnen niet echt door de beugel. Uiteindelijk weet Scott daar prima mee af te rekenen!