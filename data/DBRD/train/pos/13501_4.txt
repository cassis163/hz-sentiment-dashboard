In ‘Bloedlijn’ vertelt Joyce Pool de aangrijpende geschiedenis van de jonge vijfde vrouw van koning Henry VIII. Het verhaal wordt verteld door Joan Bulmer, de gouvernante van Kate Howard.

Joan Bulmer ontvlucht op achttienjarige leeftijd een gewelddadig huwelijk waartoe zij door haar vader is gedwongen. Zij accepteert een betrekking als gouvernante en wordt verantwoordelijk voor het welzijn van zes jonge meisjes, die moeten worden klaargestoomd voor een adellijk leven. Ondanks het feit dat de meisjes lastig en lichtzinnig, verpandt Joan haar hart aan hen - met name aan de jonge en impulsieve Kate Howard.

Wanneer Kate de eer ten deel valt hofdame te worden van Anna van Kleef, de vierde vrouw van koning Henry VIII, gaat Joan met haar mee. Wat een droompositie lijkt, wordt een nachtmerrie. Henry VIII laat zijn oog op de mooie Kate vallen en alle bange vermoedens van Joan worden bewaarheid.

Visie van de recensent
‘Bloedlijn’ is een fraaie historische roman die zich afspeelt aan het begin van de zestiende eeuw; het Tudor tijdperk van Henry VIII. Het verhaal berust op ware feiten en personen die werkelijk hebben geleefd.

Mooi overigens dat Pool voor haar boek niet automatisch kiest voor de meest bekende van de vrouwen van Henry, Anne Boleyn, maar voor Kate Howard, de vijfde vrouw van koning Henry VIII.

“Ik denk na over de woordenwisseling. Kate lijkt wel behekst. Zo onnavolgbaar naïef heb ik haar niet eerder meegemaakt.”

Pool hanteert een fijne, soepele schrijfstijl en laat de lezer op toegankelijke wijze kennis maken met Joan en Kate. Vooral deze twee personages weet de auteur prima te duiden. De dialogen kennen geen enkele krampachtigheid en Pool ziet bovendien kans de sfeer aan het hof -met haar op macht beluste bewoners- uitstekend te schetsen. Ondanks de vele onverkwikkelijke situaties laat de auteur een zeker gevoel voor humor overigens ook niet achterwege.

“Direct herken ik de zure trekt in zijn gezicht. O ja, dacht ik, broeder en zuster, kan niet missen.”

‘Bloedlijn’ is een mooi boek waarmee Pool op knappe wijze haar lezers weet te bereiken!

Over de auteur
Joyce Pool wordt in 1962 in Delft geboren als Joyce Makkus. Na de middelbare school volgt zij een opleiding aan de Pedagogische Academie en leert voor onderwijzers op een basisschool.
Op haar 26e gaat zij in Leiden onderwijskunde studeren. Vier jaar later heeft zij haar studie afgerond en verhuist naar Texel. Daar volgt Pool haar schrijversdroom. Haar roman ‘Vals Beschuldigd’ is daarmee een feit. Inmiddels is de auteur tien boeken en heel veel losse verhalen verder.

Uitvoering
Uitgeverij Lemniscaat
Paperback, 271 pagina's
ISBN10 9047707427
ISBN13 9789047707424

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti.nl.