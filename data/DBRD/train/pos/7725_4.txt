Het boek "Fatale Vriendschap" van de Vlaamse auteur Paul de Bruyn vertelt het verhaal van de Belgische politicus Philippe Colman. Op de dag dat hij hoort dat hij een belangrijke rol krijgt bij de komende verkiezingen verdwijnt zijn zoon Jasper spoorloos en onder verdachte omstandigheden.

In een spannende thriller beleven we de gevolgen van deze verdwijning (vooral) vanuit het perspectief van Phillipe. We zien als lezer wat het voor hem betekent als vader en als politicus. De Bruyn weet dit uitstekend te verwoorden. Ook zien we vaak leuke en originele perspectiefwisselingen, waardoor de lezer regelmatig op het verkeerde been gezet wordt.

Minder sterk is de plot. Deze is niet bijster origineel en voor een ervaren thrillerlezer te vroeg voorspelbaar.

Al met al is het lezen van deze thriller de moeite waard, omdat er genoeg te beleven valt en de technische aspecten veel vergoeden. Waardering: 4 sterren.