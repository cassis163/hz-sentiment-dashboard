Het boek (eerste publicatie: 1975) gaat over Bahiah Shaheen, een 18-jarige vrouw die in Egypte medicijnen studeert. Vanaf de allereerste bladzijde zet ze zich af tegen de samenleving en tegen de heersende conservatieve opvattingen over hoe een vrouw zich hoort te gedragen.

Maar, hoe Bahiah ook worstelt met de verwachtingen en regels van het land waar ze in leeft; ze worstelt nog veel meer met zichzelf. Ze heeft constant het gevoel dat ze beslissingen op leven en dood moet nemen en vóór elke beslissing moet ze een gevecht leveren. Deze voortdurende strijd tussen de gehoorzame studente en haar ware ik keert vaak terug. Het is repetitief, maar niet op een negatieve manier. Het is bijna poëtisch hoe Bahiah hetzelfde dilemma telkens opnieuw moet overwinnen. Haar uiterlijk en houding blijven ondertussen onverminderd vrij en zelfverzekerd. Ze kleedt zich anders en beweegt haar lichaam anders dan andere vrouwen. Het is erg opvallend hoe duidelijk Bahiah zich als anders-zijnde profileert, maar toch lijkt haar omgeving er weinig notitie van te nemen. Totdat ze betrokken raakt bij een protest en gearresteerd wordt.

Opeens is haar familie in rep en roer. Ze moet van de opleiding af! Ze moet uitgehuwelijkt worden! Er is geen uitweg; geen gemakkelijke oplossing. Kiest ze ervoor om zich te schikken naar wat men van haar verwacht of kiest ze voor de vrijheid om te zijn wie ze is?

Ik raad deze zeker aan. Heel interessant en indrukwekkend – vooral voor een boek wat je in een uurtje of twee uitleest.