Na "Achter gesloten deuren" nu een boek van B.A. Paris met daarin een totaal ander type verhaal. Was het eerstgenoemde boek een echte 'domestic noir'-thriller, is "Gebroken" een ouderwetse whodunnit. De boeken zijn dan ook niet te vergelijken.
Cass Anderson rijdt 's avonds laat in een regenachtige storm via een verkorte route door het bos naar huis. Ze stuit op een stilstaande auto met daarin een vrouw die op iemand lijkt te wachten. Omdat ze denkt dat de vrouw geen hulp van haar nodig heeft, rijdt ze na lang aarzelen verder naar huis. De volgende dag echter wordt de dame in kwestie vermoord aangetroffen in haar auto. Cass voelt zich schuldig. Als ze vanaf dat moment dreigtelefoontjes ontvangt, is ze bang dat de moordenaar het op haar gemunt heeft. Ook wordt Cass steeds vergeetachtiger, waardoor ze aan alles begint te twijfelen. Beeldt ze zich in dat de moordenaar achter haar aan zit? Of heeft ze het toch bij het rechte eind?
Tot op 80% van het boek is het de vraag wie er achter Cass aan zit en waarom. Door de manier van schrijven word je als lezer telkens weer op het verkeerde been gezet en ga je alles en iedereen verdenken. In de laatste hoofdstukken wordt duidelijk hoe de vork in de steel zit, en dan blijkt het - helaas - simpeler in elkaar te steken dan gedacht. Voorspelbaar dus, maar haalt niet weg dat het een sterk geschreven verhaal is. 4 sterren dus!