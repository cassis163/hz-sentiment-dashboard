Sebastian Fitzek is een sympathiek persoon die ik in 2015 op een Meet & Greet mocht ontmoeten. Als je in zijn vriendelijk en open gezicht kijkt, geloof je niet dat hij in staat is om zoveel menselijk leed te bedenken en in zijn verhalen te stoppen. En steeds sta je weer verbaasd dat hij een van de weinige auteurs is die zijn lezers met schijnbaar gemak naar het puntje van hun stoel kan laten verschuiven. ‘Het Joshua profiel’ is daar niet anders in dan al zijn voorgaande boeken.

Max Rhode, voormalig rechtbankverslaggever en nu beginnend auteur, krijgt een merkwaardig telefoontje van een stervende man in het ziekenhuis. Als hij hem bezoekt prevelt hij nog iets in zijn oor en blaast dan zijn laatste adem uit. Max begrijpt weinig van de woorden en vindt het merkwaardig dat een zogenaamde Joshua hem heeft uitverkozen.
Wanneer hij weer terug bij zijn auto is, ziet hij zijn pleegdochter niet meer. Afgesproken was dat de 10-jarige Jola in de auto zou wachten maar ze lijkt spoorloos verdwenen te zijn.
Zijn vrouw Kim is in alle staten als hij haar het nieuws verteld.
Na een telefoontje lijkt de grond onder de voeten van Max weg te zakken en komt hij in een eindeloos lijkende rollercoaster terecht.

Met ‘Het Joshua profiel’ zet Fitzek zijn reputatie op eenvoudige wijze voort. Hij bedient zijn snelgroeiende schare fans met het grootste gemak op een verhaal dat overloopt van de spanning en plotwendingen. Met een grote overload van psychologische spanning waarbij het steeds maar afwachten is wat op een volgende straathoek weer staat te gebeuren. Uiteenlopende personages betreden het podium waarbij voor de meeste niets menselijk vreemd is maar voor een enkeling ook niets on-menselijks vreemd blijkt te zijn.

Geloofwaardigheid heeft in dit soort thrillers soms maar een heel smalle basis waar een auteur goed op moet letten om die niet te laten wankelen. Fitzek heeft met die geloofwaardigheid van gebeurtenissen niet zoveel moeite maar heeft dat wel met de taal die hij voor de 10-jarige Jola heeft ontwikkeld. In sommige passages bezigt het meisje een zeer volwassen spreek- en denktaal die je normaal gesproken niet zo snel uit de mond van kinderen van die leeftijd hoort. Hetzelfde geldt ook voor de belevingswereld van kinderen die ook zo anders is dan van volwassenen. Voor dat gedeelte wat meer zorgvuldigheid had het maximale aantal sterren opgeleverd. Verder is ‘Het Joshua profiel’ weer precies wat je van Fitzek mag verwachten, verrassend, spannend met de gebruikelijke en onverwachte twist op het eind.

Eindoordeel: 4 sterren

Spanning: 4 sterren
Plot: 5 sterren
Leesplezier: 4 sterren
Schrijfstijl: 4 sterren
Originaliteit: 5 sterren
Psychologie: 5 sterren