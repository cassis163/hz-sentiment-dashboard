In dit tweede boek over de Iskari en de Namsara wordt het verhaal van een heel andere kant belicht. Dit boek vertelt het verhaal over Roa uit het struikland. Een gebied dat al jarenlang wordt onderdrukt door de koning van Firgaard. Daar waar Dax en Asha vandaan komen. Om een einde te maken aan de onderdrukking gaat ze een verbond aan met Dax, haar leger in ruil voor een nieuwe titel: koningin. Maar het gaat niet allemaal zoals gepland. Ten eerste is Dax de verantwoordelijke voor het ongeluk van haar zusje, maar verder komt hij zijn beloftes niet na. Het wordt steeds moeilijker voor Roa om de harten en gedachten van mensen te veroveren. Maar als er zich een bijzondere kans voor doet, lukt het misschien nog om alles goed te maken.

In het begin was het even wennen omdat dit verhaal vanuit een ander perspectief is geschreven en het speelt zich af aan de andere kant van de wereld dan we in het eerste deel waren gewend. Roa was voor mij zelfs nog iets gemakkelijk om mee te identificeren, dus dat sloeg direct aan. Ze absoluut niet onder dezelfde omstandigheden als Asha opgegroeid en dat heeft haar een ander mens gemaakt. Ondanks dat hun denkwijzen en hun slimheid af en toe overeen leken te komen, was dit verhaal toch volledig nieuw. In dit verhaal komen een stuk minder draken voor dan in het eerste, maar dat neemt niet weg dat het even goed erg sterk en fantasievol was.

De grijze hoofdstukken uit het eerste boek, dienden als vertellingen. In dit verhaal wordt daar ook weer gebruik van gemaakt, maar dit keer dienden ze als een soort geschiedenis van Roa en haar zus Essie. Wat hen is overkomen en hoe ze geworden zijn tot degene die ze nu zijn. Deze informatie is van essentieel belang voor het verhaal en werd ook steeds interessanter omdat het naar een plottwist toe werkte.

Er zat redelijk wat spanning in het verhaal. Eigenlijk al vanaf het begin, zoals de zandstorm waar ze in terecht komen. Maar er waren ook momenten waarop het wat rustiger was. Hier leek wel een goede balans in te zitten. De stukken over het heden en het verleden komen qua tijdsspanne steeds dichter bij elkaar in de buurt en als het dan zo ver is, werd het verhaal ineens verdraaid. De manier waarop ik er eerst naar keek veranderde, de manier waarop ik naar sommige personages keek veranderde. En ondanks dat het niet allemaal goed verliep, kwam er toch ook wel weer hoop in zicht. Met een duidelijk doel en het pad ernaartoe voor ogen werd het avontuur nog een beetje verder uitgediept. Na niet al te lange tijd volgde de ontknoping en die stelde niet teleur.

Een bijzonder goed en spannend vervolg op het eerste deel!