IJs & steen is het vervolg op het eerder verschenen boek van Victoria Scott Water & vuur. Na het spannende einde van het eerste deel van deze reeks, ben je als lezer zeer benieuwd naar het vervolg. Welke verwachtingen je ook had over IJs & steen, er zal zeker aan voldaan worden.

Tella neemt nog steeds deel aan de Zwavelloop om een medicijn te winnen dat haar broer Cody kan redden van de dood. Na het doorlopen van de eerste twee ecosystemen, zijn nu de zee en de bergen aan de beurt. Het zware avontuur waar Tella aan begonnen is, blijft haar in dit tweede deel veel nieuwe uitdagingen voorschotelen en stelt haar emotioneel zeer sterk op de proef. Het groepje waarmee ze al sinds de woestijn optrekt is nog steeds samen en de deelnemers raken steeds meer gehecht aan elkaar en aan hun pandora’s. Ook haar band met Guy maakt het haar niet altijd even makkelijk. Moet ze hem altijd blindelings volgen of kan ze beter gaan vertrouwen op haar eigen kennis en gevoel? En wat zal er met de groep gebeuren, wanneer het einde en dus de prijs nadert? Deze vragen worden stuk voor stuk beantwoord in dit boek.

Het verhaal loopt onmiddellijk verder waar het geëindigd is, met af en toe kleine terugblikken naar gebeurtenissen uit de vorige ecosystemen. Op die manier is de lezer weer helemaal mee met het verhaal dus dat is zeker een pluspunt. Het is een zeer spannend boek dat van begin tot einde blijft boeien. Het verhaal kent ook verschillende onverwachte wendingen die de lezer niet altijd ziet aankomen. Door deze manier van schrijven, leest het boek zeer vlot en word je er als lezer ook helemaal in opgezogen, je wil bijna niet meer stoppen met lezen.

Het is leuk dat we alles kunnen volgen door de ogen van Tella. Op die manier voel je vaak ook echt wat zij voelt en volg je haar fysieke en psychologische strijd vanop de eerste lijn. Dat we het verhaal vanuit haar perspectief lezen, maakt het onmiddellijk een heel stuk persoonlijker, wat wel een meerwaarde is aan dit boek. Ondanks het feit dat er al diverse boeken geschreven zijn in dit genre zoals onder andere de serie De Hongerspelen en Divergent, is het boek naar mijn mening toch uniek in zijn soort. De schrijfster komt verschillende keren creatief uit de hoek zonder dat ze erover gaat. Ook al zijn er een aantal minder realistische elementen zoals de pandora’s, toch komt het verhaal zeer realistisch over en krijgen de personages ook te maken met vele emoties die ieder van ons wel eens ervaart.

Het boek is een aanrader voor jong en oud en al wie open staat voor een beetje fantasie.