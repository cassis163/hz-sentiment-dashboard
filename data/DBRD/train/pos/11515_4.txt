Emma le Roux denkt dat ze haar broer gezien heeft in een nieuwsbericht, hij zou gezocht worden voor vier moorden. Enige probleem is dat Emma niet beter weet dan dat haar broer twintig jaar geleden overleden is. Hoe kan hij dan nu moorden gepleegd hebben.
Wanneer ze dan ook nog ongevraagd nachtelijk bezoek krijgt, huurt ze een bewaker, Lemmer om op onderzoek te gaan. Al snel blijkt dat ze in een potje roeren dat iedereen liever gesloten zou houden of in ieder geval, dat men niet wil dat Emma zich komt bemoeien.

In dit boek zijn zoals dikwijls corruptie en politieke spelletjes belangrijk, maar in dit boek komt ook de natuurbescherming aan bod. Want langs alle kanten worden de natuurparken bedreigd. Niet alleen door stropers, maar ook door projectontwikkelaars die hotels willen bouwen in de parken om meer toeristen te trekken.

Het is ook een moeilijk evenwicht om inkomsten te genereren om opvangcentra draaiend te houden, maar tegelijkertijd de dieren afschermen van de mensen. In dit boek komen gieren veel aan bod. Gieren hebben geen al te best imago, niet zoals neushoorns of olifanten. Ze hebben echter wel een functie om een bepaald evenwicht te verzorgen in de natuur. Daar waar gieren rondvliegen, liggen meestal kadavers.