Sommige boeken moet je gelezen hebben. En dan heb je ook nog een literatuurlijst die je moet vullen. Ik had de film al verschillende keren gezien (zowel thuis als op school) en daarom moest ik meteen aan dit boek denken. Bovendien had ik al veel positieve verhalen over De Tweeling van Tessa de Loo gelezen.

Twee vrouwen, die zussen blijken te zijn, ontmoeten zich voor het eerst in vijftig jaar weer in het Belgische kuuroord Spa. Toen ze klein waren zijn ze uitelkaar gehaald en Lotte kwam bij socialistische Nederlanders, Anna kwam terecht in een primitief boerendorpje. Dit allemaal aan het eind van de jaren 20 van de vorige eeuw. Zoals te verwachten valt, groeien zij totaal anders op, en beleven zij de tweede wereld oorlog helemaal anders. In Spa nu vertellen zij elkaar hun levensverhaal en de keuzes die zij maakten.

Het boek is inderdaad indrukwekkend, al waren er geen grote verrassingen, aangezien ik de film al gezien had. Het boek is beter dan de film in mijn ogen, al is het absoluut geen slechte verfilming. De schrijfstijl is mooi, alleen had het tempo van het verhaal voor mij af en toe iets hoger mogen liggen (waarschijnlijk omdat het meestal hoger ligt), maar dat was geen groot probleem verder. Het verhaal wordt goed uitgewerkt, en in mijn ogen is er genoeg ruimte voor het verhaal van de zussen. De verschillen worden goed neergelegd, en het is ook weer eens een kijkje in het leven van 'normale' Duitsers tijdens de WOII. Het klopt, dit zou een van die boeken moeten zijn die je gelezen moet hebben.