Skye leeft in de Appwereld, een virtuele versie van de echte wereld. Ze is ingeplugd zodat zij een beter leven kan hebben, haar moeder en zus zijn achtergebleven in de echte wereld. Inmiddels leeft Skye al tien jaar in de Appwereld en woont ze bij haar vriendin Inera. Ze is zestien jaar en kijkt uit naar de dag dat ze in dienst mag: dan zal ze uitpluggen en weer terugkeren naar de echte wereld. Maar dan worden de grenzen tussen de twee werelden gesloten en is uitpluggen niet meer mogelijk. Skye is echter vastbesloten om haar familie weer te zien, als het niet via een veilige legale weg kan, dan vindt ze wel een andere manier…

In eerste instantie trok vooral de mooie helderblauwe cover van 'Unplugged' mijn aandacht en daarnaast vind ik het idee van de twee werelden heel interessant. Hoe is het mogelijk om compleet virtueel te leven? De twee verschillende werelden worden uitgebreid beschreven door Donna Freitas. Eerst de virtuele wereld waarin Skye eerst leeft en daarna hoe Skye de echte wereld ervaart. Vooral het eerste deel van het boek bestaat dan ook vooral uit beschrijvingen en het bouwen van een geloofwaardige verhaalwereld.

De Appwereld is langzaam ontstaan doordat mensen steeds meer tijd doorbrachten in virtuele wereld door telefoons en tablets. Freitas weet met dit verhaal maatschappijkritiek aan te stippen die voor veel lezers heel herkenbaar zijn. ‘Mensen raakten zo verslaafd aan het kijken op hun tablets dat ze niet meer naar buiten gingen en zelfs stopten met praten tegen hun echte vrienden en familie.’

Vooral in het tweede deel van 'Unplugged' komt er vaart in het verhaal. Er is veel actie met spannende achtervolgingen, verraad en dodelijke slachtoffers. Freitas weet de lezer verschillende keren op het verkeerde been te zetten. Het is moeilijk in te schatten wie te vertrouwen is en zelfs na de ontknoping ben ik er nog over aan nadenken.

'Unplugged' is een spannend verhaal in een interessante verhaalwereld. Van mij mag deel twee snel komen want eigenlijk wil ik gewoon direct verder kunnen lezen!