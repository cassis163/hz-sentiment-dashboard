Hoofdpersonages in Dodenweg, het eerste boek in een serie die zich afspeelt in Saksenburcht, zijn rechercheur Thomas DeLohr en beginnend journalist Fleur Benedictus. Een tweetal auto-ongelukken in een gevaarlijke bocht leiden uiteindelijk tot een onderzoek waarin Thomas zijn verleden steeds dichterbij ziet komen. Fleur raakt betrokken en is zeer gedreven om de voorpagina van de krant te halen met dit verhaal. Als een derde ongeluk kort daarna plaatsvindt lijkt de zaak in stroomversnelling te komen. Fleur haar roekeloze zoektocht heeft niet alleen gevolgen voor haarzelf.

Hoekstra heeft met Dodenweg een goed geschreven debuut afgeleverd, dat start met een zeer sterke proloog. Na de proloog duurt het wel even voor het boek verder op gang komen, echter als er eenmaal vaart gemaakt wordt is er geen stoppen meer aan. Dodenweg is goed opgebouwd qua spanningsboog, mede doordat je ook af en toe een kijkje krijgt vanuit het gezichtspunt van de dader. De protagonisten van Hoekstra zijn interessant en zo neergezet dat je al veel over ze leert, maar ook wel meer over ze wil weten. Wat ook zeker uitnodigt een tweede deel in deze serie te gaan lezen. Hoekstra kan nog wel het één en ander verbeteren door het laten redigeren van het boek, waar toch nog enkele foutjes, zowel taaltechnisch als verhaaltechnisch, in voorkomen. Dit doet echter geen afbreuk aan het spannende plot. Een debuut dat het verdient om gelezen te worden.