Justin Denbe heeft alles goed voor elkaar. Hij is eigenaar van een groot bouwbedrijf. Getrouwd met Libby en een dochter van 15 Ashlyn. Ze wonen in een mooi, groot huis op en er ontbreekt hen aan niets. Als Libby erachter komt dat haar man is vreemd gegaan dreigt alles in te storten. Om hun huwelijk te redden gaan Libby en Justin een avondje uit eten. Bij thuiskomst worden ze overvallen door drie onbekende mannen die het huis zijn binnengedrongen . Samen met hun dochter worden ze ontvoerd naar een, door Justin gebouwde, leegstaande gevangenis.
De zaak wordt onderzocht door Tessa Leoni en de plaatselijke sheriff Wyatt Foster. Tijdens dit onderzoek komen zij erachter dat de leden van het gezin elk zo hun eigen geheimen met zich meedragen en het dus moeilijk wordt om uit te vinden wie er achter de ontvoering zit en waarom. Zeker omdat er lange tijd geen losgeld gevraagd wordt. Maar als dat wel gebeurt is het een race tegen de klok om hen te bevrijden.


Het boek heeft 2 verhaallijnen. De verhaallijn van de ontvoering wordt door Libby in de ik-vorm verteld. De andere verhaallijn is het onderzoek naar de ontvoering van het gezin.
Libby’s verhaal wordt vanuit haar gevoel verteld. In mooie woorden en zinnen worden haar angst, schaamte, spijt en boosheid tot uiting gebracht. De worsteling met zichzelf, haar geweten. Haar liefde voor haar dochter. Al deze psychologische aspecten komen zeer goed en uitgebreid aan bod.
De andere verhaallijn volgt het onderzoek naar de daders. Daarin stuiten Tessa en Wyatt op steeds weer nieuwe geheimen van de hoofdpersonen zelf als de medewerkers van het bedrijf van Justin. Ook komen we iets meer te weten over hun beider privé leven. En wat mij betreft smaakt dat naar meer.
Bij het einde van de ontvoering komt er nog een verrassende wending aan het verhaal. Het venijn zit dan ook echt in de staart.
Lisa Gardner heeft op een heel speciale manier enkele gul gevende mensen verwerkt in haar verhaal als dank voor hun donaties aan een goed doel . Heel leuk detail.