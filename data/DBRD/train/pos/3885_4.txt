interessante ontknoping. Dan blijkt dat Robinson ook controversiële thema´s niet schuwt:,Inspecteur Alan Banks komt wederom in actie in de thriller Drijfzand. De hardwerkende politieman maakt een tobberige, afwezige indruk. Niet zo gek, voor iemand die ternauwernood aan de dood is ontsnapt in het vorige boek Playing with fire.

Wat zou jij doen wanneer je broer een berichtje inspreekt op het antwoordapparaat met de melding dat jij de enige bent die nog kan helpen, dat er iets ergs is wat niet op een antwoordapparaat kan worden ingesproken en dat het een kwestie van leven of dood kan zijn? Precies, dan ga je zo snel mogelijk naar hem toe! Ook al heb je je broer al tijden niet meer gezien, liggen jullie karakters en opvattingen mijlenver uit elkaar en verfoei je zijn dubieuze zaakjes. In tijden van nood staan broers voor elkaar klaar! Alan Banks pakt zijn spullen en vertrekt naar Londen om een verlaten appartement aan te treffen. Hij vertrouwt de zaak niet en start eigenhandig een onderzoek naar de afwezigheid van broer Roy. Hij komt al snel tot de ontdekking dat Roy regelmatig de mazen van de wet opzoekt met alle gevolgen van dien.

Drijfzand is een heerlijke thriller. Het boek zit goed in elkaar, het heeft een duidelijke kop en een staart. Voor mensen die voor het eerst een inspecteur Banks boek in de hand hebben, geven de flashbacks precies genoeg informatie. Voor de doorgewinterde Banks-fan zijn ze echter niet storend. Ik vind dat knap gedaan door de auteur, want meestal is het steeds opnieuw presenteren van de karakters in een serie oervervelend. In Drijfzand komen we meer te weten over de persoon Alan Banks. Hij gaat op zoek naar zijn vermiste broertje en komt steeds meer te weten over Roy en de manier waarop hij in het leven staat. Alan reageert heftig op alle louche zaakjes die van Roy een welgestelde wereldburger hebben gemaakt, maar wil hem desalniettemin helpen. Hij doet dat op zijn eigen, eigenzinnige, manier. Ondertussen komen bij Banks onverwerkte gevoelens naar boven over de aanslag op zijn leven (in Playing with fire) en over zijn verloren liefdes. Dit alles loopt perfect parallel aan het moordonderzoek op een jonge vrouw. Aan het eind van het boek komen de twee verhaallijnen bij elkaar en volgt de spannende, interessante ontknoping. Dan blijkt dat Robinson ook controversiële thema´s niet schuwt: mensensmokkel, gedwongen prostitutie en abortus passeren de revue. De manier waarop deze thema´s zijn verwerkt in Drijfzand geven het boek diepgang en emotie.