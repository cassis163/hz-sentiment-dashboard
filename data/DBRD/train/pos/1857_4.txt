In het boek Muis van Gordon Reece heb ik het verhaal gelezen over Shelley. Ze wordt vanaf haar veertiende levensjaar ernstig mishandeld op school door haar vroegere vriendinnen.
Omdat ze er geen verweer tegen heeft nemen de pesterijen alleen maar toe totdat ze ternauwernood aan de dood kan ontsnappen.
Om vooral tot rust te komen verhuist Shelley met haar Mama naar het verafgelegen Honeysuckle Cottage.
Shelley krijgt hier onderwijs en voelt zich veilig in haar nieuwe woonomgeving totdat op een nacht het noodlot toe slaat.
De gevolgen zijn dramatisch. Shelley en haar Mama veranderen erdoor voorgoed.

Schrijver Gordon Reece heeft een bijzondere, bijna vernieuwende, levendige en vaardige schrijfwijze waardoor ik direct betrokken raakte bij het leven van Shelley. Hij laat zijn karakters elkaar tutoyeren en elkaar bij hun naam noemen daardoor had ik sterk het gevoel getuige te zijn van de ramp die zich voltrok rondom Shelley.
Om de tekst meer kracht te geven zijn verschillende woorden, zinnen, alineas cursief gedrukt, worden herhaald of vertellen wát Shelley dénkt, deze versterken het verhaal nog meer.

Muis is een spannende en verrassende thriller die niet gemist mag worden en bovendien ook zeer geschikt is voor Young Adult.