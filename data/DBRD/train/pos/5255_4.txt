Rom Molemaker (1945) is een Nederlandse jeugdschrijver. Na de kweekschool te Utrecht afgerond te hebben, stond Molemaker van 1968 tot en met 1996 voor de klas. Sinds 1998 is hij fulltime schrijver. Hij schreef tot nu toe 27 kinder- en jeugdboeken en 1 literaire thriller. Zijn eerste boek was ‘Olaf de Polaf’. In zijn boeken gebruikt Molemaker vooral locaties die hij goed kent of waar hij ooit geweest is. Voor ‘Een gang met gele deuren’ kreeg hij in 2007 de Tip van de Jonge Jury onderscheiding. ‘Mist’ is zijn laatste jeugdboek dat verscheen in 2018.

De leerlingen van het Goltziuscollege gaan op werkweek naar het kleine eiland Welvum. Haroun vindt dat de tijd heeft stil gestaan op het eiland. Echt spannend kan het dus nooit worden. Alhoewel de ontmoeting met Grace, een bloedmooi meisje, al een veelbelovend avontuur op zich is. Maar vergist Haroun zich? Onverklaarbare mist op het eiland die alles omhult, griezelige stilte in de duinen, voetstappen in het zand en een afschuwelijke brand zijn onheilspellende gebeurtenissen die beginnen zodra de leerlingen voet aan wal zetten op Welvum.

‘Mist’ is een spannende jeugdthriller die zich afspeelt op het kleine eiland Welvum. Een schoolklas gaat op werkweek naar het eiland, een eiland waar de tijd heeft stilgestaan volgens Haroun, een van de leerlingen. Maar niets is minder waar. Spannende, mysterieuze gebeurtenissen volgen elkaar in een rap tempo op.
Rom Molemaker heeft een fijne beeldende schrijfstijl. De manier van schrijven maakt dat je jezelf op het eiland aanwezig voelt, zo echt schetst hij de situatie. Vanaf het begin wordt je in het verhaal gezogen en laat het je niet meer los. De personages zijn goed gekozen en geloofwaardig neergezet. De auteur heeft ervoor gekozen om vanuit verschillende karakters het verhaal te belichten. Prachtig gedaan! Het maakt het verhaal levensecht en boeiend.
Welvum is een verzonnen eiland. Molemaker bedankt het eiland Schiermonnikoog, een van zijn favoriete vakantiebestemmingen, omdat hij daar zijn inspiratie vandaan heeft gehaald voor deze jeugdthriller ‘Mist’. En degene die op Schiermonnikoog is geweest kan dit zeker beamen.
Achterin het boek staat een mooi citaat van de schrijver:

‘Overal om me heen zijn verhalen. Ze zitten in de bus of ze steken net over als ik aan kom fietsen. Ze wonen naast me. Ze hangen om me heen als ik naar het voetbalstadion ga. Ik kom ze tegen als ik op reis ben. Niet iedereen ziet ze, heel veel mensen niet zelfs. Maar ik wel. Niet allemaal misschien, maar genoeg om nog jaren te kunnen schrijven...’

Dit beloofd veel goeds. We hopen nog lang van het werk van deze schrijver te kunnen genieten.
‘Mist’ is een vlot leesbaar boek dat niet alleen geschikt is voor de jeugd, maar waar ook menig volwassene van zal genieten.