Soms lees je een boek waarvan je baalt als het uit is, Faye en Sean is zo’n boek.

In Faye en Sean, a love story ziet de iets wat onhandige Faye aan een tak, boven een sloot een ketting hangen. Ze doet verwoede pogingen om het sieraad te pakken te krijgen en valt daardoor in het koude water. Wanneer ze tot overmaat van ramp merkt dat haar schoen vast zit en het niet lukt om los te komen schreeuwt ze om hulp. De mysterieuze Sean is toevallig in de buurt, hoort haar roepen en red haar. De tien jarige Faye is onder de indruk van haar persoonlijke held en besluit hem daarna met regelmaat op te zoeken. Sean waardeert al snel de aanwezigheid van Faye en een vriendschap is geboren. In hun weg naar volwassenheid worden ze elkaars steun en toeverlaat en blijkt uiteindelijk dat hun ongecompliceerde vriendschap toch wat complexer in elkaar steekt dan ze beide dachten…

Faye en Sean, a love story is een heerlijke liefdesroman/chicklit die een ieder – jong of oud – die gek is op hartstochtelijke romantische verhalen aan zal spreken. Als lezer maak je de groei van de hechte vriendschap tussen Sean en Faye vanaf dag 1 mee. Marina Folkers weet de spanning tussen de personages feilloos op te bouwen en maakte van Faye en Sean, a love story een aangenaam vlot leesbare roman waarin ze een serieus onderwerp als alcoholisme niet uit de weg gaat zonder dat dit al te veel lading legt op de inhoud van het liefdesverhaal. De romantiek knalt van de bladzijdes af. Het boek is vrij dik, maar nog niet dik genoeg.

Faye en Sean a love story laat zich niet snel wegleggen, leest zeer gemakkelijk en vraagt om een vervolg.