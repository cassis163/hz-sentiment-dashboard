De versie van Het Smelt die ik in bezit kreeg, blijkt reeds de zesde druk van dit debuut van Lize Spit te zijn. Na het boek te hebben gelezen, verwondert me dit niet. Wow, wat een debuut! Spit is er op weergaloze wijze in geslaagd een werk neer te zetten dat aan je blijft kleven. Ze weeft de handelingen van het hoofdpersonage Eva in het heden feilloos doorheen de gebeurtenissen die Eva meemaakte tijdens haar jeugd. Meestal is dit de zomer van 2002 maar niet altijd. Ze roept hierbij een melancholische sfeer op die me heel sterk deed denken aan hoe John Irving te werk gaat. John Irving maakt graag gebruik van een hoofdpersonage dat vanuit het heden zijn leven vertelt en gaandeweg krijg je meer en meer inzicht in het leven van die persoon en in wat hem/haar heeft gemaakt tot de persoon die hij/zij nu is. Er zit humor in wat Irving schrijft, maar die zweem van spijt over wat niet is maar had kunnen zijn, is nooit ver weg. Ook Stephen King heeft zich een aantal keer met zeer veel succes aan die stijl gewaagd. In een aantal boeken en kortverhalen keert King terug naar een hete zomer uit het verleden van de hoofdpersonages waarin iets gebeurde dat ze liever wilden vergeten (of reeds vergeten waren). Lize Spit heeft in Het Smelt precies hetzelfde gedaan en levert een mix af van bovengenoemde twee stijlen en daarbovenop nog veel van haarzelf. De flashbacks naar 2002 en de jaren ervoor zijn bovendien zeer gedetailleerd. De anekdoten herinneren je er voortdurend aan hoe erg het leven in deze korte tijd veranderd is.
De schrijfstijl van Lize Spit is zeer toegankelijk. Af en toe maakt ze gebruik van woorden of uitdrukkingen die niet overal in het Nederlandstalige taalgebied gekend zijn maar dat stoort hoegenaamd niet. Integendeel, het versterkt de lokale dorpssfeer die als achtergrond voor het verhaal dient.
Ik kan me ook niet van de indruk ontdoen dat niet alles verzonnen is. Het hoofdpersonage is net als de auteur geboren in 1988, is net als de auteur in de Vlaamse Kempen opgegroeid, is net als de auteur naar Brussel verhuisd, ... Ik kan maar hopen dat Lize Spit niet rondrijdt met een blok ijs in de kofferbak van haar auto. Wie het boek uit heeft, zal begrijpen waarom. De superlatieven waarmee dit debuut in de media wordt omschreven zijn zeer terecht. Lize Spits volgende boek is nu al aan me verkocht.