Hoe komt het toch, dat iedereen het tegenwoordig zo druk lijkt te hebben? Redacteur van De Groene Amsterdammer Koen Haegens probeert daar het antwoord op de geven in een buitengewoon boeiend boek. Veel van zijn antwoorden kon je ook zelf wel bedenken, maar het is confronterend om alles zo op een rijtje te zien. De mensen worden (en werden!) gemanipuleerd. Tijd moet steeds productiever gebruikt worden en 'leegloperij' moet uitgebannen worden. Kinderen mogen korter leren en nauwelijks meer spelen en kind zijn, ouderen moeten langer doorwerken. Aan de uiteinden van het leven valt immers nog tijdwinst te boeken?!
Ademloos heb ik dit boek doorgelezen. Het was behoorlijk angstaanjagend, maar gelukkig kunnen we proberen, zelf de beheersing van onze tijd in eigen hand te nemen of te houden. De noodzaak daartoe is groot, zo bewijst dit geweldige boek, geschreven in heel prettig Nederlands.