In Doodsoorzaak onderzoekt Kay Scarpetta een ogenschijnlijke zelfmoord. Van dat laatste is Scarpetta niet overtuigd. Want onderzoek wijst uit dat het om een moord gaat. Als later haar assistent ook nog wordt vermoord, komt Kay er achter dat beide zaken met elkaar te maken hebben. En wil ze er alles aan doen dat beide zaken opgelost worden.

Patricia Cornwell heeft ook met dit boek een prima verhaal neergezet. Het boek heeft een goede opbouw en de verhaallijn blijft overal behouden. Doodsoorzaak leest heel gemakkelijk, vooral dankzij het gewone taalgebruik. Misschien een van de redenen dat de boeken van Cornwell zo populair zijn.

Naarmate het verhaal vordert, wordt de spanning opgevoerd. En deze spanning blijft vervolgens tot ongeveer de laatste bladzijde behouden.

Om een goede indruk van de terugkerende personages te krijgen, is het goed om de Kay Scarpetta-reeks in volgorde te lezen. Het is echter geen must, want de boeken kunnen heel goed afzonderlijk gelezen worden.

Doodsoorzaak heeft voor mij in ieder geval bevestigd wat ik na het lezen van een andere Scarpetta al wist: het smaakt naar meer.