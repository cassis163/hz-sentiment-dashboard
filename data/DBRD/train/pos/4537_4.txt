"Ze had altijd gedacht dat ze zich voor kon stellen hoe het was om opgesloten te zijn, maar ze besefte nu dat ze geen idee had." ~ p62.

Wat was dit weer een heerlijk boek! Gaby Raaijmakers heeft zichzelf in dit tweede deel absoluut weten te overtreffen, door de spanning op te voeren en de personages nog krachtiger weg te zetten. Ik heb weer van elke letter genoten!

"Zijn ogen staarden geschokt de verte in, maar Séman wist zeker dat ze niets meer zagen." ~ p176.

Elins keuze is vervolg op Branna's offer, en het tweede deel uit een trilogie waarvan juni volgend jaar het laatste deel verschijnt. Het verhaal begint 13 jaar na eerste deel, waarin Branna werd uitgehuwelijkt aan Memindel. In die 13 jaar is er een hoop veranderd in het keizerrijk. Magiers en zwartogen hebben een andere positie gekregen in de maatschappij en de geheimen in het paleis zorgen voor een hoop geruchten onder het volk. Nog nooit was de kleur van iemands ogen zo belangrijk als nu... Daar waar het eerste deel vooral een mooi verhaal was waarin de basis werd gelegd, neemt de spanning in dit tweede deel enorm toe. Als lezer voel je de frustraties die Branna heeft, je begrijpt de keuzes die gemaakt worden maar leeft ook mee met het verdriet die daar uit ontstaat. In dit tweede deel is er goed gebruik gemaakt van de sterke basis van het eerste deel en daarop is nu een ijzersterk verhaal neergezet. Personages die echt een eigen karakter en gezicht hebben, emoties die bijna tastbaar zijn en een wereld die voelt alsof hij echt is. En ook al ben je het (uiteraard) absoluut niet eens met sommige dingen, dit is juist het geen wat je als lezer de echte leeservaring geeft... Hoe knap is het als sommige personages het bloed onder je nagels vandaan weten te halen met de keuzes die ze maken?

"Ze hield zich voor dat ze alles voor haar land deed, maar ze wist dat ze tegen zichzelf loog." ~ p290.

Ik heb echt met volle teugen genoten van dit boek en kan dan ook niet wachten tot het volgende deel beschikbaar is. Gaby Raaijmakers heeft echt een heerlijke manier van schrijven en weet je als lezer echt goed mee te nemen in het verhaal. Dikke 4 sterren, misschien zelfs wel een 4,5 ♡