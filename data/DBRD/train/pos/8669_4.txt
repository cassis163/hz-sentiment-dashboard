Vooraan in het boek staat een plattegrond afgebeeld waar je tijdens het lezen even naar kunt kijken om te weten waar het verhaal zich op dat moment afspeelt.
Op de daarop volgende bladzijden zie je een tijdbalk waar in grote lijnen de geschiedenis van de koloniën wordt neergezet vanaf 115 voor NVA* tot 998 NVA. Er is tenslotte nogal wat gebeurd in die meer dan 1000 jaar.
*NVA = Na Verwoesting Aarde.

Maar ook de hoofdstukken hebben behalve een titel die aangeeft waar het hoofdstuk over gaat, een tijdsaanduiding zodat je weet wanneer het hoofdstuk zich afspeelt.

Verboden Vrienden is het vervolg op Verboden Boeken en het tweede deel van de Joset-trilogie. De titel van het boek wordt duidelijk in een van de laatste hoofdstukken. Ontroerend om te lezen!

In het jaar 998 NVA, regeren Sy met harde hand over elf bewoonde planeten. Mensen die zich niet aan de regels houden, worden door hen gehersenspoeld en als Ongehoorzamen naar de voormalige Aarde gestuurd.

In het eerste deel hebben we kennis kunnen maken met Joset, een tiener zoals tieners nu eenmaal kunnen zijn; kritisch, soms tegen de draad in en zich afzettend tegen het gezag.

In Verboden Vrienden heeft Joset haar geheugen verloren. Ook zij werd gehersenspoeld en hoort nu bij de Ongehoorzamen. Ze weet dat ze Joset heet en is geboren op de planeet Kosna. Dat is alles.
Deze Ongehoorzamen worden als slaven behandeld door de Sy. Sy is de naam van de familie die de bewoonde planeten bestuurt. Joset, inmiddels dertien jaar oud, is gezelschapsdame van het arrogante Sy-meisje Kaleigh en moet 's avonds naar een vieze barak. Een toekomst heeft ze niet meer, een verleden ook niet. Ze wil weg en wel zo spoedig mogelijk en maakt samen met een aantal mede-Ongehoorzamen een vluchtplan. Ze weten nog niet waarheen en Joset weet ook niet zeker wie ze kan vertrouwen.
Joset raakt er steeds meer van overtuigd dat de oplossing van alles in haar geheugen ligt. Ze heeft hierbij ook hulp nodig van de arrogante Sy Kaleigh en weet helemaal niet zeker of dat goed af zal lopen.

“Ze was in de war. Het beeld van de moedervlek in de vorm van een vlinder was daarnet zo duidelijk in haar herinnering teruggekomen, dat ze ervan schrok. Want met het beeld kwamen ook de herinneringen aan haar moeder en aan iemand die Lonnelie heette. Wie was zij? En hoe kon het dat ze zich dingen over haar moeder herinnerde, ze was toch al vanaf haar vierde weg bij haar ouders?”

De personages zijn duidelijk uitgewerkt en gaandeweg het verhaal wordt veel duidelijk gemaakt over hetgeen gebeurd is in het eerste deel. Daarom kan dit tweede deel ook als stand-alone gelezen worden. Maar waarom zou je dat doen? Gewoon genieten vanaf het begin, is mijn boodschap!

Het was ook leuk om de titel van een van de andere boeken van de auteur tegen te komen in dit verhaal:
“Ze bescheen de boeken in haar handen. Het één was een leesboekje voor beginners met als titel 'muis joep en het goud!'
De auteur heeft een prettige schrijfstijl en door de lekker korte hoofdstukken leest het boek als een trein.

Ik ben enorm benieuwd wat Joset gaat doen met de haar toegespeelde informatie en kijk dan ook uit naar het laatste deel van deze trilogie.
Ook dit tweede deel heb ik graag gelezen.