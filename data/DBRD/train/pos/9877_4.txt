De pelikaan. Een komedie. Maar wel een met een donkere ondertoon. In het boek volgen we de wederwaardigheden van Andrej, een postbode, en Josip, een kabeltreinbestuurder in een Kroatisch dorp net voor het uitbreken van de Balkanoorlog. In een heerlijk kat en muisspel weten ze elkaar bezig te houden met een alternatieve inkomstenbron, het plegen van chantage. Beide onwetend wie de chanteur is. Het boek wordt met de nodige humor beschreven, echter als we achter de façade van de personen kijken zien we veel onverwerkt leed. Van een totaal mislukt huwelijk tot het niet kunnen komen tot een geslaagde relatie. De beschrijvingen van de hoofdrolspelers en hun mededorpsgenoten is te lezen als een parabel van de ontwikkelingen op de Balkan.
We komen oud strijders, onder Tito, tegen, jongelingen die, helaas?, de Grote Oorlog gemist hebben, Duitsers met wroeging, rabiate anti-semieten, Servië-haters, kortom het hele scala is terug te vinden in een van de opgevoerde karakters. Het boek leest heel luchtig weg, maar de onderliggende problematiek maakt dat je nog lang nadenkt over het geschrevene. Een aanrader.