Ellen is als meisje van 14 verkracht door een onbekende man. Het eerste hoofdstuk vertelt over deze verkrachting, in de rest van het boek is Ellen een volwassen vrouw, ze woont samen met haar honden op een oude boerderij in een bos. Ellen en haar man Rogier zijn uit elkaar en sindsdien is hun relatie verbeterd! Ze zijn niet officieel gescheiden. Op een dag wordt een van haar honden in het bos doodgeschoten door een voor Ellen onbekende jongeman. Ook ontvangt ze sinds kort vreemde dreigmails, die ze in eerste instantie negeert maar nadat de jongeman uit het bos vermist lijkt te zijn begint ze zich af te vragen of het één iets met het ander te maken heeft.
De onbekende jongen in het bos is het begin van een complex verhaal waar iedereen wel iets te verbergen lijkt te hebben en waar Ellen, zonder zich daar bewust van te zijn, misschien wel een grote rol in heeft.

Ieder hoofdstuk wordt verteld door een ander persoon:
Ellen
Norbert – dit is de man die Ellen 22 jaar geleden verkracht heeft
David – dit is een vriend van Rogier (de (ex)man van Ellen)
Liesbeth – dit is de vriendin van Ellen

Voor de lezer is al vanaf het begin duidelijk wie alle personen zijn en wat hun relatie met Ellen is, althans dat denk je! Hoe verder je komt in het boek hoe meer vragen je bij iedereen krijgt. Doordat je alles vanuit verschillende personen leest weet je soms meer dan Ellen en kan je daar je eigen conclusies uit trekken. Vrij snel weet je wel wie/wat/waar en hoe maar alleen nog niet: waarom? Het uiteindelijke plot voel je wel aankomen maar dit is zeker niet erg, je wilt gewoon blijven lezen!

Het boek is prettig geschreven, soms misschien iets aan de zakelijke kant waardoor je niet echt met een personage meeleeft maar ik vond dat geen bezwaar. Voor mij was dit de eerste kennismaking met Yvonne Franssen en ik ga zeker nog andere boeken van haar lezen!