‘Nieuwe namen’ bevat 18 verhalen van oudere transgenders. Waarom specifiek oudere transgenders vraagt u zich wellicht af. Welnu, deze mensen hebben al een groot deel van hun leven geleefd. Geleefd met de wetenschap dat er nauwelijks aandacht was voor hun gevoelens. Enige vorm van acceptatie was het grootste goed. Vaak viel onbegrip hen ten deel en daar kunnen ze over meepraten!

“De eerste keer dat we zo samen naar buiten gingen vond ik verschrikkelijk. Hoewel Bronja er prachtig uitzag en het een stralende dag was, liep ik een meter achter haar. Ik wist me geen houding te geven.”

Het begrip transgender was voor veel mensen een te ingewikkeld begrip, zelfs voor hen die zelf te kampen hadden met het ingewikkelde dilemma dat ze soms de behoefte voelden om als man en soms als vrouw door het leven te gaan. Informatie was niet beschikbaar en velen kwamen er bij toeval achter dat ze niet alleen stonden in hun verwarrende emoties en verlangens. In de hulpverlening wist men ook nog niet goed wat men met deze groep mensen aan moest en werden zij vaak voorzien van het label dat zij leden aan een psychische aandoening.

“Tot een halve eeuw geleden werden transgenders gedwongen opgesloten in psychiatrische klinieken, zoals je in de film The Danisch Girl kunt zien. Lichaam en geest móesten en zouden met elkaar corresponderen.”

Het zou nog geruime tijd duren eer er artsen opstonden die geloofden dat mensen het gevoel konden hebben in het verkeerde lichaam geboren te zijn. Eén van de pioniers op dit gebied is dr Burou uit Casablanca. De Genderstichting van hormoonarts Otto de Vaal wist veel te bereiken op het gebied van medische behandeling en maatschappelijke erkenning.

De verhalen in ‘Nieuwe namen’ gaan unaniem over strijd, onzekerheid, emotie, verwarring, en moed. Van der Putte heeft op uiterst respectvolle wijze de verhalen van de verhalenvertellers in woorden gevat en draagt daarmee op belangrijke wijze bij aan meer solidariteit voor deze, vaak genegeerde, groep mensen.

“Ik had de gasten gevraagd een foto mee te brengen waar ze samen met Marion op stonden. We hebben al die foto’s opgehangen in de kamer. Daarna gingen de gasten op de foto met Mark. Dat nieuwe beeld kregen ze mee.”

De opgetekende ervaringen zijn stuk voor stuk indringend en soms zelfs schrijnend maar bieden op hun manier wél de transgenderpopulatie in al haar diversiteit een podium. Transseksuelen, travestieten, crossdressers, transvrouwen en transmannen vertellen openhartig over hun strijd om te mogen zijn wie zij willen zijn.

De levensverhalen maken, in combinatie met de wetenschappelijke onderbouwing, van ‘Nieuwe namen’ een uniek boek. De term verhalenbundel zou dit boek ernstig tekort doen. Het zou derhalve goed zijn wanneer dit boek zou dienen als studiemateriaal of informatiebron voor iedereen die met transgenders in contact komt én ieder ander die ervoor openstaat meer begrip te hebben voor deze groep mensen.

Over de auteur
Eveline van de Putte (1966) groeide op in Zeeland, maar trok al gauw de wijde wereld in. Reizen, andere culturen ontdekken zijn nog altijd haar passie. Van der Putte is behalve schrijfster ook fotograaf en trainer. Veel van haar werk richt zich op mensenrechten en empowerment. Ze gebruikt kunst om onbekende groepen een stem en een gezicht te geven. Ze schreef o.a. over oudere vluchtelingen en migranten en tachtig plussers in Nederland.

Met haar boek Stormachtig Stil, levensverhalen van roze ouderen(2013), reist zij sinds begin 2014 door het land. Met deze Tour d’Amour bezocht Eveline inmiddels ruim 100 organisaties voor zorg, welzijn en cultuur.

Uitvoering
Uitgeverij De Brouwerij
ISBN 9789078905912
Paperback, 272 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/