Verfilmen!!
Dat was mijn eerste gedachte nadat ik de laatste woorden gelezen had. Wat een goed verhaal heeft Michael Berg hier op een manier neergezet. Ik zag het allemaal voor mijn ogen gebeuren en ik voelde de verschillende emoties. Het was zo dichtbij!

Zeven dagen uit het leven van Anne Givernaud, afgewisseld met een terugblik naar wat eerder gebeurd is. Ik kon toen ik in het boek begon nog niet weten hoe belangrijk deze zeven dagen voor haar zouden worden.
Een boek dat lekker vlot leest met korte zinnen waardoor het een voor iedereen toegankelijk boek is geworden. De gevoelens van de hoofdpersonen spelen een grote rol. De auteur heeft heel mooi beschreven hoe sommige gebeurtenissen uit het verleden mensen tot elkaar kunnen brengen.
Een spannend, meeslepend verhaal waardoor ik vanaf het begin wilde weten hoe het verder zou gaan. Ik kon moeilijk ophouden met lezen. Er is constant een onderhuidse spanning voelbaar omdat je het als lezer niet zeker weet. Door een bepaalde envelop had ik wel een idee, maar het is niet helemaal zo gelopen als ik verwacht had.

Er gebeurde zoveel op internationaal niveau zowel priv√© als in politiekringen, dat ik ervan genoot om mee te kunnen reizen op zoek naar de waarheid. Ook naar Limoges, Maaseik of naar Meestrech. Nergens stond het verhaal stil, er was een bepaalde vaart aanwezig. Soms wat meer zoals bij een achtervolging, soms wat minder zoals bij een overpeinzing. Maar het blijft realistisch, op welk punt in het verhaal je ook bent beland.
Maar bovenal weet de auteur de lezer nieuwsgierig te houden, tot op het allerlaatste moment.

Een zucht van verlichting ontsnapte me na het lezen van de laatste woorden. Terwijl ik toen terugdacht aan de gebeurtenissen bleef het eerste woord dat ik in mijn review schreef nog lang hangen...