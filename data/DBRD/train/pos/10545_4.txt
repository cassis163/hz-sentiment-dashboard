Commissaris Saga Bauer wordt weggeroepen naar een opdracht met de hoogste prioriteit: code Platina. Op de bloederige plaats delict wacht het team een onaangename verrassing: de Zweedse minister van Buitenlandse Zaken is met fors geweld om het leven gebracht. Details laten zien dat het om een professionele moordenaar gaat. Vanaf dat moment start de Zweedse veiligheidsdienst Säpo een operatie om dit voorval in de doofpot te stoppen.  

Inmiddels zit inspecteur Joona Linna twee jaar vast in de Kumla gevangenis, waar de beveiliging op scherp staat. Terwijl hij zich koest houdt tussen de grootste criminelen uit de Zweedse onderwereld, wordt hij benaderd om het onderzoek vooruit te helpen. Dan zal hij zijn verblijfplaats moeten verlaten en zich weer in de maatschappij begeven. Eenmaal buiten de celdeuren raakt hij betrokken bij een gruwelijk moordcomplot waar niemand meer ontkomt aan de greep van een meedogenloze moordenaar.  

Het Zweedse auteursduo Lars Kepler keert terug naar het personage dat hen een internationale doorbraak bezorgde: Joona Lina. Jager is het zesde deel met de sympathieke Fins-Zweedse inspecteur in de hoofdrol. Het boek veroverde de bestsellerlijsten in de Scandinavische landen en was onder andere in Zweden en Noorwegen de meest verkochte thriller in 2016.  

Vanaf de eerste bladzijde van Jager verandert de lezer in een stille getuige die het verhaal op een sterke wijze gepresenteerd krijgt: sprekende locaties en gruwelijke scènes die perfect worden gemengd met een visie op actuele en maatschappelijke thema’s. De beeldende schrijfstijl, vaak gebaseerd op zintuigelijke waarneming, maakt de scènes levensecht:
In alle actie worden bijzondere persoonlijkheden niet vergeten door het schrijversechtpaar. Succesfactor Joona Linna werkt opnieuw samen met de eigenzinnige commissaris Saga Bauer, waarmee de fans op hun wenken bediend worden. Daarnaast wordt een variatie aan personages uitgebreid beschreven in de verschillende hoofdstukken. De plot is op zo’n manier geconstrueerd dat ieder personage een belangrijke rol binnen het verhaal heeft. De geijkte grenzen tussen goed en kwaad verdwijnen en dat leidt tot een verrassende ontknoping. Maar Lars Kepler laat de lezer niet op adem komen: op de allerlaatste bladzijde pakken de auteurs nog uit met een daverende cliffhanger.  

Jager is een mooie fusie van authentieke personages, angstaanjagende scènes en een fijnzinnig plot. Met hun nieuwste pennenvrucht opent het Zweedse auteursduo de jacht op de Nederlandstalige lezer om die vervolgens mee te trekken in een zinderend spel.