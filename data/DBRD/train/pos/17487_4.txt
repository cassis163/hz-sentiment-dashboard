Laat ik beginnen met de cover van dit boek: die vind ik érg mooi en aansprekend. Duidelijk een spannend boek. De korte inhoud bevestigt dat, een stalker is voer voor een spannend verhaal.
De proloog begint meteen goed; Moon weet het zeker, op weg naar huis werd ze gevolgd. Veilig thuis komen de herinneringen aan die noodlottige nacht in november van het jaar ervoor weer naar boven, helemaal als er op het nieuws een item is over een aanrander die actief is…

Moon blijkt iets vreselijks te hebben meegemaakt bijna een jaar geleden. Met pillen en drank én haar succesvolle datingblog lijkt ze het hoofd boven water te houden. Dan komt er het aanbod om van haar blog haar eigen bedrijfje te maken, iemand wil erin investeren. Wil ze dat? Wil ze aan regels gebonden zijn? Dan kan ze wel fulltime bezig zijn met wat ze graag doet. Met behulp van een vriend uit het verleden die weer opduikt in haar leven neemt ze een besluit. Kan de beschadigde Moon alle druk en ophef wel aan? En wat dacht je van die enge reacties die ze krijgt op haar blog van de Utrechtse Dater?

Laat ik beginnen met wat ik minder goed vond aan dit verhaal (moeilijk!): Ik vond de conversaties tussen de hoofdpersonen, Moon, haar vriendin Amy en haar baas Tanja, soms erg vaag. Ik vond ze af en toe heel raar reageren op simpele dingen. Zo ook in hun gedachten. Of dat opzet is weet ik niet, dat zou kunnen, want het is gedurende het verhaal niet helemaal duidelijk wat de waarheid is en wat niet. (Dat vind ik dan weer erg knap) Ik vond het wat verwarrend.
En: ik vond geen enkel personage echt sympathiek. Er is met allemaal wel iets aan de hand, ze zijn allemaal een tikje ‘raar’. Ik voel me toch wel graag verbonden met een personage, dus dat miste ik hier een beetje.

Ok, dan nu het positieve! Gedurende het hele verhaal weet Marelle je dus in het ongewisse te laten over wat nou de waarheid is en wat er nou eigenlijk precies gebeurd is met Moon. Je voelt aan dat ze niet helemaal betrouwbaar is, maar dat gevoel heb je ook bij Amy en Tanja en zelfs bij andere personages. Daardoor zit er een spanning in het verhaal die je aandacht erbij houdt. Het plot van dit verhaal vond ik érg spannend en verrassend. Heel knap gedaan van de auteur. Op het eind zat ik echt op het puntje van mijn stoel!

Dus: Was deze ‘blind date’ voor mij geslaagd? Niet 100%… Maar ik denk wel dat ik deze date nog een tweede kans geef, want ze heeft me wel geprikkeld! (3,5*)