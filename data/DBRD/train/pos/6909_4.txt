Kan niet wachten tot ik de volgende uit deze serie te pakken krijg! Dit is deel drie uit de serie. Deel vier is ook al uit en hopelijk komen er nog veel meer delen!
Meestal heb ik het niet op Nederlandse thrillers en auteurs, maar na mijn eerste kennismaking (deel 2), was ik verkocht.
De serie draait rond een Amsterdams duo; privé-detectives. Ze werken voor een bureau van hun vriendin, maar krijgen klussen in Duitsland. Ze hebben namelijk Duits gestudeerd en Sophie is geboren in Berlijn.
Deze keer start de zaak met een privé telefoontje. Een vriendin uit Berlijn belt: kunnen ze langs komen? Wat ze ontdekt heeft, kan absoluut niet over de telefoon verteld worden.
Nu is de vriendin nogal gesteld op privacy en anti-AID, anti-NSA etc. Dus wordt er lauw gereageerd: het duo heeft net een inspannende klus in Duisburg opgelost! Maar dan volgt een paniekerig telefoontje van de huisgenoot en moet er alsnog afgereisd worden naar Berlijn. De vriendin is onder een bus terecht gekomen en is dood.
Al snel zit het duo tot over de oren in een onderzoek, want de halfgare huisgenoot verdwijnt ook nog. En dit is nog maar het begin!
Net als bij het lezen van andere delen uit de serie, "wandel' je door Berlijn. Deze keer het moderne Berlijn van na de hereniging. Voorin, zit een kaartje dat lezers mogelijk maakt de plekken te vinden waar alles zich afspeelt.
De ontwikkelingen volgen elkaar snel op. Er komen karakters uit vorige delen terug. Leest het als een trein? Ja en nee. Af en toe, als de lezer goed ondergedompeld is in het verhaal en meeleeft met de hoofdpersonen, wordt het wel tenenkrommend. Bijvoorbeeld rond de katten. Het duo negeert signalen die de lezer perfect door heeft. Grrrr - dat noemt zich detective?!
Aan de andere kant: de schrijfster heeft een gedegen kennis van Duitsland, Duitsers, geschiedenis. Dit verhaal is gebaseerd op feiten. Berlijn en Duitsland worden zo goed, levensecht beschreven: na lezen heb je de neiging direct je koffer te pakken en af te reizen.
Vooral nu december nadert, want dit deel speelt zich af in een Berlijn waar kerstmarkten veel bezoekers trekken. Dus niets leukers dan het boek in december cadeau te krijgen. Als je goed leest, leer je zelfs een apart soort glühwein te maken; mocht het willen riskeren.