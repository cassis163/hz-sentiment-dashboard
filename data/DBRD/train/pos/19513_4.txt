Verschijningsdatum: augustus 2016

ISBN: 9789461091796

Uitgever: De Crime Compagnie

Vertaler(s): Alexandra Nagelkerke

Genre: Psychologische Thriller

Pagina’s: 320

Shannon Kirk kreeg voor Methode 15 /33 een starred review van Booklist en Publishers Weekly. Het boek wordt verfilmd en de vertaalrechten zijn over de hele wereld verkocht.

( Bron: www.crimecompagnie.nl )

Cover:

BAM dat trekt de aandacht! Fantastische en passende cover. Ik ben meteen nieuwsgierig naar de achterflap.

Achterflap:

Wat als het slachtoffer meedogenlozer is dan haar ontvoerders?

Stel je voor: een hulpeloos, zwanger meisje van 16 dat net uit de veiligheid van haar eigen omgeving is gerukt en in een smerige bestelwagen is geduwd. Ontvoerd… Alleen…Doodsbang. Vergeet haar nu…

Stel je in plaats daarvan een zwanger, manipulatief wonderkind voor. Ze wordt in een smerige bestelwagen geduwd en voelt vanaf het eerste moment van haar ontvoering een koelbloedig verlangen naar twee dingen: haar ongeboren kind redden en genadeloos wraak nemen. Ze gaat methodisch, berekenend en wetenschappelijk te werk bij het maken van haar plan. Niets laat ze aan het toeval over, onverstoorbaar maakt ze haar berekeningen en oefent ze, terwijl ze wacht… op het perfecte moment om toe te slaan.

Methode 15/33 is wat er gebeurt als het slachtoffer net zo koudbloedig is als haar ontvoerders.

Mening:

Met zo’n cover en achterflap, en een eigen voorkeur voor de psychologische thriller kon ik niet anders dan dit boek oppakken.

Het begint in de ik-vorm en de ontvoering is een feit. De insteek / gedachtegang is fantastisch, origineel en doet me huiveren en grijnzen. De schrijfstijl is gewoon bovengemiddeld goed en echt filmisch. Heel mooi woordgebruik en zomaar afgewisseld met grofheid in gedachtegangen en dialogen, ik geniet. Wat een bizar, bijzonder en uniek personage is dit ontvoerde meisje! Af en toe wordt het woord ook tot jou als lezer gericht, word je even meegenomen naar het verleden en krijg je een inkijkje in het verleden, hoe ze was als kind.

Dan is daar de overgang naar ik-vorm nummer twee. FBI-agent Roger Liu krijgt de zaak van de ontvoering van Dorothy M. Salucci toegewezen en daarmee komt er dus een tweede ‘kijk’ op de zaak. Het switchen vanuit deze twee personages, van de gebeurtenissen tijdens de ontvoering naar de vorderingen in het onderzoek zijn mooi gedaan en heel langzaam maar zeker komt het steeds dichter tot elkaar. Het wachten is op de climax.

Steeds zijn er ook doorkijkjes naar het verleden van de hoofdpersonages welke een prima verdieping geven. Ook de side-kicks spelen een prima rol in het geheel. De daders daarentegen hadden naar mijn smaak nog wat meer uitgediept kunnen worden.

De spanning zit hem in het willen weten van het complete verhaal, want vanaf bladzijde 1 is een belangrijk gegeven al wel direct duidelijk, ze overleeft. De manier waarop is een feestje op zich om te lezen en Kirk neemt uitgebreid de tijd om het plot in zijn geheel te voltooien. Had daar richting einde wat meer snelheid in gekund? Misschien wel, maar ik kan een soort van traag op deze manier echt wel waarderen.

Methode 15 / 33 is origineel, verrassend, de ultieme ‘oog om oog’ en laat je gruwelen en grijnzen. Ik heb er uren leesplezier aan beleefd.

Conclusie:

Schrijfstijl: 4.5

Plot: 4

Originaliteit: 4.5

Leesplezier: 4

Psychologie: 3.5

Spanning: 3

Vier sterren voor Methode 15/33.

Karin Meinen. ( Samenlezenisleuker)