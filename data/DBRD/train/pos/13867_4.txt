Na alle thrillers van Simone van der Vlugt te hebben verslonden, was dit mijn eerste historische roman van haar hand.
In de jaren 20 van de zeventiende eeuw stapt de lezer mee in het leven van de familie Ment, meer specifiek in dat van Eva Ment, dochter van een Amsterdamse lakenkoopman.
Als lezer loop je mee langs de Amsterdamse grachten, je neemt deel aan de feestjes en activiteiten, je bewondert de kleren van de genodigden, je beleeft mee de angst van de bevolking wanneer die geteisterd wordt door oorlog en pest.
En dan stemt Eva er mee in om te huwen met Jan Pieterszoon Coen waarmee ze na verloop van tijd vertrekt naar Batavia. Je waant jezelf op het schip en maakt elke storm, tegenslag en succes mee. Jan is een man van aanzien die als comandeur een ganse vloot van koopvaardijschepen aanstuurt en als gouverneur-generaal met harde hand Batavia bestuurt. En Eva leert de harde waarheid kennen, krijgt heel wat te verwerken en in de schaduw van haar man geeft ze dat beetje bij beetje een plaats. Haar leven gaat zeker niet over rozen ...
Het verhaal leest zeer vlot. Je waant jezelf in de zeventiende eeuw en maakt alles mee vanop de eerste rij.
Simone van der Vlugt heeft mij nu ook gewonnen voor haar historische romans.
Dankjewel Hebban en ambo/anthos voor deze leeskans!