Als ervaren gids loodst hij je probleemloos door het gure noordpoolgebied of de wildernis, waar ook ter wereld. Voor zijn nieuwste thriller Niemandsland maakte Frank van Zwol (1963) een barre researchtocht naar het noordpoolgebied. Met een loodzware rugzak trok hij in zijn eentje door de desolate Arctische toendra. Hij kampeerde onderweg in een tentje dat omringd was met struikeldraad, om ongewenst bezoek van ijsberen te vermijden. Van Zwol vertrekt deze maand met vrouw en husky voor een kanotocht van enkele weken door een stuk Zweedse natuur; ditmaal niet bedoeld als inspiratiebron voor zijn volgende thriller maar als avontuurlijke reis. De actualiteit in deze spannende en niet-alledaagse thriller is nooit ver weg. De gespannen situatie tussen Rusland en Oekraïne is hier jammer genoeg een schrijnend voorbeeld van; de vliegtuigramp met vlucht MH17 ligt eveneens nog vers in het geheugen.

De held in dit verhaal weet van geen wijken, hij zal gedreven blijven doorzetten tot alles aan het licht komt. De geloofwaardigheid waarmee dit verhaal opgetekend werd, is een belangrijk pluspunt. Een saillant detail: er zijn autobiografische elementen uit het leven van Frank van Zwol in Niemandsland verwerkt. Zoals zijn vorige thrillers Het Thule incident en Klem, is ook Niemandsland op waargebeurde feiten gebaseerd.

Tom Brandt is een oud-marinier, werkt als fotograaf voor National Geographic en dit is voor hem de ideale dekmantel om als lid van de MIVD (Nederlandse militaire dienst) zonder enige verdachtmaking te kunnen functioneren. Wanneer hij op Spitsbergen satellietschotels onderzoekt, ontdekt hij toevallig een wrakstuk van een Toepolev. Een gps-ontvanger van een Russisch vliegtuig dat in 1996 is neergestort met 141 inzittenden aan boord, vooral mijnwerkers. Na onderzoek van de gps blijkt meer aan de hand te zijn dan een ongelukkige crash. De Russen hebben na dit ongeval de nabijgelegen spookstad Pyramiden verlaten. Schuilt er dan toch enig kwaad opzet achter de dood van 141 onschuldige mensen? Tom moet niet op enige medewerking rekenen, integendeel, hij stuit op verschillende obstakels.

Zeer aantrekkelijke compositie van het verhaal, waarbij fictie en realiteit mekaar perfect weten te vinden. De auteur gijzelt je vanaf de allereerste pagina, hij dropt je in het gure noordpoolgebied en laat je pas vrij na ruim 300 pagina’s nagelbijten. Een spannende actiethriller en avonturenroman met een steeds aanwezige politieke achtergrond. Frank van Zwol hanteert een eigen schrijfstijl waarbij hij graag gebruikmaakt van specifieke vaktermen die voor een leek enig opzoekwerk met zich meebrengen. Hij is niet vies van een dosis snedige humor.

De auteur heeft zelf de grauwheid van Spitsbergen, Pyramiden en Barentszburg ondervonden tijdens zijn researchtocht. Dit ervaar je dan ook wanneer je het verhaal leest; je wordt bijna letterlijk ondergedompeld in de gure Noordpool. Van Zwol schotelt je een thriller voor waarbij de exclusieve locaties als een foto op je netvlies worden gebrand.

Beschouw je het hoofdpersonage Tom Brandt als een hedendaagse versie van Indiana Jones, of als een avontuurlijk alternatief voor James Bond? Feit is dat Niemandsland staat voor een bijzondere avonturenroman met een stevige dosis spanning, ingekleurd met interessante wendingen.