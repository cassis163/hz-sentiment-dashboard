Cecilia vindt een brief van haar man, die aan haar gericht is, maar die ze pas mag openmaken als hij dood is.
Zal ze het nu vast lezen, of niet?
Tess verlaat samen met haar zoontje haar man, nadat hij bekend heeft verliefd te zijn op haar beste vriendin.
Rachel rouwt om haar dochter, die 25 jaar geleden op 17-jarige leeftijd is vermoord.
Alle drie de vrouwen hebben één ding gemeen: ze komen uit Sydney en hebben allemaal met het kleine buurtschooltje St.Angela’s te maken.
Ze kennen elkaar nauwelijks, maar door een samenloop van omstandigheden komen hun levens op een gegeven moment samen.

Het verhaal begint lekker luchtig met de verhaallijn van Cecilia; zij is Tupperware-consulente, voorzitter van de oudercommissie, heeft drie kinderen en haar man is een knappe vent die samen met zijn moeder en vijf broers veel aanzien heeft in de kleine buurtgemeenschap. Maar al snel wordt het spannend als Cecilia de brief van haar man besluit te lezen. Wat volgt zijn diverse geheimen en mysteries in het leven van de drie vrouwen.

Moriarty weet zich erg goed in haar personages te verplaatsen. De gedachtes van een 17-jarige worden net zo goed en realistisch verwoord als de daden en hersenspinsels van een 70-jarige.
Er is geen moment dat het verhaal inzakt of saai wordt. Zelfs niet, als halverwege het boek alle geheimen voor de lezer bekend zijn. Het is intrigerend om te lezen hoe de levens zich zullen ontwikkelen door alles wat er in het verleden is gebeurd en waar nu de gevolgen zichtbaar van worden.
Het zet je zelf ook aan het denken: wat zou ik doen in deze situatie?
Het plot is erg goed in elkaar gezet en mede door de humoristische stukjes en omschrijvingen is het een erg vermakelijk, spannend en onderhoudend verhaal geworden.

”Nu ze vlak voor hen stond, herinnerde Tess zich Cecilia’s gezicht heel goed. Ze had een klein, smal gezicht, de vlechten waren vervangen door zo’n vlotte, artistieke bob, een belangstellende, open blik, een opmerkelijke overbeet en twee belachelijke grote kuilen in haar wangen. Ze was net een mooie, kleine fret.”

Is het boek een thriller, een roman of misschien een chicklit? Het is moeilijk om in een hokje te stoppen en daarom toegankelijk voor vrijwel iedere enthousiaste lezer.

Liane Moriarty woont met haar man en kinderen in Sydney, waar ze is geboren als oudste van zes kinderen. “Het geheim van mijn man” is haar vijfde boek en deze belandde in twee weken tijd op nummer 1 op de New York Times bestsellerlijst.