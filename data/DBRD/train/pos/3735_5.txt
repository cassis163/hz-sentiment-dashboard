Sabaa Tahir dompelt je onder in de dystopische wereld van het Imperium. Bewandel de wegen van de Geleerdenwijk, waar kinderen op de stoeprand vechten om etensrestjes, waar achter kleurrijke gevels Geleerden vermoord of tot slaaf gemaakt worden en waar ondergronds het Verzet strijdt voor de vrijheid van hun eens zo invloedrijke volk. En te midden van dit alles is er Laia, een jong Geleerdenmeisje dat gedwongen toekijkt hoe een Masker haar grootouders vermoordt en haar broer gevangen neemt. Aanschouw hoe dit bange, weerloze meisje haar innerlijke moed leert ontdekken in een levensgevaarlijke spionagemissie op Blackcliff, een eliteschool voor Maskers. Om te overleven zal ze moeten vertrouwen op een onverwachte bondgenoot: Elias, de meest getalenteerde Masker-in-opleiding, die meer met haar gemeen blijkt te hebben dan dat beide jongeren hadden durven denken.
De lezer wordt bij deze gewaarschuwd: De heerschappij van de Maskers is een prachtboek dat misschien traag op gang komt, maar eens je enkele hoofdstukken ver bent, laat het verhaal je niet meer los.

Eén punt staat vast: Tahir weet hoe ze spanning moet opbouwen. De hoofdstukken van De heerschappij van de Maskers zijn weliswaar kort, maar slagen er telkens weer in om de lezer op het puntje van zijn stoel achter te laten. Daarnaast wordt er steevast afgewisseld tussen het vertelstandpunt van Laia en Elias, waardoor er een volledig plaatje geschetst wordt en het boek nooit verveelt. Het Imperium van De heerschappij van de Maskers herbergt een ontzettend uitgewerkt systeem, met onderbouwde, geloofwaardige personages die je doen meeleven, huiveren en lachen. En bovenal doen smachten naar meer.

De heerschappij van de Maskers is een sprankelend debuut voor Tahir en een aanrader voor al wie voldoende tijd ter beschikking heeft… Want eens begonnen, zal je dit boek niet meer kunnen neerleggen.