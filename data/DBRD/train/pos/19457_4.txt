‘Achter gesloten deuren’ is het thrillerdebuut van de Frans-Ierse BA Paris. Echt honkvast is ze niet, want ze woonde al in Engeland, Nederland en Frankrijk. Samen met haar man zou ze een talenschool runnen.

Officieel verschijnt het boek op 11 oktober, maar dankzij uitgeverij Ambo|Anthos en boekensite Hebban konden 50 lezers al in september aan de slag. Een boek dat met veel toeters en bellen in de markt gezet wordt, durft nogal eens tegen te vallen. Dat is met ‘Achter gesloten deuren’ echter geenszins het geval. Het openslaan van het boek zorgt al meteen voor een goed gevoel : ideaal lettertype, lettergrootte en interlinie.

We maken kennis met het schijnbaar perfecte koppel Jack en Grace. Ze wonen in een droom van een huis, aan geld lijken ze geen gebrek te hebben en eigenlijk wil iedereen wel een beetje zijn zoals zij. Beetje bij beetje komen we echter te weten dat niet alles is wat het lijkt. Maar wat is er dan precies aan de hand ? En welke rol speelt Millie, het zusje van Grace ?

Het verhaal is niet chronologisch opgebouwd, maar springt tussen heden en verleden, wat een uitstekend middel is om spanning te creëren. Spanning is heel de tijd, al dan niet onderhuids, aanwezig. Er wordt heel duidelijk naar een ontknoping toegewerkt, al is die uiteindelijk niet helemaal verrassend te noemen.

BA Paris schrijft rechttoe rechtaan, eenvoudig maar daarom niet minder effectief. Geen overvloed aan personages, geen ingewikkeld plot. Bij momenten is er iets te veel herhaling en niet alles is even geloofwaardig. Al bij al is ‘Achter gesloten deuren’ echter een meer dan geslaagd debuut.

Spanning 4, plot 4, schrijfstijl 4, leesplezier 4, originaliteit 4