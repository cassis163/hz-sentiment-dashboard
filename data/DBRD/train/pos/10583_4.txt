Ik ben al jaren gek op Charmed, maar ook The Craft is een van mijn favoriete films. Ik was dan ook zo nieuwsgierig naar het (behoorlijk gehypte) boek ‘De Graces’ van Laure Eve. En man oh man, wat was dit geweldig. Ik wilde het echt niet meer neerleggen en was zo benieuwd wat er nou met die mysterieuze familie Grace aan de hand was. En laat me je vertellen, het einde is echt niet wat je van tevoren in zou schatten.

Laure Eve heeft zo’n toffe schrijfstijl, waar ik gelijk fan van werd. Het verhaal van ‘De Graces’ leest niet alleen als een trein, je voelt je ook bijna hetzelfde als River en je wordt alleen maar nieuwsgieriger naar die Graces. Trouwens, ik werd, hoe langer ik aan het lezen was, eigenlijk wel een beetje verliefd op Fenrin, hoewel ik die constant in mijn hoofd Fenrir noemde (naar Fenrir Greyback – uit Harry Potter).

Echt, heb je het boek ‘De Graces’ nog niet gelezen – doe dat dan gauw, want het is niet voor niks een hype. Laure Eve heeft met dit boek echt een geweldig eerste deel in een serie neergezet en ik kijk ook echt heel erg uit naar het volgende deel.