Wanneer Renske Nijland, deskundige op het gebied van gevaarlijke stoffen, aan het hardlopen is, merkt ze een man op die haar hulp lijkt nodig te hebben. Het is een visser die hulp vraagt voor zijn vriend die wat verder op ligt. Hij lijkt op het eerste gezicht dronken in het water te zijn beland. Renske verwittigt dadelijk de hulpdiensten en start de reanimatie. Jammer genoeg lukt het haar niet om de man te redden. Door de overduidelijke waarneming van alcohol, zowel bij de dode visser als zijn vriend, gaat de politie uit van een tragisch ongeluk. Renske is daar echter niet van overtuigd. Beroepshalve denkt ze dat de mannen zijn bedwelmd door een gevaarlijke stof, en dat dit het leven van een van hen heeft gekost.

De politie gelooft niet dat er meer aan de hand is en verzoekt Renske de zaak te laten rusten. Daarom begint ze op eigen houtje een onderzoek en bijt ze zich in de zaak vast. Tot ze ongewild haar leven en dat van haar kinderen in gevaar brengt.

DEBUUT
Tamara Onos heeft met “Onder invloed” een zeer geslaagd debuut neergepend. Het is tevens het eerste deel in de reeks rond Renske Nijland, een expert inzake gevaarlijke stoffen. Het is een origineel thema wat deze thriller onderscheidt van andere.

“Onder invloed” begint met een uiterst spannende proloog waardoor je direct op het puntje van je stoel zit. In het verdere verloop wisselt deze spanning wat af van sterkte, met een climax naar het einde toe. Een einde dat zeker doet uitkijken naar een vervolg.

TOEGANKELIJK
Tamara Onos heeft een erg toegankelijke schrijfstijl. Ze gebruikt geen moeilijke woorden of rare zinsconstructies, maar begrijpelijke taal die erg aangenaam leest. Ook de dialogen tussen de personages zijn eenvoudig en geloofwaardig. Klein minpuntje is dat na een tijdje deze conversaties soms wat té gemakkelijk en kunstmatig overkomen. Daarnaast zit er veel vaart in het verhaal, waardoor het vlot leest. Het gebruik van korte hoofdstukken draagt hier ook toe bij.

Het plot van “Onder invloed” zit goed en logisch in elkaar. Na de proloog loopt het verhaal chronologisch, met af en toe enkele flashbacks naar het verleden van Renske en politieagent Marcel. Er zijn meerdere verhaallijnen die naar het einde van het boek toe samen komen. Zo heb je het onderzoek naar de dode visser die de politie uitvoert, en heb je daarnaast de speurtocht die Renske op haar eentje doet. Ook is er een interessante verhaallijn rond haar zoon Stijn, die realistisch wordt weergegeven.

SYMPATHIEK
Dat Renske Nijland het hoofdpersonage is in dit verhaal is duidelijk. Ze is dan ook het personage waar we het meest over te weten komen. Er heeft zich in haar verleden iets voorgedaan, en door middel van flashbacks komen we daar gedurende het verhaal meer over te weten. Dit heeft haar gevormd tot wie ze nu is, en is de reden dat ze zich zo vastbijt in deze zaak. Verder is Renske een goede en bezorgde moeder. Dit alles maakt dat je als lezer snel meevoelt met haar en sympathie krijgt. Daarnaast is ook Marcel als personage vrij goed neergezet. Hij is de politieagent waarmee Renske samen een verleden deelt, wat tijdens het verhaal steeds duidelijker wordt.

Toch mocht de uitdieping van de personages iets grondiger zijn. Er is voldoende informatie om je in te leven in de personages, maar er is weinig evolutie te bespeuren. De flashbacks maken dat we bepaalde gedragingen beter kunnen kaderen, en alhoewel er wel kleine veranderingen merkbaar zijn, mocht dit toch wel wat meer zijn. Aangezien “Onder invloed” het eerste boek uit een reeks is rond Renske, zullen we misschien in het volgende deel nog meer over haar en de andere personages te weten komen.

GESLAAGDE ORIGINELE THRILLER
Ik heb “Onder invloed” van Tamara Onos met heel veel plezier gelezen. Het boek had alles wat nodig is om mij als lezer te kunnen bekoren. Spanning, vlotte verhaallijnen, interessant en origineel onderwerp. Een meer dan geslaagd debuut dus! Ik ben alvast fan van Tamara Onos en Renske Nijland. Ik kijk dan ook al uit reikhalzend uit naar een volgend deel in deze reeks! “Onder invloed” krijgt van mij een welverdiende 4 sterren****.