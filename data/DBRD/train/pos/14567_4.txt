Magistraal literair thrillerdebuut

In ‘De Reünie’, de eerste thriller van Simone van der Vlugt, brengt een aankondiging van een middelbare-schoolreünie oud zeer weer scherp aan de oppervlakte bij Sabine Kroese. Het doet haar ongewild terugdenken aan de verdwijning van haar ex-beste vriendin Isabel Hartman en haar vreselijke schooltijd in Den Helder. Niet enkel liet Isabel haar vallen als een baksteen toen ze zich tot het populairste meisje van de school ontpopte, maar ook pestte ze Sabine onophoudelijk. Schuldgevoelens blijven ondanks alles Sabine overspoelen… Zou Isabel ook verdwenen zijn als ze de bewuste dag met haar mee naar huis was gefietst? Waarom herinnert ze zich niets meer van die periode en is ze werkelijk in het bezit van de sleutel tot de oplossing van het mysterie?

Geïnspireerd door Kruistocht in spijkerbroek wilde Simone op 9-jarige leeftijd al schrijfster worden. Haar manuscripten voor historische verhalen stuurde ze voor het eerst door op haar dertiende naar een uitgever. Deze wees haar werk af, maar raadde haar wel aan om door te gaan met schrijven. Een goede raad, zo blijkt. Later genoot ze van een lerarenopleiding Nederlands en Frans in Amsterdam, waar ze onder meer les kreeg in jeugdliteratuur en creatief schrijven. Deze vakken vielen haar het best in de smaak. Na haar studie ging ze werken als secretaresse en bleef ze schrijven in de avonduren. Zo schrijft ze enkele boeken voor kleuters en leerlingen van de basisschool, historische jeugdromans en volwassenenliteratuur. Van der Vlugt heeft inmiddels al 34 boeken geschreven voor kinderen, jongeren en volwassenen.

Met haar thriller De Reünie debuteert de Nederlandse Simone van der Vlugt in 2004 als schrijfster van volwassenenliteratuur. Voor deze pageturner liet Simone zich ook duidelijk inspireren door de literaire thrillers van het schrijversechtpaar Nicci French. Met dit sterk geschreven werk viel ze in de prijzen in 2004 en won ze de Zilveren Vingerafdruk, ook werd ze in datzelfde jaar door de site Crimezone.nl uitgeroepen tot beste thrillerdebuut van het jaar. Ten slotte ontving ze in 2006 ook de Alkmaarse literatuurprijs voor haar tot dan toe verschenen werk. Verder bewijst het feit dat er 100.000 exemplaren over de toonbank gingen nog maar eens dat De Reünie een uitmuntend geschreven boek is.

In de Reünie gaat het over Isabel Hartman, scholier van een middelbare school in Den Helder, die van de ene op de andere dag spoorloos verdwijnt. Sabine Kroese was de laatste persoon die Isabel heeft gezien voor haar verdwijning. Deze gebeurtenis heeft nog steeds een grote impact op haar leven en roept nu en dan nog verschillende vragen op. Aan de hand van prikkels wordt er steeds een tipje van de sluier gelicht. Ze heeft het gevoel dat ze altijd al meer wist over de verdwijning van haar vriendin, maar er is iets dat haar verhinderd de waarheid te achterhalen. Heeft ze werkelijk de sleutel tot de oplossing van het mysterie? Ze besluit voor eens en voor altijd komaf te maken met het verleden en trekt op onderzoek uit naar haar oude woonplaats in Den Helder. Hierbij schieten al lang opgeborgen herinneringen en gevoelens van vroeger weer de kop op. Het verleden is pijnlijk. Sabine haar schooltijd was vreselijk, dit vooral door toedoen van Isabel en haar groepje. Op de basisschool waren ze hartsvriendinnen, maar in het middelbaar ontpopte Isabel zich tot een pestkop, met de trouwe en schuchtere Sabine als slachtoffer.

Het boek zelf begint 10 jaar later, wanneer de school een reünie organiseert. Sabine die ooit de beste vriendin van Isabel was, worstelt met traumatische herinneringen. Toch probeert ze haar leven weer op pootjes te krijgen na haar zware burn-out. Ze besluit dit met kleine stapjes te doen door halve dagen te gaan werken. Op haar werk blijkt de sfeer voelbaar anders te zijn dan voordien. Hier heerst Renée, de vrouw die ze zelf nog heeft aangenomen, als een tiran over het secretariaat. Ook hier op kantoor is Sabine weer het mikpunt van spot. Haar ziekte wordt niet serieus genomen, ze krijgt enkel rotklussen en per slot van rekening wordt ze ook nog eens buitengesloten. Dan blijkt er plots toch nog licht te zijn aan het einde van de tunnel, wanneer ze op het werk kennismaakt met een vroegere klasgenoot van haar broer Robin, Olaf.

De reünie is een literaire thriller van de bovenste plank die intrigerende thema’s aanboort zoals verdringing van traumatische gebeurtenissen, concurrentiestrijd tussen pubers en tussen collega’s, de liefde, maar bovenal ook: vriendschap. Het is vlot en eenvoudig om te lezen, mede omdat het boek ook tot de categorie chickliteratuur behoort. Dit wil echter niet zeggen dat er geen spanning is. Deze wordt namelijk geleidelijk aan opgebouwd en tegen het einde zit je echt op het puntje van je stoel. Zo werd ik bij het lezen meteen getriggerd door het proloog. Het bevatte al een hele boel belangrijke elementen voor het verdere verloop van het verhaal en was ook raadselachtig. Het gaat over Isabel en werd geschreven vanuit het personele vertelstandpunt. De rest van het boek wordt door Sabine verteld in de belevende ik-vorm, waardoor je vanaf het begin tot het einde van het boek steevast betrokken bent. Het boek bevat daarnaast ook tal van flashbacks, zodat het verleden van Sabine mooi in kaart wordt gebracht. Hieruit volgt dat er een gezonde opwinding heerst bij de lezer gedurende het hele boek, want er komen meerdere karakters in aanmerking voor de rol van dader. Doorlezen is dus een absolute must. Het plot is erg verrassend en volkomen onverwachts, het laat je verbijsterd achter. Aan talent en inspiratie heeft Simone van der Vlugt zeker geen gebrek.

Alles samen, vond ik De Reünie echt een pareltje, een boek om de vingers bij af te likken. Ik ben een sporadische lezer en kan tevreden besluiten dat het boek echt goed was. Ik dacht dat het me wel even ging duren voor ik het uitgelezen zou hebben, aangezien het 366 pagina’s lang is en het kleine lettertype ook niet echt hielp. Al bij al had ik het sneller uit dan verwacht, ik wilde namelijk zo snel mogelijk weten wie Isabel vermoord had. Waardoor ik het boek al uit had op enkele avonden intensief lezen. In het bijzonder vond ik de flashbacks perfect geschreven, je staat als het ware in de schoenen van het hoofdpersonage. De delen die ik verder nog goed vond, zijn de momenten waarop Sabine met haar vroegere ik praat. Ze constateert dat ze niet meer dezelfde persoon is, ze is veranderd. Dit boek is de eerste thriller dat ik heb gelezen en het heeft mij aangenaam verrast. De manier waarop de schrijfster me steeds om de tuin leidde en me op een verkeerd spoor zette, maakte het alleen nog maar spannender. De Reünie is een echte aanrader! Een boek dat je maar moeilijk naast je kan wegleggen!

Bibliografie:
De Spanningsblog (19 april 2007). Simone van der Vlugt. Geraadpleegd op 28 oktober 2015, via http://spannings.blogspot.be/2007/04/simone-van-der-vlugt-de-renie-2004.html

Hebban (1 oktober 2004). Dubbelinterview Simone van der Vlugt en Saskia Noort. Geraadpleegd op 28 oktober 2015, via https://www.hebban.nl/artikelen/dubbelinterview-simone-van-der-vlugt-en-saskia-noort

Wikipedia (19 oktober 2015). Simone van der Vlugt. Geraadpleegd op 28 oktober 2015, via https://nl.wikipedia.org/wiki/Simone_van_der_Vlugt