Ik heb tot nu toe alle boeken van French uit deze reeks rondom
psychotherapeute Frieda Klein gelezen. Dit is een van de betere.
Het duurt even voordat je weer in haar leven in Londen zit. Een
complexe vrouw met ingewikkelde relaties en lastige dilemma's. Een
vrouw die anderen probeert te doorgronden, maar zelf moeilijk te
doorgronden is. Deze keer speelt haar verleden een belangrijke rol.
Haar jeugd in het stadje Braxton, de reden van haar definitieve
vertrek daar en de moeizame relatie met haar familie m.n. met haar
moeder. Steeds meer wordt dit verleden verweven met het heden en
zal ze de confrontatie met de spoken uit het verleden aan moeten
gaan. Gedoseerde opbouw van de spanning die prima vastgehouden tot
het (open) einde. Ik ben nieuwsgierig naar de opvolger.