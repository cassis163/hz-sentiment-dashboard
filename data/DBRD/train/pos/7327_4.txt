Rusteloos land is de debuutroman van Belinda Bauer (1962) en verscheen in 2009 in Engeland onder de titel Blacklands. In deze literaire thriller, zoals op de omslag vermeld staat, maakt de lezer kennis met de twaalfjarige Steven Lamb. Hij woont met zijn moeder Lettie, broertje Davey en zijn oma in het dorpje Shipcott aan de rand van de heidevelden van Exmoor. In de ogen van Steven wordt de troosteloosheid die in de familie aanwezig is, veroorzaakt door de dood van oom Billy die als elfjarig jongetje werd vermoord en wiens lichaam nooit werd gevonden.
Om de vrolijkheid en zin weer terug te brengen in de familie gaat Steven iedere dag na schooltijd en in de weekends de heide op om te zoeken naar de overblijfselen van zijn oom. Hij graaft het ene gat na het andere en hij hoopt dat wanneer hij in zijn persoonlijke opdracht slaagt, het onverwerkte verleden kan worden afgesloten.
De seriemoordenaar Arnold Avery, die verantwoordelijk is voor de dood van oom Billy en vele andere kinderen, zit zijn straf uit in de gevangenis. Steven besluit hem een brief te sturen en hem te vragen de plek waar hij zijn oom heeft begraven te onthullen. Er ontstaat tussen de elfjarige jongen en de moordenaar een briefwisseling, die uiteindelijk verstrekkende gevolgen voor beiden zal hebben.
De kracht van Belinda Bauer is dat zij er in slaagt het verhaal een grote psychologische diepgang te geven. Aan de ene kant beschrijft zij de denkwereld van het kind Steven die de schijnbaar onrealiseerbare obsessie heeft om zijn oom Billy te vinden en aan de andere kant de denkwereld van de psychopaat Arnold die zijn omgeving de illusie geeft dat hij een beter mens wil worden en daarin zal slagen. Jeugdige onschuld versus perverse en zieke volwassenheid.
De mensen in Rusteloos land leven in een sombere, treurige en sinistere wereld die is als de omgeving waarin zij wonen. Plosteling kan daar de mist zijn die je ieder uitzicht op je omgeving beneemt en dan is alles wat blijft hoop en verlangen op de zon. De hoop en het verlangen van Steven, een hoop op en een verlangen naar een beter leven vol van liefde en geborgenheid voor hemzelf en voor het gezin waarin hij leeft. En, in schril contrast daarmee, de hoop op vrijheid van Arnold Avery en zijn ziekelijke en gruwelijke verlangen naar meer moorden.
In mooi proza voert Belinda Bauer ons naar een onafwendaar einde waarin die twee verschillende werelden elkaar ontmoeten. Een prachtige misdaadroman over een kind, een psychopaat en een verscheurd gezin maar ook een roman over hoop en verlangen. Belinda Bauer heeft een groot talent en het is te hopen dat dit talent wordt voortgezet in nog meer romans van haar hand van hetzelfde hoge niveau.