Wolfgang is een voormalige hoofdcommissaris van de Berlijnse Moordbrigade, hij woont in Spanje en is herstellende van een ernstige ziekte. Dan krijgt hij een mail van zijn voormalige collega met het verzoek om te helpen bij het oplossen van een moord. Het slachtoffer is gevonden op zijn eigen familiegraf op een Joodse begraafplaats. Een journalist die op onderzoek uitgegaan is denkt aan antisemitische motieven. Maar is het dat ook? Deze vraag maakt wel dat de Weissenseemoord zoals hij genoemd wordt, een politiek hangijzer is en Wolfgang zich afzijdig moet houden.

Dan worden er kort achter elkaar 2 vrouwen vermoord. Er lijkt een samenhang te zijn met de eerdere moord, maar wat verbind deze 3 slachtoffers met elkaar.
Wolfgang gaat samen met vriendin en privédetective Gitta en journalist Christov Krug op onderzoek uit, hierbij worden ze geholpen door Esra die bij de Moordbrigade werkt. Ze zijn afwisselend in Berlijn, Antwerpen en Spanje, waarbij je kennis maakt met de diverse personages en hun bizarre hobby’s.

Het boek bestaat uit korte hoofdstukken die vanuit het perspectief van de diverse hoofdpersonen geschreven zijn. De overgangen verlopen soepel en niet één keer heb ik moeite gehad met te bedenken welke hoofdpersoon de verteller was. Daarbij maakt ze ook gebruik van de “gedachten” van de moordenaar en die hoofdstukken (cursief) geschreven, sluiten beangstigend aan op het hoofdstuk ervoor. De spanning wordt hierdoor zeker opgevoerd.
Zerk wordt op de achtercover genoemd als een beklemmende thriller die dreiging en obsessie ademt en die verwachting heeft dit boek voor mij meer dan waar gemaakt.

Zerk is niet het eerste boek van Ellen Gerretzen, maar wel het eerste wat ik gelezen heb. Ze heeft een vlotte schrijfstijl, wat het een snel lezende thriller maakt. Voor mij zeker niet het laatste boek wat ik van Ellen Gerretzen gelezen heb en ik heb me verbaasd over de onbekendheid van deze Nederlandse schrijfster.