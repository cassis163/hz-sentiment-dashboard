Marit is 39, was ooit een succesvol strafadvocate, en heeft nu na een carrière switch een succesvolle yogaschool in de Jordaan. Nadat ze haar relatie met Joost zag stranden ( hij ging er met een ander vandoor) is ze single en dat terwijl ze graag een vaste relatie zou willen en zeker moeder zou willen worden.
Haar vriendin Susan raadt haar aan eens een account aan te maken op de dating site Perfect Match. Een kostbare site en daardoor zijn de mannen ook van een hoger niveau. Samen maken ze een account aan en er reageren direct een aantal mannen. Ook de Zweedse plastisch chirurg Nils, die in Nederland woont, reageert. Marit valt als een blok voor hem en al snel spreken ze af. Het klikt en ze krijgen een relatie, Marit ziet in hem de vader van haar kindje. Nils biedt Marit aan haar oren te corrigeren, ze heeft er last van en bedekt ze steeds. Een kleine ingreep die hij graag voor haar doet. In een weekend rijdt Marit naar zijn praktijk en daar krijgt haar leven een dramatische wending .Marit wil nog maar een ding: wraak nemen op degene die haar toekomstdromen vernietigd heeft. Ze schakelt daarbij zelfs haar voormalige clientèle in.
Patricia Snel heeft een prettig te lezen spannend boek geschreven dat taalkundig en wat spanningsboog betreft goed in elkaar zit. Het onderwerp datingsites en orgaanhandel is niet uniek maar zijn wel goed in het boek verwerkt. De datingsite komt steeds terug als draadje in Marits speurtocht.
De personages zijn wat vlak, de karakters worden weinig uitgediept. De hoofdpersoon Marit is de enige waarvan je iets meer te weten komt. ( wel een leuke centrale figuur voor een volgend boek, met haar verleden als advocate). Misschien dat het daardoor allemaal wat afstandelijk blijft.
Het was mijn kennismaking met de boeken van Patricia, maar zeker niet het laatste boek dat ik van haar zal lezen.
Ik waardeer het met 3 ½ ster ( wel een van de betere boeken in dit genre)