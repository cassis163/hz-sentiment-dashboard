Soms zijn familieleden de beste vrienden. In andere families kunnen ze elkaar niet luchten of zien. Neem nu Guðlaugur, de portier van een hotel in Reykjavík. Zijn vader en zuster willen helemaal niets meer met hem te maken hebben. Veel verdriet is er dan ook niet bij wanneer Guðlaugur dood wordt aangetroffen, neergestoken. Of neem nu inspecteur Erlendur die na zijn echtscheiding zijn kinderen in de steek liet, en nu geconfronteerd wordt met een opstandige en drugsverslaafde dochter. En dan zijn er nog de spoken uit het verleden: de verdwijning van Erlendurs broer lang geleden.

Ziedaar de hoofdbestanddelen van Engelenstem, de nieuwste misdaadroman van rijzende ster Arnaldur Indriðason, IJslands belangrijkste literaire exportproduct. Indriðason maakt van Engelenstem terug een fraai werk, met een knap verhaal, een bezielde inspecteur en een realistisch beeld van de Westerse maatschappij. Arnaldur wordt langzaamaan een vaste waarde in thrillerland.