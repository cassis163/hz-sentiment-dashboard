Het verhaal van “Liefde??” begint als de vader van Lotte zijn nieuwe vriendin Eliane voorstelt. Hij is na het overlijden van hun moeder stapelverliefd op een vrouw die totaal anders is dan hun moeder was. Lotte krijgt een onderbuikgevoel dat ze niet kan negeren. Dan komt ze voor een dilemma te staan. Wat moet ze nu? Ze wil haar vader niet ongelukkig zien, maar vertrouwt die vriendin ook niet.
Haar vader verandert, het huis verandert en haar zus is helemaal weg van Eliane. Ze voelt zich heel ongelukkig met deze situatie. Gelukkig krijgt ze een luisterend oor van haar oom en tante die de boel ook niet vertrouwen maar dit alles zorgt bijna voor een breuk met haar vader en oudste zus. Eliane doet zich voor als welgestelde dame maar zit vol geheimen. Een bijna toevallige ontmoeting zorgt bij Lotte voor veel duidelijkheid en woede. Ze heeft het alleen heel erg moeilijk want wie zal haar geloven?
Ik heb dit boek in een dag uitgelezen, ik kon het niet wegleggen omdat ik wilde weten of Lotte gelijk zou krijgen. Daarnaast was ik toch benieuwd naar het verhaal en de redenen van Eliane, waarom zou ze dit doen en zijn er meerdere slachtoffers van haar kunsten? Komt ze ermee weg? Allemaal vragen die gelukkig beantwoord worden. Het is zo herkenbaar en je gaat je afvragen wat jij in zo’n situatie zou doen.
Gerda van Wageningen schrijft helder en boeiend over een situatie die jou en mij ook zouden kunnen overkomen. Ze neemt je mee in de gedachtes en de wereld van de hoofdpersonen.
Een minpuntje is dat ze dan soms dingen erg invult of uit wil leggen. Bijvoorbeeld waarom Lotte het niet durft te vertellen. Dit snapt iedereen, ook als dit meerdere keren voorkomt, maar het is niet storend, want Lotte is gewoon een jonge meid met heel veel gedachtes die door haar hoofd buitelen in deze situatie. Je ziet het voor je ogen gebeuren en wil de vader van Lotte wakker schudden. Je voelt je betrokken omdat de personages zo goed en menselijk zijn beschreven in dit boek. Je gunt iemand niet dat zijn geld wordt afgenomen en dat het gezin uit elkaar valt. Het is zo realistisch geschreven dat het een verhaal zou kunnen zijn van je buurvrouw of een kennis..
Liefde?? is een mooi afgerond verhaal. Je leest tussen de regels door dat de auteur ervaren is in het schrijven en dat klopt want dit is niet het eerste boek dat ik van haar lees.