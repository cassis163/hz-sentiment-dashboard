Een moordkamer is een kamer vanwaaruit een moord gepleegd wordt.
Rhyme en Sachs krijgen een politiek gevoelige zaak te onderzoeken. Een openbaar aanklager wil de man aanklagen die opdracht heeft gegeven tot het doden van een terrorist. De terrorist, Robert Moreno is op de Bahama's doodgeschoten. Tijdens de aanslag hebben ook een journalist en een bodygard het leven gelaten. De openbaar aanklager wil erg ver gaan om de opdrachtgever, van wie ze vindt dat hij buiten zijn boekje is gegaan, voor het gerecht te brengen. Dat is ook het enige wat haar in deze zaak interesseert. Dat er nog andere moorden gepleegd zijn om sporen te verwijderen laat haar koud. Vandaar ook dat ze zo botst met Sachs.
Sachs heeft het in dit boek lichamelijk moeilijk, door de artrose in haar knie en heup heeft ze veel pijn en kan ze haar werk niet goed doen.
Ook in de medische toestand van de verlamde Rhyme zit evolutie.
Dit was weer een heerlijk boek om te lezen, Deaver is erin geslaagd me verschillende keren op het verkeerde been te zetten. Het was ook fijn om te lezen dat Rhyme terug buiten komt, met de rolstoel naar een plaats delict gaat. Ook al kan hij niet veel meer, zijn meesterlijke brein komt hier toch weer goed tot uiting.