Het eerste deel van de serie over Frieda Klein was al een aangename verrassing en dit tweede deel was zo mogelijk nog beter en spannender. Opnieuw werd ik gesterkt in mijn overtuiging, dat de delen van deze serie op volgorde moeten worden gelezen. Vaak wordt terugverwezen naar gebeurtenissen uit deel 1. Als je dat niet gelezen hebt, mis je toch wel veel.
Inspecteur Karlsson vraagt opnieuw de hul van Frieda, wanneer een man dood wordt aangetroffen in de kamer van een verwarde vrouw. Zij had hem te eten en te drinken gegeven, zijn kleren gewassen en keurig opgevouwen en zo alle sporen van een mogelijk misdrijf vernietigd. De identiteit van de man is onbekend.
Langzaam maar zeker, door aanwijzingen, die voor iedereen verborgen waren, maar door de ervaren psychotherapeute Frieda wel worden opgemerkt, komt er wat duidelijkheid.
Niet iedereen bij de politie is blij met de bemoeienissen van Frieda, bovendien heeft het korps te maken met bezuinigingen.
Snelle wisselingen maken het boek extra spannend. Steeds weer staat de lezer op een verkeerd been. Stoppen met lezen is nauwelijks een optie.
Nu snel deel drie opzoeken.