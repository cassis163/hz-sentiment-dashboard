Met dank aan A.W. Bruna Uitgevers voor het recensie-exemplaar.


Verschijningsdatum: 11-10-2016

ISBN: 978-90-449-7534-5

Uitgever: A.W. Bruna

Vertaler(s): Saskia Peterzon-Kotte

Genre: Literaire roman, novelle

Over de auteur:

Mark Lamprell werkt in de televisie- en filmwereld. Hij schreef onder andere Babe: Pig in the City.

Een liefde in Rome is zijn eerste roman die in het Nederlands uitkomt en verschijnt in meer dan tien landen.

Cover:

Mooie omslag zeg. Prachtige sfeer en de titel er in glimmend en fris rood opgedrukt. Love it.

‘Een heerlijk feelgoodverhaal dat je optilt uit het alledaagse en onderdompelt in de zon, de kleine straatjes en de liefde in al haar facetten.’ – THE AUSTRALIAN

Als dit geen verwachting schept?

Achterflap:

De jonge kunstenares Alice reist niet alleen naar Rome voor inspiratie, maar ook voor een laatste avontuur, voordat ze zich settelt met haar verloofde. Bestaat er zoiets als liefde op het eerste gezicht, en zou zij het ooit meemaken?

Meg en Alec zijn in Rome voor een romantische vakantie. Die kunnen ze wel gebruiken sinds hun drukke leven met kinderen en carrières het heeft gewonnen van de romantiek.

Constance en Lizzie zijn in Rome om de as te verstrooien van Henry, Constances geliefde echtgenoot en Lizzies broer. Constance en Henry hebben elkaar tientallen jaren geleden leren kennen in Rome, maar Lizzie weet niet wat het echte verhaal is achter die ontmoeting – en welke geheimen hun reis aan het licht zal brengen…

De verteller van dit verhaal is Rome zelf. Een stad met honderden jaren geschiedenis. Een stad waar geliefden elkaar vinden…

Mening:

Een liefde in Rome, wat een zalige leeservaring is dit geweest. Ontzettend leuk ook is het plattegrondje voor in het boek, ik heb er regelmatig tijdens het lezen even naar gekeken.

De proloog is direct mooi; de genius loci, bescherm-en liefdesgeest van Rome spreekt je toe, neemt je mee en vertelt je vervolgens het verhaal van de belevenissen van de hoofdpersonages in het prachtige Rome. Elk hoofdstuk begint met een citaat of quote, ik hou er zo van. De schrijfstijl is filmisch, alsof je naar een bovengemiddelde RomCom zit te kijken, met mooie zinnen, pakkend taalgebruik en humor doorspekt.

De liefde voor Italië en Rome golft je tegemoet: de stukjes geschiedenis, de straatjes, steegjes en bezienswaardigheden worden volop benoemd en achterin het boek is een glossarium te vinden. Voor de kenner van Rome moet dit echt een kadootje zijn, voor mij haalden deze Italiaanse benoemingen af en toe wèl even de vaart uit het verhaal.

De personages zijn realistisch en het is een feestje om ze op deze manier op de voet te kunnen volgen. Je leert ze kennen en de individuele, relationele ontwikkelingen zijn hartverwarmend, tikken elkaar aan in het verhaal en blijken uiteindelijk toch nog meer connectie onderling te hebben dan gedacht. Bijzonder goed opgebouwd en afgewerkt!

Liefde, dood, cultuur, geluk, humor en het leven an sich, dat is wat Een liefde in Rome je brengt. Een prachtig geschreven verhaal met innemende personages, zich afspelend in een fantastische omgeving. Wat een heerlijk boek zeg!

Conclusie:

Vier stralende sterren voor Een liefde in Rome.

Karin Meinen.