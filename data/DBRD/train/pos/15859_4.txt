Twee ons groente per dag! Niet altijd de meest eenvoudige uitdaging van de dag. Maar met dit boek in je handen wordt het een stuk eenvoudiger. Veggie maakt van elke groente een feestje. Dit is zo’n kookboek waarvan je elk gerecht ziet als een potentiele topper. Alle recepten zien er maakbaar uit en roepen dan ook direct de wens op om gemaakt te worden. Het boek blijft dus zeker nog een jaar binnen handbereik liggen. Want de 136 gerechten heb je niet één, twee, drie gemaakt.

Veggie is geschreven door Hugh Fearnley-Whittingstall. Hij is een Britse tv-kok met het programma River Cottage. Naar aanleiding van dit kookprogramma heeft hij reeds zeven kookboeken geschreven. Waarvan Veg! het grote broertje is van Veggie. Of beter gezegd: Veggie is het kleine zusje van Veg!. De beste recepten zijn namelijk overgenomen en in een kleinere en goedkopere uitgave uitgebracht. Het kleiner en goedkoper zijn heeft geen enkel nadeel: het is mooi vormgegeven boek, met een frisse en lichte uitstraling en een ideale kaft. Waar je het boek ook openslaat; je vouwt even en het blijft zo liggen! Mag elk kookboek deze kaft?!

Het boek pretendeert geen vegetarisch kookboek te zijn. Het is een kookboek over groentes. Er hoeft niet verteld te worden hoe je ervoor zorgt om genoeg eiwitten, mineralen en dergelijke binnen te krijgen. Dat is niet het doel. Het boek is onderverdeeld in de vier seizoenen.
Bij Lente kan je recepten vinden voor spinazie, bloemkool en asperges. In de Zomer kan je de groentes grillen, als rauwkost eten, schaven, salades meemaken of door de pasta, risotto of quinoa doen. Haal de pompoenen, aubergines en bietjes maar tevoorschijn; het wordt Herfst. In de Winter gaat het meer om warmte: soepen, stoofpotten en ovenschotels.

Elk gerecht is voorzien van een korte inleiding en mogelijke variaties. Er staat bij vermeld voor hoeveel personen het recept bedoeld is, maar niet hoelang de bereidingstijden zijn. Bij het doorlezen van de tekst en het kijken naar de foto´s wordt dat echter vanzelf duidelijk.

Hier een recept uit de Zomer:
Haricots verts en courgettesalade met tahindressing

Dit heerlijke recept draait net zozeer om de dressing als om de salade zelf. Het is zo’n dikke, druipende dressing die Yotam Ottolenghi zo goed maakt, en het geeft een Midden-Oosten accent en wat stevigheid aan alle soorten salades en groenten. De dressing is vooral lekker als er courgettes of aubergines in de salade aanwezig zijn –gegrild, gebarbecued of gebakken- dus vandaar deze salade en de suggestie om deze op te dienen met gegrilde zomergroenten. De salade doet het ook goed met linzen, andere peulvruchten, spelt en quinoa. En omdat de dressing zo goed aan de ingrediënten blijft plakken, is deze ook ideaal om als dipsaus voor rauwe groenten of opgerolde saladebladeren te gebruiken.

Voor 4
Voor de tahinidressing
½ teentje knoflook, tot pasta gestampt met een snufje ruw zeezout
2 el lichte tahini (eerst de pot goed doorroeren)
fijngeraspte schil en sap van een ½ citroen
sap van ½ sinaasappel
½ tl heldere honing
2 el olijfolie
zeezout en versgemalen zwarte peper 

Voor de salade
2 el olijfolie
3 middelgrote courgettes (ongeveer 400gr) in plakjes van 3 mm dik
sap van ½ citroen
1 rode chilipeper, van zaden ontdaan en fijngesneden
ongeveer 125 g haricots verts, puntjes eraf
4 volle handen slabladeren
12-18 ovengedroogde tomaten of half gedroogde tomaten (indien gewenst)
handvol munt, fijngesneden (indien gewenst) 

Maak eerst de dressing. Doe de knoflook in een schaaltje met de thaini, citroenschil en sap, sinaasappelsap, honing en wat versgemalen zwarte peper en roer goed door elkaar. De dressing kan wat dik zijn en in een pasta veranderen, maar maak je geen zorgen. Je kunt hem verdunnen door er wat water door te roeren, 1 el tegelijk, tot je een romige, druipende dressing hebt. Roer er dan de olijfolie door. Proef en voeg eventueel wat extra zout en peper toe. De dressing is nu klaar voor gebruik.

Verhit de olijfolie in een grote koekenpan met antiaanbaklaag op vrij hoog vuur en bak de plakjes courgettes in gedeelten in een paar minuten, tot ze zacht en aan beide kanten bruin zijn. Schep ze in een schaal als ze klaar zijn.
Als je zo alle courgettes hebt gebakken, verdeel er dan ruim zout en peper, citroensap en chilipeper over en schep goed om. 
Breng een pan met gezouten water aan de kook. Doe de haricots verts erin, breng het water weer aan de kook en blancheer ze 1 minuut. Giet af en dompel ze in koud water. Giet weer af, dep droog met een schone theedoek en voeg toe aan de rest van de salade.

Stel de salade samen. Verdeel de bladeren over een grote ondiepe schaal en leg hier de courgettes, haricots verts, tomaten en munt op, als je die gebruikt. Besprenkel met lekker veel tahinidressing en dien op.

Bovenstaande recept is een absoluut blijvertje.
De receptbeschrijvingen zijn zeer duidelijk en de ingrediënten zijn goed verkrijgbaar. Dit boek is zeer vriendelijk in gebruik. Heeft dit boek dan geen enkel nadeel? Eentje maar: het zijn bijna allemaal bijgerechten. Je hebt dus nog je eigen fantasie nodig om er een gehele maaltijd van te maken.