Flora werkt al juridisch medewerker bij een groot kantoor in Londen. Sinds de dood van haar moeder is ze niet meer terug geweest naar haar geboorte-eiland, het Schotse Mure. Wanneer de firma waar Flora werkt een potentiële klant krijgt voor een zaak op Mure lijkt Flora voor haar baas de ideale kandidaat. De klant is niet echt populair op het eiland, omdat hij een luxe hotel bouwt voor rijke van buitenaf en zich nooit mengt onder de eilandbewoners. Nu heeft hij de hulp nodig van de eilandraad, omdat hij wil voorkomen dat er een windmolenpark vlak voor zijn resort gebouwd wordt. Flora keert met tegenzin terug naar Mure en gaat tijdelijk weer bij haar vader en broers wonen. Langzaam begint ze daar te beseffen dat het eiland waar ze zo graag vandaan wil zijn misschien wel meer haar thuis is dan Londen.

Hoewel ik al veel goede recensies over Café Zon & Zee had gelezen, begon ik niet per se met hoge verwachtingen aan dit boek. Ik vind feelgood boeken altijd wel fijn om te lezen, maar vaak volgen ze toch een beetje hetzelfde concept. Leuk, maar niet echt vernieuwend. Café Zon & Zee is daar echter heel anders in. Sowieso is de locatie waar het verhaal zich afspeelt al erg leuk. Een klein eiland waar iedereen elkaar kent en dan ook nog eens in Schotland. Niet echt een plek waar je vaak boeken over leest. Daarnaast draait dit boek, zoals vaak wel het geval is in feelgoods, niet alles over liefde. Natuurlijk komt er wel liefde in voor, maar het boek draait veel meer om de ontwikkeling die Flora doormaakt als ze terugkomt op Mure en hoe haar band met haar vader en broers zich ontwikkelt. Van een romantisch verhaal kan ik ook best genieten, maar dit was eens een keer wat anders dan je verwacht bij het genre en dat vond ik voor de verandering wel eens leuk.

Flora is een personage waar je makkelijk mee mee kan leven en het is mooi om te zien hoe ze langzaam het eiland waar ze voor wegvluchtte weer in haar hart sluit. Ook de andere personages in het boek maken ontwikkelingen door en leer je steeds beter kennen naarmate het verhaal vordert.

Jenny Colgan weet met Café Zon & Zee mijn verwachtingen te overtreffen. Vooral de plek waar het boek zich afpeelt vind ik erg fijn. Een klein eiland met prachtige natuur die Colgan ook perfect weet te beschrijven. Zo sluit je als lezer het eiland Mure en hoofdpersoon Flora in je hart.