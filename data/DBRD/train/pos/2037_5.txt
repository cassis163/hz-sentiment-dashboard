Ik vind dit boek spannend en intellectueel uitdagend. Het boek bestaat uit de levensverhalen van zes hoofdpersonen, drie uit een oudere generatie en drie uit een jongere generatie. Ieder personage heeft een uiterst interessant verhaal te vertellen, dat ook weer aansluit bij de verhalen van de andere personen. De verhalen eindigen allemaal open, met een aantal belangrijke vragen waar je als lezer zelf het antwoord op zal moeten vinden. Met een beetje moeite is het echter niet onmogelijk de ontbrekende delen in te vullen. De eerste keer werd ik overrompeld door de manier waarop de delen van het verhaal worden afgesloten, later werd ik geprikkeld om de uitdaging aan te gaan en zelf een antwoord te zoeken.

Liefde speelt een belangrijke rol in het verhaal. Sommige personages krijgen te weinig liefde, sommige te veel en soms hebben de verkeerde personen elkaar lief. Ook neemt één persoon wel heel drastische maatregelen uit naam van de liefde.

Een belangrijk deel van het verhaal wordt verteld vanuit een personage dat buiten het verhaal staat. Het verhaal van dit personage speelt zich af buiten de hoofdstukken om en heeft ook een apart lettertype. Ik had het gevoel dat niet alleen de schrijver dit personage buiten de hoofdstukken plaatst, maar dat de andere personages deze persoon ook bewust of onbewust buiten het verhaal proberen te houden. Dit blijkt echter onmogelijk.

De spanning in het verhaal zit erin dat de hoofdpersonen niet voor het geluk geboren lijken. Wanneer iets goed gaat, zit je als lezer al meteen te wachten tot het weer mis gaat. En ondanks dat de personages samen een commune vormen, zijn ze allemaal op hun eigen manier niet bepaald geschikt om als onderdeel van een groep te functioneren. Het nogal drastische plan van een van de personages, dat later voor een dramatisch en spetterend einde zorgt, levert ook de nodige spanning op. Het wordt steeds duidelijker wat het plan is, maar de vraag is of degene die het plan bedacht, echt zo ver zal gaan om het uit te voeren.

De titel van dit boek vind ik erg goed. Ik wist niet wat het betekende en werd dus al snel nieuwsgierig naar wat ermee bedoeld werd. De titel vat ook vrij goed samen wat er allemaal mis gaat in de levens van de hoofdpersonen.

Ik ben zeer onder de indruk van dit verhaal en de manier waarop het is opgeschreven. Complimenten aan de schrijver.