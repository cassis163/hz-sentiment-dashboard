In de week voor kerst wordt een postkantoor overvallen. In de rij voor het loket staan een oudere man en zijn kleinzoon. Tijdens de overval geeft de oudere man plotseling de kleinzoon aan een man die achter hen in de rij staat. Daarna gaat hij de overvaller helpen zijn tas met de buit te vullen. Als de overvaller vlucht, schiet hij de oudere man neer. De manier waarop zij woordeloos met elkaar communiceren wekt de indruk dat ze elkaar kennen. Hoofdrechercheur Alex Morrow, net teruggekeerd van zwangerschapsverlof onderzoekt de moord en de overval en ontdekt al snel dat het alarm van het postkantoor uitgeschakeld was.

Kenny Gallagher is een politicus voor de Labour partij en de verkiezingen komen er aan. Hoewel zijn ster aan het politieke firmament aan het verbleken is, heeft hij nog veel aanhang. Dan publiceert een dagblad een artikel waarin Gallagher ervan beschuldigd wordt een intieme relatie met een zeventienjarig meisje te hebben. Hij is woedend en ontkent de aantijgingen. Het onheil is echter al geschiedt en hij probeert wanhopig zijn goede naam van iedere blaam te zuiveren.

Twee politieagenten uit het team van Morrow stelen een tas met geld uit de auto van een gangster die door de twee was aangehouden. Een zeer onverstandige daad zoals al snel zal blijken.

Goden en beesten is de derde misdaadroman met hoofdrechercheur Alex Morrow in de hoofdrol. De eerste twee, In de stille nacht en Het einde van de wespentijd werden goed ontvangen. De boeken van Denise Mina zijn een genot om te lezen. Er zijn zonder uitzondering steeds meerdere verhaallijnen die aan het einde van het verhaal knap samenkomen en in Goden en beesten is dat niet anders. In dit boek zijn dat de moord in het postkantoor, de beslommeringen rondom politicus Kenny Gallagher en de politieagenten die de verleiding van het vele geld niet kunnen weerstaan. Thema's uit eerdere boeken zoals de invloed van de georganiseerde misdaad op het politiek en zakenleven, de smalle grens tussen goed en fout, verleiding en corruptie, de soms bedenkelijke rol van de pers en de animositeit binnen het politiekorps komen in Goden en beesten ook aan de orde.

De personages in het verhaal worden heel goed uitgewerkt. Voor Denise Mina lijkt dit belangrijker dan het misdaadverhaal zelf. De mensen en wat hen bezighoudt, daar gaat het om in het verhaal; waarom plegen zij misdaden, wat beweegt hen, wat zijn hun angsten, waar ligt hun kracht, waar zijn ze kwetsbaar, al dit soort aspecten worden knap in het verhaal ingepast. Het plot zit goed in elkaar maar is soms wat aan de ingewikkelde kant en dat vraagt van de lezer de nodige oplettendheid. Als je die niet hebt bestaat het gevaar dat je een paar bladzijden terug moet gaan om de draad weer op te pakken.

Goden en beesten is een goed geschreven en overtuigende misdaadroman, soms een beetje ingewikkeld maar met mooie personages. Aristoteles zei ooit:Wie niet in staat is deel te nemen in een gemeenschap, of daaraan geen behoefte heeft omdat hij zichzelf genoeg is, maakt geen deel uit van een polis, en is dus ofwel een beest of een god. Interessante vraag: wie in het verhaal zijn de goden en wie de beesten? En kunnen ze elkaars gedaanten aannemen?