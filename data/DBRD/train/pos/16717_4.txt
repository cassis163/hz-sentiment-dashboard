Marcel is al een tijd werkloos en wil graag weer aan het werk. Hij schrijft erg veel sollicitatiebrieven, maar wordt steeds afgewezen. Om een baan te krijgen als eventmanager aan de Teniersacademie vervalst hij zijn cv. De directie van de kunstacademie is erg enthousiast over zijn zijn cv en denkt met de hulp van Marcel veel contacten te kunnen leggen met kunstenaars en hun instituut wereldfaam te kunnen bezorgen.
Marcel gaat vooruitstrevend te werk en organiseert eerst op de academie zelf en later in Berlijn verschillende evenementen. Het lijkt wel of alles wat hij organiseert een succes wordt.
Bij het event in Berlijn ziet Marcel een grote rol voor kunstenares Bodine Bourdeaudâ€™hui.
Deze conferentie in Berlijn krijgt als thema The artist as a researcher. Alhoewel Marcel Bodine als belangrijkste spreekster uitnodigt, weigert zij in eerste instantie. Het thema van de conferentie spreekt haar niet aan. Zij maakt foto's met speciale effecten van haar schilderijen, een heel specifieke kunstuiting. Zij heeft een jaar niet gewerkt na de geboorte van haar zoon en is eraan toe weer te beginnen. Na verloop van tijd besluit ze,op haar eigen voorwaarden, wel mee te doen.
Al voor de conferentie wordt Herman Bubber, de directeur van de Teniersacademie, jaloers op het succes en de glorie van Marcel en het gevolg daarvan is dat Marcel er langzaam maar zeker uitgewerkt wordt, tot uiteindelijk ontslag volgt.
Glorie is de vlot lezende debuutroman van Patricia Jozef (1975), zij studeerde filosofie en schilderkunst.
Het bestaat uit twee langere delen en een kort deel. De eerste vanuit het perspectief van Marcel en het tweede vanuit Bodine.
In het eerste deel staan ook regelmatig flashbacks, die ervoor zorgen dat we het leven en de beweegredenen van Marcel vrij goed leren kennen, met name de relatie tot zijn moeder voor wie hij mantelzorger is.
In het tweede deel leren we vooral het heden van Bodine kennen en hoe zij tot haar manier van het uiten van kunst gekomen is. De conferentie in Berlijn komt aan de orde, maar de terugreis en wat dan gebeurt wordt uitgebreid belicht. Vooral daar komen karakter en gevoelens van Bodine diepgaand aan de orde.
In een kort laatste deel zien we Marcel en Bodine samen en komen veel losse draadjes uit het verhaal bij elkaar. Daar wordt ook de titel van het boek duidelijk.