De debuutroman van Nienke Pool ‘Falco en de gestolen Stympha’s’ neemt je mee naar de wereld ‘Concordia’. De voorkant met de Stympha’s is kleurrijk en uitnodigend.
Zoals op de achterflap beschreven is dit verhaal losjes gebaseerd op de mythe van Herakles. Falco lijkt echter helemaal niet op die held. Hij is een jongen uit het meest achtergebleven deel van Concordia. Hij heeft nauwelijks weet van wat er buiten zijn dorp gebeurt en is onbekend met de technologie die zijn tegenstanders ter beschikking hebben. In zijn dorp is hij niet populair door zijn onbezonnen karakter en de problemen die hij vaak veroorzaakt.

Het avontuur begint als het dorp van Falco bezoek krijgt van de Alkeiden. Zij onderdrukken de overige volkeren van Concordia en beroven hen van hun persoonlijke dieren. Voor het Moerasvolk, waartoe Falco behoort, zijn dat de Stympha’s. Deze mythische vogels hebben bijzondere krachten en iedereen van het vogelvolk is verbonden met een specifieke Stympha. Als de Stympha’s gestolen worden, besluit Falco om de Stympha’s terug te gaan halen. Deze zoektocht leidt hem door heel Concordia, waarbij hij allerlei figuren ontmoet, vrienden en vijanden maakt en het ene hachelijke avontuur naar het andere beleeft. Steeds redt hij er zich uit met hulp van zijn vrienden. Het belang van geloven in jezelf en waar je voor staat, de kracht van samenwerken en vriendschap worden als een subtiele boodschap meegegeven.

De geschetste wereld en volkeren zijn buitengewoon divers en fantasierijk. Dat wordt gaandeweg het verhaal pas duidelijk. Net als Falco ontdek je het land, de mensen met hun bijzondere gaven en de historie terwijl het verhaal voortgaat. De vele dialogen en de vlotte verteltrant maken het verhaal levendig en zorgen dat het nergens saai wordt. De lezer wordt zelfs vaak op het verkeerde been gezet, iets dat nog eens extra duidelijk wordt bij de uiteindelijke climax, waar je in volle vaart naartoe geleid wordt.

Het boek is geschreven voor jongeren vanaf 10 jaar. Geen overbodige uitweidingen en veel actie. De YA leeftijd al ver gepasseerd, weet ik, dat ik als tiener van dit verhaal had gesmuld. Daarom is te hopen, dat dit boek zijn weg naar de juiste doelgroep zal vinden.