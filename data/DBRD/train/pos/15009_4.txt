Titel : Slender Man
Auteur : Guido Eekhaut
Uitgeverij : Uitgeverij Vrijdag
ISBN : 9789460015571
Aantal pagina’s : 254

Soms kom je als lezer toevallig een boek tegen waarvan je reeds op voorhand weet dat je een verbluffend sterk ‘iets’ in handen hebt. ‘Slender Man’ is er zo één. De aantrekkingskracht van de cover, de sfeer en het gevoel dat jíj een rol speelt zorgen ervoor dat dit een thriller van formaat is.
Een donkere cover die een mystieke sfeer weergeeft. Enerzijds zie je een vrouwelijk figuur in een mistig steegje terwijl de reflecterende schaduw in een plas water een man laat zien. Het grauwe gevoel dat het kaft doet uitschijnen wordt doorheen het ganse boek doorgetrokken.
Londen. Het lijkt een dag als geen ander. Vriendin Nicky is naar haar werk, buiten is het nog donker. Charlotte (Charlie), een gepensioneerde politie officier, vult haar dagen met rondkuieren, nadenken en wachten op haar vriendin. Enkel die ene winterse ochtend, wanneer ze gluurt naar het raam bij de buren verandert alles : twee meisjes, één mes, een oude vrouw. Wanneer ze haar vroegere collega’s van de Londense politie erop afstuurt wordt er geen lijk gevonden. Het gebeuren laat haar niet meer los … ze moet en zal te weten komen wat er aan de hand was. Charlie ontdekt bij tijd en stond dat gerechtigheid een prijs kent.

Guido Eekhaut hanteert op een clevere, vloeiende wijze het vermogen om vanaf de eerste bladzijde een onderhuidse, ondraaglijke spanning in het verhaal te weven waardoor het hippe, kleurrijke leven in Londen constant bedekt wordt door een donkere waas. Interessant uitgangspunt van de auteur om vanaf de eerste zin de je-vorm te gebruiken. Als lezer voel je je nauwer bij het verhaal betrokken, jij bènt Charlie. Je volgt dus het hoofdpersonage op de voet, voelt haar ontwikkelingen. Charlie ontdekt opnieuw zichzelf, ze wordt geconfronteerd met haar eigen doortastendheid, ze heeft terug een dagopvulling.
Een mooie taalgebruik en korte, maar krachtige conversaties geven dit boek een verfijnde literaire touch. Verwacht je zeer zeker niet bloederige taferelen, het is meer een visie over de gang van zaken in de elite-maatschappij. Wie machtig is, kan zich veel permitteren. Naast het sluimerende donkere spanningsgehalte staat voornamelijk ook Charlie an-sich centraal. Je volgt haar in haar denken, haar omgang. Een vleugje sarcasme hier en daar geven af en toe wat luchtigheid teweeg wat zeer te smaken valt.
Het was een eerste kennismaking met Guido Eekhaut, maar het zal gegarandeerd niet bij deze ene keer blijven.