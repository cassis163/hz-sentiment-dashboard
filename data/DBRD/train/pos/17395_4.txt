Beste Reiziger is een heerlijke droog-komische, vette knipoog naar Calvino, de (alternatieve) toeristenindustrie en al die in menselijke ellende badende wereldverbeteraars. Max is het tegenovergestelde van de liefhebber van de ongebaande (maar desondanks platgetreden) vakantiepaden en houdt er al helemaal niet van om de ellendigheid van in absolute armoe en onrechtvaardige omstandigheden levende mensen te aanschouwen. Het vermijden van alle ongemak en emoties is dan ook de oorzaak van de breuk met zijn jeugdvriend Erik. Op het moment dat hij een baan in zijn schoot geworpen krijgt als samensteller van reisgidsen, is dat voor Erik, zelf een bekend journalist die de wereld afreist om overal de gruwelijke onrechtvaardigheden aan de kaak te stellen, de druppel die de emmer doet overlopen en reden om de vriendschap af te breken.

Zelfs deze wereldbaan is voor Max nog teveel moeite. Hij neemt regelmatig een loopje met de waarheid, door andere reisgidsen en Google te gebruiken voor de beschrijving van de diverse bezienswaardigheden in plaats van die op basis van eigen ervaringen te beschrijven. Maar dan geeft hij op verzoek van zijn baas Victor, Linda een beginnende collega van hem, een lift naar Wales. Linda weet Max diep te raken en hij besluit zijn opdracht om Ierland te beschrijven serieus te nemen. In het gezelschap van de aanstaande Beste Reiziger en de imaginaire Linda, die hij in het echt maar niet via de telefoon te pakken kan krijgen, reist hij met een nieuwe blik door Ierland.
In tegenstelling tot voorheen, besluit hij om zelf de Skellig Islands en het daarop gevestigde Christelijke klooster uit de 6de eeuw te bezoeken, maar het loopt uit op een deceptie. Max voelt zich niet meer de gids, de weg in het toeristendom, maar beseft dat hij de weg kwijt is. Als hij dan ook nog door Victor op de hoogte wordt gesteld van het overlijden van Erik, afgeslacht in Tsjaad, raakt Max het spoor echt bijster. Linda's invloed vervaagt, terwijl Erik meer en meer zijn gedachten in beslag neemt.

Al die tijd neemt Max zijn Beste reiziger op sleeptouw en maakt die reiziger niet alleen deelgenoot van zijn zielenroerselen, maar gunt deze ook een blik op het prachtige zuidwesten van Ierland. Max zou Max echter niet zijn, als hij zelfs die trouwe Beste Reiziger niet in de steek zou laten.