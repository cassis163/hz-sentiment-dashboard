Matthias Devriendt is verhuisd. Hij zit net twee weken op zijn nieuwe school en voelt zich daar totaal niet thuis. Zijn nieuwe school is veel groter en hij vindt het vreselijk om als nieuweling op een school te komen waar iedereen elkaar al kent. Gelukkig krijgt hij toch twee vrienden, Dante en Rani. Dante en Rani zijn net als Mathias buitenbeentjes. Dante is superslim en Rani een beetje apart.  

Wanneer er een iPhone wordt gestolen wordt Rani daarvan beschuldigd. Mathias wil haar onschuld bewijzen en samen gaan de drie vrienden op onderzoek uit.  

Jo Claes is een Vlaamse auteur. Hij is leraar Engels en Nederlands. Hij heeft meerdere misdaadromans geschreven. Ooit beloofde hij in een interview dat vroeg of laat de wereld van het onderwijs de achtergrond zal vormen van één van zijn misdaadromans. Niet voor mietjes is zijn eerste jeugdboek, en het speelt zich af op een middelbare school. Het lijkt er op dat Claes zijn belofte is na gekomen.  

Dante en Rani zijn twee slimme kinderen. Dante is de slimste van de klas, hij loopt altijd met zijn iPad rond en draagt een brilletje met ronde kleine glaasjes. Hij wordt altijd Harry Potter genoemd, wat hij natuurlijk helemaal niet leuk vindt. Rani is een beetje een apart meisje. Ze draagt vreemde kleding en kent veel moeilijke woorden. Rani houdt zich vaak afzijdig en is vaak in een boek verdiept. Veel mensen lachen haar uit, maar Matthias snapt niet waarom, hij wil meer over Rani te weten komen.  

Het boek leest vlot weg. Matthias wil Rani helpen, maar hij ondervindt veel weerstand, het probleem wordt steeds groter. Je zou verwachten dat er flink meer spanning in het verhaal komt, maar dit valt tegen. De echte spanning komt pas aan het eind, wat het door willen lezen niet bevordert. Voor jongere lezers is dit geen probleem, maar voor de iets oudere lezer kan dit een klein probleempje zijn.  

Niet voor mietjes is een boek met een boodschap. Aan het begin van het boek wordt het verhaal ‘De barmhartige Samaritaan’ verteld. Dit verhaal staat in het Nieuwe Testament van de Bijbel. De achtergrond van het verhaal is dat we andere mensen moeten helpen als ze in nood zijn, maar ook als ze dat niet zijn. Dit thema komt meerdere keren terug in het boek. Matthias wil de onschuld van Rani bewijzen, hij wil haar helpen. Je kan eigenlijk zeggen dat Matthias een beetje een barmhartige Samaritaan is. Claes wil je iets meegeven. Er zijn heel veel geloven in de wereld, maar wat je ook gelooft, of niet gelooft, een ander helpen is belangrijk.