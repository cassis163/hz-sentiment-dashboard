Waar Sara eindigt, gaat Benissa verder… Deel 2 van De mooie moorden is voor mij af, zo goed geschreven, spanning goed opgebouwd dat je tot de laatste pagina je nagels afkluift (als je een nagelbijter bent natuurlijk).
Philip Le Bon verdient hier een applaus en behoort tot de top van thrillerauteurs.
Sara was een hard en ruw debuut met heel veel details om alles voor iedereen verstaanbaar te houden want de wereld van de farmacie en IT is een kluwen van vakjargon. Voor sommigen werkte dit misschien een beetje storend, maar ik heb het liever goed uitgelegd dan dat ik met een woordenboek naast een thriller moet zitten om alles te begrijpen.
Omdat er al zoveel termen uitgelegd waren in deel 1, kon Philip in Benissa zich ten volle geven aan het verhaal. En het heeft zijn vruchten afgeworpen. Beschouw De mooie moorden als een diamant… Sara is van een ruwe diamant naar een mooi gepolijste gegaan met Benissa :)
Prachtig begin waar we een kijk krijgen hoe Benissa een moordmachine/griet wordt, mooi verweven met de gebeurtenissen naar Sara toe. Tussendoor krijg je de jacht op CJ met de nodige humor… en dan komt “le moment suprême”… En nee, hier ga ik echt niets over zeggen, dit moet je zelf beleven.
Laat je meevoeren op de rollercoaster van spanning en angst en ontdek zo snel mogelijk deel 2 van De mooie moorden – Benissa.
Voor mij heeft dit boek alles, maar ook àlles om het internationaal te maken, en ben er vrij zeker van dat uitgeverij Lannoo dit ook zo aanvoelt.
Doe zo verder Philip, en wie weet, moeten we in de toekomst misschien aanschuiven om een interview van je te bekomen ;)