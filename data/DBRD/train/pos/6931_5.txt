De Noorse schrijver Jørn Lier Horst heeft een politieserie opgebouwd rondom inspecteur William Wisting en zijn dochter, de journaliste Line Wisting.
De vorige twee delen die in Nederland verschenen (in Noorwegen deel 7 en deel 8) waren op zich wel aardig, maar toch een stuk minder spannend dan dit meer dan voortreffelijke deel. Kortom, ik was aangenaam verrast.

Het verhaal moet een beetje op gang komen. William en Line zijn beiden bezig met een eigen onderzoek. Een eenzame man die al vier maanden alleen en dood in een huis ligt, is een journalistiek onderwerp voor Line. William heeft een onderzoek rondom een dode man in een bos, die ook al enige tijd dood is. Gaandeweg bekruipt je een bijzonder onaangenaam gevoel.
Dan komt het verhaal in een stroomversnelling. Zoals zo vaak bij Scandinavische boeken. De adrenaline van de lezer gaat beduidend omhoog, als hij de impact leest van wat hij of zij leest. Echt, de haren rijzen je te berge. Terwijl, Horst dit helder en onderkoeld opschrijft, klopt het hart in je keel. Het kan behoorlijk duister zijn in de ongerepte sneeuw van Noorwegen. En als eenmaal de put opengaat...

Horst heeft met De Kluizenaar een prachtig plot bedacht met een oplopende spanningsboog. Het verhaal zou een goed uitgangspunt zijn voor een spannende Scandinavische serie. En misschien komt hij er ook wel. Voor thriller en detective liefhebbers is dit boek een onverwachte maar echte aanrader.

Helaas, zo heb ik begrepen komt er nog maar één deel in Nederland uit. Want, de karaktertekening van dochter en vader komen in dit boek ook beter uit de verf. En Horst kan spannende boeken schrijven.
In dit boek, maakt Horst de vergelijking met Henning Mankell mijns inziens waar.
Ik waardeer het boek met vijf sterren.