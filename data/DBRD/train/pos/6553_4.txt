Den döende detektiven (De stervende detective) of Het laatste woord van de Zweedse schrijver Leif. G.W. Persson is één van de decemberboeken van de FB-page 'Literatuur uit het hoge Noorden'. Het is mijn eerste boek van deze auteur die nochtans heel veel succes kent in eigen land. Dit boek is de negende thriller (eerder detective) van zijn hand. Nu speelt zijn personage Lars Martin Johansson, de nu gepensioneerde chef van het nationale politiekorps opnieuw de hoofdrol (afwisselend met anti-held Inspekteur Evert Bäckström).
Lars belandt na een beroerte te hebben gehad in het ziekenhuis, waar hij een verhaal krijgt te horen van zijn behandelende arts over een reeds lang verjaarde zaak die tijdens het verloop ervan best veel stof deed opwaaien. De zaak gaat over de verkrachting en de moord van de 9-jarige Yasmine. De vader van deze vrouwelijke arts, een dominee, zou in de loop van zijn carrière een biecht hebben gehoord waardoor deze gruwelijke misdaad mee opgelost had kunnen worden. Namen gaf de dominee zijn dochter echter niet. Of sprak ze niet de volledige waarheid?
Het verhaal speelt zich feitelijk grotendeels af in de sofa van Lars omdat hij het in zijn nieuwe niet meer zo bourgondische leven leven een pak rustiger aan moet doen en zijn oude ongezonde leventje niet zomaar meer mag oppakken. Uiteraard lukt dit voor oude vossen zoals hem niet altijd... Hij heeft wel enkele helpers die hem daarin moeten bijstaan en hem ook assisteren om deze zaak mee op te lossen. Het verhaal vordert dan ook traag maar zeker. Zelfs als de dader bekend wordt, wordt niet meteen duidelijk wat er zal gebeuren en verschuift de aandacht naar het dilemma tussen hoe recht doen gelden in een rechtsstaat en rechtvaardigheid. Dat kan je ook wel verwachten van een professor in de criminologie als Persson uiteraard. Ik vond dit boek origineel, zeer goed geschreven met een aparte wat humoristische stijl, zin voor detail en met uit de wol geverfde karakters. Ik kijk er naar uit om meer van deze reeks te lezen! Met dank aan de films 'En pilgrims död' en 'Den fjärde mannen' stelde ik me trouwens ook steeds één van Zwedens beste acteurs Rolf 'Roffe' Lassgård voor in de rol van Johansson, een leuke bijkomstigheid toch.