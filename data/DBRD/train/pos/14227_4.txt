Zowel Mats Strandberg als Sara B. Elfgren waren al eerder actief met schrijven, Mats is journalist en Sara is scenarioschrijfster, maar het Zweedse tweetal besloot de krachten te bundelen en een boek te schrijven. Het resultaat van deze samenwerking, De cirkel, is niet alleen het Young Adult thrillerdebuut van beide schrijvers, maar ook het eerste deel in een spannende trilogie  fijn om te weten voor lezers die na dit spannende eerste deel meer willen lezen.
De cirkel vertelt het verhaal van zes meisjes, die van elkaar verschillen als dag en nacht, maar door het lot toch bij elkaar worden gebracht en gedwongen worden samen te werken. Er gebeuren vreemde dingen in Engelsfors, het stadje waar ze wonen, en het lijkt er op dat zij daar wel eens iets mee te maken zouden kunnen hebben. Tegen hun zin in en ieder ook bezig met eigen problemen worden de zes gedwongen elkaar te helpen en samen te strijden tegen iets wat wel eens veel gevaarlijker kan zijn dan ze eerst denken.
Vanaf het begin rukt De cirkel je met de vreemde dood van een personage mee in een stroomversnelling van elkaar opvolgende spannende gebeurtenissen. Al na een paar hoofdstukken is het lastig het boek nog weg te leggen en wil je weten wat er verder staat te gebeuren en hoe het af zal lopen met het zestal. Doordat je met alle personages mee kunt kijken, zie je alle kanten van het verhaal en voel je je bijna zélf een Uitverkorene, zoals de meisjes genoemd worden.
Af en toe zijn de ietwat kinderachtige problemen die de meisjes thuis hebben in vergelijking met de grote strijd die de zes moeten leveren wat storend en vertragen ze het verhaal, maar verder leest het verhaal lekker weg. Mats en Sara hebben een fijne schrijfstijl en weten je als lezer steeds op het verkeerde spoor te zetten wat betreft de oorzaak. Je weet niet meer dan de personages en zit daardoor net zo in spanning als zij zelf op sommige momenten.
Als enkele draadjes wat beter waren afgerond  wat overigens nog in een volgend boek kan gebeuren  en er wat minder op details zou worden ingegaan was De cirkel vijf sterren waard geweest. Vier sterren omdat het toch goed in de buurt komt van een prijswaardig boek!