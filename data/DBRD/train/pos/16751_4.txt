Dit boek bestaat uit een aantal zeer trieste verhalen: ongewenste kinderloosheid, de dood van een kind/broer, abortus, adoptie, een kind dat zich niet begrepen voelt door een overbezorgde moeder, een moeder en kind op de vlucht. Celeste Ng weet deze verhalen met elkaar te vervlechten tot een prachtig verhaal dat niet triest is. In eerste instantie lijken het afzonderlijke verhalen, maar langzamerhand worden de onderlinge verbanden duidelijk.
Dit boek gaat vooral over moederliefde. De liefde van een moeder voor een kind, of dat nu je eigen vlees en bloed is of het kind van een ander waar jij de zorg voor hebt.
Celeste Ng neemt je mee in morele dilemmaâ€™s en laat je beide kante zien: hoe geweldig het is om eindelijk een adoptiekind te krijgen als je jaren hebt geprobeerd zwanger te worden, maar ook hoe vreselijk het is om een kind af te moeten staan. Hoe je als moeder over bezorgd kunt zijn over een kind dat als baby een slechte start heeft gehad, maar ook hoe dat voor het kind een verstikkende werking heeft waardoor het zich alleen maar meer gaat afkeren. Hoe je uit liefde voor je kind met haar op de vlucht gaat en steeds verder trekt, terwijl het kind op een gegeven moment behoefte krijgt aan meerdere relaties dan alleen met haar moeder.
Kleine brandjes overal is een heerlijk boek. Goed en vlot geschreven, interessant, spannend en het zet je aan het denken.