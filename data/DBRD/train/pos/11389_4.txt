Bling Bling 2, De Zaventemmers is het vervolg op Bling Bling 1. Hoewel ik deel 1 nog niet gelezen heb was deel 2 prima als zelfstandig deel te lezen.
Uiteraard zijn er verwijzingen naar de diamantroof uit het eerste deel maar de personages en huidige gebeurtenissen worden dusdanig beschreven dat er een geheel nieuw verhaal ontstaan is.

In het boek worden meerdere verhaallijnen beschreven die elkaar in een razend tempo afwisselen en waardoor je wilt blijven lezen. Doordat iedere nieuwe paragraaf wordt aangeduid met de locatie van het verhaal blijft het duidelijk over welk deel van het verhaal je leest.

Er komen heel wat personages voorbij maar door de snelheid van het afwisselen van de paragrafen is dat niet storend of verwarrend en in geval van nood staat er achterin het boek nog een duidelijk overzicht wie wie is.
Dit voorkomt dat je terug moet zoeken in het boek, mocht je dit toch willen doen (omdat je de vorige avond eigenlijk net iets te moe nog door bent blijven lezen) dan is het handig dat de diverse episodes ook nog duidelijk gemerkt zijn met een gekleurde tussenpagina wat het terugzoeken vereenvoudigd.

Na het lezen van dit boek heb ik pas de recensies over het eerste deel gelezen en zag daar regelmatig vermeld worden dat het geen echte thriller zou zijn maar beter omschreven wordt als "misdaadroman" . Ook voor het tweede deel dekt die term de inhoud inderdaad beter. Een spannend verhaal met thrillerachtige trekjes.
Het verhaal is ook nog eens heel aannemelijk, zelden te overdreven of ongeloofwaardig, en natuurlijk is het realistisch. Diamantroof is een bekende misdaad en het big brother effect van de mobiele telefonie is iets waar je dagelijks over hoort of leest of dit zelfs zelf ervaart tijdens internetgebruik.

Ik, als Nederlandse, had geen moeite met de vele Belgische woorden en uitdrukkingen, door de context van het verhaal begrijp je prima wat er bedoeld wordt. Het Belgische taalgebruik is dus totaal niet storend, de meerdere slordige spelfouten en dubbele of juist vergeten woorden zijn dat helaas wel.

Al met al een boek dat ik zeker kan aanbevelen. Ik ga deel 1 absoluut alsnog lezen en ik kijk nu al uit naar deel 3 in deze serie. De schrijver heeft aangegeven dat er maar drie delen in de Bling Bling serie zullen verschijnen. Hopelijk weet de heer Van der Cruysse daarna een even spannende nieuwe serie te creeÃ«ren!