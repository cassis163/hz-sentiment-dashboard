In “kom je mee” volgen we Nesta. Als hij zijn zwemdiploma A haalt, krijgt hij een ingelijste foto van zijn kat Bardo. Deze kan hij dan op zijn kamer bij papa hangen, want als Nesta bij papa is mist hij zijn beste vriend heel erg. Nesta zijn ouders zijn gescheiden en Nesta vindt dat best wel moeilijk. Waarom kan en mag Bardo niet met hem mee naar papa? Op een dag neemt Nesta zijn kat Bardo dan ook stiekem mee in zijn gymtas. Eerst mee naar school en daarna mee naar papa zijn appartement. Dat gaat allemaal niet eenvoudig, want Bardo zit niet graag stil. Eenmaal bij papa maakt Bardo wel meteen vriendjes met de poes van de buurvrouw..

“Kom je mee” is een verhaal over jongetje Nesta en zijn ouders zijn gescheiden. Een scheiding is een onderwerp dat ik nog niet veel gelezen en gezien heb in prentenboeken. Het verhaal heeft een originele insteek. Door het gemis van zijn kat goed in beeld te brengen, ligt de nadruk niet zo op de ouders. Dat is erg sterk aan dit verhaal. Juist door andere dingen te benadrukken, krijgen kinderen een goed beeld van wat het nu inhoud als je ouders uit elkaar zijn en je woont in twee verschillende huizen. Twee compleet verschillende levens die toch uiteindelijk samen gaan. Doordat je het verhaal leest vanuit Nesta kunnen kinderen zich goed inleven en begrijpen ze ook beter wat kinderen van gescheiden ouders voelen en denken. Het laat goed zien welke consequenties een scheiding voor kinderen heeft. Het is absoluut een belangrijk onderwerp dat op deze manier toch wat meer duidelijkheid schept. Of kinderen nu ouders hebben die bij elkaar zijn of niet, het is absoluut een prentenboek dat fijn is om eens gelezen te worden. Daarnaast leest het verhaal heel erg prettig en vlot weg en is het absoluut fijn om dit eens voor te lezen of samen te lezen.

De illustraties van Grootzus in “kom je mee”, zijn toch wel heel erg opvallend. Het is meer een soort van kunst. Ze zijn druk, heel kleurrijk en vol met details en patronen. Het is een beetje een chaos, wat ook wel weer heel mooi de emoties versterkt die het verhaal laten zien. Nesta snapt het allemaal nog niet zo goed, het is allemaal in het begin nog een beetje gek en onwennig. Juist dat zie je heel mooi terug in de illustraties. Je ziet naarmate het verhaal vordert dat Nesta steeds meer zijn draai aan het vinden is in zijn nieuw leven. Dat is ook wel een mooie boodschap in dit prentenboek, alles kost tijd maar uiteindelijk gaat iedereen zijn weg er wel in vinden.

Kortom, een verhaal met een belangrijk onderwerp dat iedereen eens samen met zijn/haar kinderen zou moeten lezen. Prachtige drukke en kleurrijke illustraties die perfect passen bij het verhaal. De combinatie tussen beeld en tekst is gewoon erg sterk. “Kom je mee” is een aanrader voor alle kinderen, met of zonder gescheiden ouders!