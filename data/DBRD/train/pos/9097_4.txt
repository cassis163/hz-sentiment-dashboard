Kinderpsychologe Iris heeft haar leven weer behoorlijk op orde. Haar praktijk in Den Haag loopt goed en ze brengt tijd door met haar vriendinnen Didi en Lein. Het enige dat ze mist is een leuke man in haar leven. Dat gemis wordt haar nog duidelijker als haar vriendinnen zwanger raken en Iris het gevoel heeft dat ze er niet echt meer bij hoort. Om haar sociale leven een boost te geven, laat ze zich door een collega overhalen om mee te gaan naar klein toneelgezelschap. Voordat Iris het weet krijgt ze een rol in haar maag gesplitst met alle gevolgen van dien.

Met Miss Verstand heeft Astrid Harrewijn een boek neergezet waar in een snel tempo van alles gebeurt. Misverstanden en hilarische momenten rollen over elkaar heen. Natuurlijk blijft ook een portie ellende niet uit. Verkeerde keuzes die leiden tot een opeenstapeling van geheimen. Op sommige vlakken wel voorspelbaar, er komen de nodige mannen voorbij, maar welke gaat het nu worden?

De af en toe wat serieuze Iris wordt goed afgewisseld met grappige bijpersonages en zelfs door een koffiemachine die de naam George draagt.

Opvallend is dat Astrid haar personages zo ‘gewoon’ neerzet. Hard werkende single vrouwen van net in de dertig die zoals het een goede chicklit betaamt, op zoek zijn naar de man van hun dromen.

Al met al een uitstekende afsluiting van dit drieluik.