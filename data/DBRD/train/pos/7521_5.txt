In de Volkskrant van 22 oktober 2015 vertelt Willem Meijer, grootmeester van de orde van vrijmetselaars over een gebeurtenis die plaatsvond in 1988. Één van de leden onthult zijn medebroeders 17 moorden te hebben gepleegd. De vrijmetselaars besluiten om hun eed van geheimhouding niet te breken en geen aangifte te doen bij de autoriteiten. Anne-Gine Goemans krijgt eerder lucht van dit verhaal en gebruikt het gegeven in haar nieuwe roman Honolulu King.
In de roman wordt het levensverhaal opgetekend van een oude man Hardy die in de oorlog in Indonesië heeft geleden onder de bezetting van de Japanners. Na de oorlog wordt zijn volledige familie afgeslacht door revolutionaire Indonesische jongeren, vanwege de Nederlandse vader van Hardy.
Hardy verhuist naar Nederland, verwerft als steelgitaar speler in het hawaïgenre bekendheid, trouwt met een oogverblindende schoonheid en start een toko. Het verhaal speelt zich af op het moment dat Hardy 80 jaar is. Samen met zijn vrienden George en Cok haalt hij herinneringen op aan zijn muzikale loopbaan. Zijn kleindochter Synne beluisterd met graagte de cassettes waarop Hardy de oorlogservaringen van mensen uit Indonesië heeft vastgelegd. De voortschrijdende dementie van de vrouw van Hardy drijft hem naar de vrijmetselarij, waar hij op een dag zijn verleden prijsgeeft en 9 moorden bekend.
De roman geeft in 31 hoofdstukken op een fantastische wijze inzicht in de levens van de beschreven personen. De veelheid aan thema's die hierbij worden aangeroerd zijn onder meer vriendschap, herinneringen, vervreemding, liefde, wraak en vergeving. Het boek leest uiterst plezierig, naast de alwetende verteller wordt ook vanuit het perspectief van de diverse personages verteld. De sfeer die de schrijfster weet op te roepen en de diepgang van de personen, maar zeker ook het spannende effect zuigen je als lezer het verhaal in. Op het einde krijgt het verhaal nog een verrassend einde. Al met al een schitterend boek dat van harte aanbevolen kan worden.