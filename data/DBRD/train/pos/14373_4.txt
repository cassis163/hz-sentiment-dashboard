geschiedenis en een goed verhaal,
De Fransen Eric Giacometti en Jacques Ravenne leverden eind vorig jaar al een geslaagd visitekaartje af in de vorm van hun debuut Het schaduwritueel. En nu ligt hun tweede boek in de winkelrekken. Hoewel ze vasthouden aan het personage van commissaris Antoine Marcas, en er een paar kleine verwijzingen zijn naar hun eersteling is dit werk makkelijk als een op zichzelf staand verhaal te lezen.
Op Sicilië worden de lichamen van een collectieve moord van sekteleden gevonden: vijf mannen en vier vrouwen. In Parijs verliest een vooraanstaand politicus, en logelid, zijn verstand. Hij krijgt waanideeën en begint te raaskallen. Commissaris en vrijmetselaar Antoine Marcas krijgt, tegen zijn zin, de opdracht om het gedrag van de politicus te onderzoeken en de ware oorzaak ervan te achterhalen. Per toeval ontmoet hij Anaïs, een jonge vrouw die beweert ontsnapt te zijn aan de gruwelen op Sicilië en al snel blijkt dat er een link bestaat tussen de sekte en datgene wat de politicus overkwam. Antoine en Anaïs willen, elk met hun eigen drijfveren, deze zaken volledig en zonder losse eindjes ophelderen. De zaak leidt hen naar Venetië, de stad waar iets meer dan tweehonderd jaar geleden de wereldberoemde Casanova vandaan kwam.
Door gebruik te maken van korte hoofdstukken en een zeer vlot lezend taalgebruik hebben de auteurs een verhaal gecreëerd dat met een enorme vaart aan de ogen van de lezer voorbij trekt. Maar ook het gebruik van voldoende actiescènes en het niet uitdiepen van de meeste personages draagt zijn steentje hiertoe bij. Eigenlijk wordt alleen Anaïs van een volledige achtergrond voorzien, wat doet vermoeden dat we haar zullen weerzien in een volgend werk. Marcas, die we al kenden, worstelt in het begin van dit verhaal met een kleine midlife crisis, die doeltreffend geschetst wordt.
Daar waar in Het schaduwritueel de nadruk lag op het introduceren en het in een positief daglicht stellen van de vrijmetselarij bij de profanen of niet-logeleden, daar krijgt de lezer in dit werk een paar glimpen te zien van de andere, niet zo nobele, kant van de loge-medaille. Zo krijgt Marcas te maken met inmenging van de loge in zijn onderzoek en hij moet ook vaststellen dat niet alle vrijmetselaars hun broeders belangeloos helpen. Maar deze vlekjs op het blazoen van deze organisatie dragen dan weer bij tot de geloofwaardigheid van het geheel.
Voeg daar nog een intelligent plot aan toe dat doorregen is met schilfers mystiek en de geschiedenis van, s werelds grootste verleider, Casanova en voeg daar tevens aan toe de tot de verbeelding sprekende plaatsen Parijs, Granada en Venetië, die als decor dienen voor het verhaal. Dan kan er alleen maar besloten worden dat Het Casanovamanuscript een bevestiging is van het schrijverstalent van de heren Eric Giacometti en Jacques Ravenne.