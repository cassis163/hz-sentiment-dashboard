Eens in de zoveel tijd lees je een boek dat je bij blijft, zelf al ben je inmiddels drie of vier boeken of een langere tijd verder. Dit is zo'n boek voor mij. Een pareltje.

De zomer van 1998, op een strand van Zuid-Korea. Een meisje, de half Afro-Amerikaanse en half Zuid-Koreaanse Soo-min bevind zich als uitwisselingsstudente met haar vriendje op het strand. Ineens is er vreselijke chaos en Soo-min en het vriendje verdwijnen. Er wordt nooit meer iets van hen vernomen. Niemand weet of ze dood of levend zijn.
Jenna, de tweelingzus, blijft vertwijfeld achter in Amerika. Zij blijft altijd geloven dat haar zus nog leeft en probeert uit te zoeken wat er met haar gebeurd is.
Vanwege haar achtergrond, haar studie en werk, en haar persoonlijke reden wordt zij door de CIA benaderd om hen te helpen bij een opdracht. Een Noord-Koreaanse delegatie komt naar Amerika en de regering wil graag bepaalde inlichtingen hebben. Uiteindelijk stemt Jenna toe, in de hoop niet alleen haar land te kunnen dienen maar zo dichter bij de mensen te komen die haar kunnen vertellen wat er met Soo-min gebeurd is.
De tweede verhaallijn gaat over een vrouw in Noord-Korea, mevrouw Moon, en haar belevenissen en leven onder het juk van de Noord-Koreaanse totalitaire dictatuur. Hoe is het voor een gewone burger om op het randje van slavernij te leven? Welke ontberingen ervaren zij? Deze verhaallijn vond ik heel aangrijpend. Aan de hand van haar levensverhaal krijg je meer inkijk in hoe de Noord-Koreanen tegenover bepaalde zaken staan. Af en toe vreselijke momenten, die me naar adem deden happen. Een hoop eye-openers. Informatie over Noord-Koreaanse tradities, feiten en geschiedenis waarvan ik het bestaan niet eens vermoedde.
De derde rode draad vertelt het verhaal van Cho. Cho is een hooggeplaatste politicus, die deel uitmaakt van de delegatie die naar Amerika gaat. Cho heeft, zoals alle Noord-Koreanen, een gruwelijke hekel aan alle kapitalistische Amerikaanse varkens en steekt dat ook niet onder stoelen of banken.
Hoe kan Jenna in Godsnaam doordringen tot de mannen die bij deze delegatie horen, om een stukje vertrouwen te winnen en informatie te verkrijgen? Een moeilijke taak.

Het verhaal voert je van Amerika naar Parijs, en Noord-Korea. Als Jenna naar Noord-Korea gaat, onder de dekmantel van haar opdracht, zet ze daar zo goed en kwaad als het kan haar speurtocht voort. Als zij ontdekt wat er met Soo-min is gebeurd is het mogelijk al te laat.
Inmiddels gebeurt er iets verschrikkelijks in het leven van Cho, dat zijn leven volledig op zijn kop laat staan en waardoor hij tot nieuwe inzichten komt.
De verhaallijnen wisselen zich mooi af, en langzaam maar zeker merk je dat er naar een hoogtepunt wordt toegeschreven.
De verhaallijnen komen tegen het einde heel mooi bij elkaar.
Afgezien van een scene die nogal ongeloofwaardig overkomt vond ik dit een boek dat bol stond van de emoties, informatie en spanning.
Dit boek is een aanrader voor iedereen die van avontuurlijke thrillers houdt, met als achtergrond het leven in een land waarvan bijna niemand weet wat er zich allemaal afspeelt, omdat het bijna ondoordringbaar en onbekend is.
Van mij vijf sterren, en ik kijk uit naar een vervolg.