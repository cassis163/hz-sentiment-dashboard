Volgens iedereen heeft oorlogsveteraan Niels Oxen de overtocht naar Zweden niet overleefd, maar wonderbaarlijk is hij aangespoeld op een eiland en gevonden door Tessa (dokter Theresa Lövgrin) die hem bij haar thuis laat herstellen van zijn verwondingen.
Niels is tevreden met het rustige teruggetrokken leven dat hij op Klöverön in de Zweedse archipel leidt. Oxen heeft net als in “De schaduwmannen” (het vorige deel) ook in dit verhaal de naam Dragos aangenomen. Tessa voelt aan dat hij wat verbergt, maar stelt geen vragen.
Dan ontdekken de leiders van het geheime netwerk Danehof dat hij nog steeds in leven is en een actie wordt gestart om hem alsnog te vermoorden.
De groepering Danehof is echter niet de enige die jacht op hem maken, want de politie wil hem arresteren in verband met een moord die hij gepleegd zou hebben.

Oxen vraagt aan Tessa of haar aanbod van de houtzagerij in Haparanda nog geldig is om daar zo anoniem mogelijk verder te gaan met zijn leven. Hij beseft dat dit niet de juiste weg voor hem is, want anders zal hij voor altijd blijven vluchten, en daarom besluit hij de confrontatie aan te gaan.

In z’n eentje kan hij dat niet en hij doet een beroep op zijn vroegere baas Axel Mossmann en Margrethe Franck.

In de vorige twee delen “De hondenmoorden” en “De schaduwmannen” was ik in de ban geraakt van het verhaal en de adembenemende schrijfstijl. In “Bevroren vlammen” weet Jens Henrik Jensen er nog een schepje bovenop te doen.

Het gevecht tegen de leden van de Danehof-groep zorgt weer voor een oplopende spanning tot en met een adembenemende climax met een onverwachte wending, die het verhaal naar een nog hoger niveau tilt.

Aan de hand van regelmatig terugkomende terugblikken wordt steeds duidelijker waar het verhaal naar toe gaat in een gevecht waarbij de smerige politiek van hooggeplaatste personen een grote en belangrijke rol speelt.

De personages worden in dit deel nog verder uitgediept, waardoor ik meteen weer met hen meeleefde. Emoties worden krachtig weergegeven en dat maakt ze nog sterker dan ze al waren.

“Bevroren vlammen” is een ijzersterk slotstuk van een trilogie waarvan de verhaallijnen vloeiend in elkaar overlopen vol actie, spanning, en bedrog.