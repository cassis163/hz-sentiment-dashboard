In dit tweede deel van de trilogie keert Josefien na haar scheiding samen met haar dochter Penny vanuit Engeland terug naar huis in Den Haag. Ze nemen hun intrek bij Josefiens tweelingzus Barbara. Voor haar voorlopig geen nieuwe relatie en zeker niet meer met een Engelsman. Ze gaat werken bij haar nicht Eva, in restaurant De Franse slag, bekend uit het eerste deel van deze trilogie. Haar ultieme droom is een vegan patisserie in Den Haag. Maar dan ontmoet ze toevallig Luke Lovegrow, een Engels parlementslid. Na een aantal toevallig uiterst ongelukkige ontmoetingen treffen ze elkaar in een café en raken in een zeer verhitte discussie. Ze staan lijnrecht tegenover elkaar, Luke lid van de conservatieve partij de Tory’s en vleeseter, en Josefien overtuigd vegan, feministisch en vooruitstrevend. Geen optimale basisvoorwaarden voor een relatie. Krijgt deze liefde een kans?

Een heerlijke feelgood met veel links naar de actualiteit, namelijk de Brexit, veganisme en feminisme. Het leest lekker vlot en heeft een portie humor op z’n tijd. Een genot om te lezen. Ik kijk uit naar het derde deel.