Ik mocht dit boek lezen voor de Hebban leesclub en ik heb mij ingeschreven omdat ik wilde weten hoe de auteur een persoon die in de Bijbel zo’n belangrijke rol speelt naar Leiden haalt. Daarin speelde een stukje voorzichtigheid omdat het voor mij als Christen gevoelig ligt als verhalen uit de Bijbel opnieuw worden bekeken en beoordeeld.
Eigenlijk is het heel actueel, we moeten ergens met ons afval heen dus worden er in Leiden ook ondergrondse containers geplaatst. Met een feestelijke opening. Dan loopt alles mis, de burgermeester valt in een diep gat en Peter de Haan springt er als het ware achteraan. Hij is de Nederlandse versie van Robert Langdon uit de verhalen van Dan Brown en hij gaat op onderzoek uit.
Daarbij stuit hij op een ondergronds labyrint maar voordat hij daar rustig achteraan kan gaan wordt hij opgejaagd door de politie die hem verdenkt van moord.
Er volgt een race tegen de klok als er nog een belangrijk persoon verdwijnt.
Dit verhaal wordt afgewisseld met verhalen over Paulus, een priester Tiny en visioenen waardoor het aan de ene kant wel een beetje spanning en vaart verliest maar aan de andere kant wordt je echt in het verhaal achter het labyrint gezogen. Je hoeft niet te googelen naar informatie, alles staat in dit boek inclusief voetnoten en verwijzingen.
Er is wat mij betreft een groot verschil met Dan Brown; Jeroen Windmeijer schrijft over een gedeelte uit de Bijbel en versterkt het een en ander met algemene geschiedenisfeiten maar hij stelt nooit de verhalen ter discussie. Je mag zelf bepalen wat je ermee doet. Daarom zal het nooit kwetsend overkomen op de mensen die wel geloven. Het laat je nadenken of er inderdaad toevalligheden zijn of complottheorieën en in hoeverre wij daardoor beïnvloed worden.
Het is een puzzeltocht door Leiden terwijl ik heerlijk op de bank zit. Ik ben ook erg benieuwd hoe hij dat met zijn debuut over Petrus heeft gedaan.
En als je na het lezen van dit verhaal het boek opnieuw wil beleven? Dan staat er een routekaart van Leiden in het boek met verwijzingen naar passages van het verhaal. Een leuk extraatje.