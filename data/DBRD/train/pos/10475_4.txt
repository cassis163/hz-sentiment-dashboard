Alweer een relaxed en toch spannend boek van Lashner. Zijn vaste hoofdpersoon Victor Carl is niet de enige die een relatie heeft met de geheimzinnige Hailey Prouix. Als Hailey vermoord wordt, is Victors oude studiegenoot Guy de hoofdverdachte. Hij was namelijk verloofd met Hailey en bovendien aanwezig op de plaats delict. Victor gunt Guy van harte een levenslange gevangenisstraf en desnoods de doodstraf, want hij is natuurlijk flink jaloers dat Hailey er meer minnaars op na hield.
Toch begint hij na verloop van tijd te twijfelen; er zijn aanwijzingen dat Guy onschuldig is.
Victors zoektocht leidt naar Las Vegas en naar diverse plattelandsgemeenschappen in de VS. Je reinste filmscript. De toon is vaak onderkoeld, en toch slaagt Lashner erin om je soms op het puntje van je stoel te brengen. Die combinatie is goud waard, en verdoezelt de minpunten: uiteindelijk zijn de gebeurtenissen een tikje onwaarschijnlijk en vergezocht, maar dan heeft de lezer al volop kunnen genieten.