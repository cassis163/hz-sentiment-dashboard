Het eerste deel van een serie waarvan de volgende delen, kort na elkaar verschijnen, op zich een mooi gebaar want als er jaren tussen liggen voor er weer een volgend boek verschijnt dan is het vaak moeilijk om het vorige boek weer in herinnering te brengen
De schrijfster had direct het idee om een vervolgserie over de zeven zussen te schrijven en dat lijkt me een ambitieus plan.

Het begint met de dood van de vader: Pa Salt die zes dochters geadopteerd heeft, een rijk man, ongetrouwd die zijn zes dochters uit allerlei delen van de wereld heeft opgehaald. Samen met de verzorgster Marina voedt hij de meisjes op. Na de dood van Pa is er voor elke dochter een brief, plus een beeld waar naar aanleiding van de sterren de coördinaten van de geboorteplekken staan van alle dochters. Die van Maia, de oudste dochter is: Rio de Janeiro. Zij gaat daar naar toe en dat is een hele onderneming voor haar omdat zij als enige dochter op het eiland is blijven wonen bij het ouderlijk huis terwijl de andere zussen zijn uitgevlogen.

In Rio de Janeiro heeft ze een adres van haar vader gekregen en gaat ze op zoek naar haar ouders. Ze vindt daar een oude dame die op dat adres woont en deze vrouw weigert haar in eerste instantie te ontmoeten maar Maia krijgt brieven in handen die door de oudere vrouw zijn geschreven en waarin ze haar leven beschrijft en later wordt ze persoonlijk op de hoogte gesteld wat de reden van haar adoptie is.

Het verhaal van de zoektocht van Maia wordt chronologisch verteld met flashbacks naar de tijd in 1929 waarin een jong meisje een avontuur beleeft in Parijs en moet kiezen of ze haar hart gaat volgen of aan de regels van de familie in Brazilië gehoorzaamt. De keuze die ze maakt heeft grote gevolgen voor het later ter adoptie aanbieden van Maia

Het verhaal wordt levendig verteld, je loopt mee met Maia en haar helper Floriano die schrijver en historicus is en wiens boek Maia aan het vertalen is. Je beleeft de – in deze tijd – bekrompen regels waaraan een meisje in 1929 moet voldoen in een bevoorrecht milieu in Brazilië Hoe ze in Parijs een relatieve vrijheid heeft en daar het ontstaan van de Cristo meemaakt waar ze als ze later weer terug in Rio de Janeiro is aanwezig is bij het plaatsen van het Christusbeeld. In de tegenwoordige tijd zien we Maia opbloeien omdat ze haar verleden kan construeren en zich losmaakt van haar angst, die een link heeft naar haar verleden.

Een minpuntje vind ik dat het ontdekken van de reden van haar adoptie in mijn ogen wat te snel wordt verteld, zonder details, in vergelijking tot de uitgebreide beschrijving van het leven van de grootmoeder.

Dit eerste boek is voor mij zeker een uitnodiging om de volgende boeken ook te gaan lezen.