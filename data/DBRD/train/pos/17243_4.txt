Dochter vermist – Mikaela Bley

Deel 1 met in de hoofdrol misdaadverslaggever Ellen Tamm.
“Ze zouden met z'n tweetjes gaan, zonder een kind dat alleen maar aandacht vroeg en energie kostte.”

Het verhaal begint op de dag dat Lycke, 8 jaar, verdwijnt, vrijdag 23 mei en duurt tot zaterdag 31 mei. In die korte tijd volgen we o.a. misdaadverslaggever Ellen Tamm. Zij is werkzaam bij TV4 en heeft de taak om de zaak zo goed mogelijk in beeld te brengen. Voor Ellen een moeilijke taak omdat ze door haar verleden al snel veel te emotioneel betrokken raakt.

Het boek heeft korte hoofdstukken met wisselende perspectieven. De naam van de hoofdpersoon staat duidelijk aangegeven per hoofdstuk. Achter de naam staat hoe laat het inmiddels is. Elke seconde telt immers als je een kind zoekt. Omdat je als lezer ook niet weet wat er met Lycke gebeurt is, is het extra spannend. Ik ging heel erg met Ellen mee puzzelen. Lycke's ouders zijn gescheiden en haar vader heeft een nieuwe vriendin. Ook is er nog een oppas en een tennisleraar. Allemaal mogelijke verdachten. Door handelingen of opmerkingen in het verhaal zouden ze 't ook allemaal gedaan kunnen hebben. Ook wat Ellen meegemaakt heeft waardoor ze zo betrokken raakt bij de zaak blijft lang een geheim. Hierdoor wilde ik alleen maar verder lezen, steeds nieuwsgieriger.
Conclusie: een aanrader! Ik geef het 4 sterren en hoop dat deel twee 'Liv' snel vertaald wordt.