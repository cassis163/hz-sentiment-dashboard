‘Mijn nieuwe Super Soulmate‘ staat er op de cover. Het is een citaat van Oprah Winfrey die haar lof uit over Brené Brown. Ik wil Brené niet mijn soulmate noemen, maar met De kracht van kwetsbaarheid heeft ze mij er wel van overtuigd dat liefde altijd overwint.

Bij het horen van het woord ‘schaamte’ komt er bij velen wel een pijnlijke anekdote bovendrijven. Het gevoel van schaamte is zelfs zo sterk dat ze allesoverheersend kan zijn. Schaamte is de haai die rondzwemt in de zee van het leven totdat een enkele druppel bloed hem instinctief dwingt de hele zee op te eisen in zijn zoektocht naar zijn spartelende slachtoffer. Volgens Brené Brown, die per ongeluk schaamteonderzoeker werd, is onze samenleving zelfs gebouwd of schaamte en een ‘cultuur van nooit genoeg’. Dit is schadelijk, maar gelukkig heeft zij het tegengif: kwetsbaarheid.

In ‘De kracht van kwetsbaarheid’ vertelt Brené op een openhartige, spontane manier over haar tegenstrijdige gevoelens over kwetsbaarheid. Door eerlijk te zijn over hoe zij in het leven staat, maakt ze de theorie toegankelijk en herkenbaar. Je kunt je makkelijk identificeren met Brené omdat zij het boek heeft geschreven als onderzoeker die erkent ook mens te zijn. Haar theorie is gebaseerd op haar jarenlange ervaring als schaamteonderzoeker, maar ze haalt ook andere onderzoeken aan. Dit maakt het boek compleet.

Het voelt niet als een wetenschappelijk onderbouwd boek en misschien is dat ook wel wat dit boek zo sterk maakt. Het voelt alsof je een openhartig en diepgaand gesprek voert met iemand die ook niet perfect is, iemand die haar imperfectie heeft omarmd, en nu haar kennis en ervaring wil overbrengen. Samen werk je toe naar een bezield leven. En dat is volgens Brené de equivalent van geluk.

Ik wil je niet te veel vertellen over de inhoud van het boek, niet meer dan de kern die ik hierboven heb beschreven. Ik wil je zelf op reis sturen om met Brené te ontdekken hoe geluk zich in jouw leven manifesteert. Toch geef ik je drie tips die ik naar aanleiding van het boek heb geformuleerd:

1. Wees kwetsbaar op de juiste momenten en tegen de juiste personen.
2. Geloof dat het het risico waard is je kwetsbaar op te stellen, want hoe groter het risico, des te groter de vreugde als het goed uitpakt.
3. Leef vanuit overvloed en niet vanuit schaarste.

‘De kracht van kwetsbaarheid’ is een inspirerend boek over moed, kwetsbaarheid en leven vanuit overvloed waarbij Brenés liefdevolle benadering van het leven een gids is naar bezield leven.

Deze recensie verscheen eerder op www.alexhoogendoorn.nl