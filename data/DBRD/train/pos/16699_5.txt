Allereerst wil ik de mooie cover even onder de aandacht brengen. De afbeelding kwam bij mij, net als de titel, wat mysterieus over. Ergens in het verhaal lezen we dat de man op de kaft een schilderij is van Caspar David Friedrich Der Wanderer über dem Nebelmeer, wat zeer toepasselijk is bij de titel. Alleen op deze afbeelding staat deze man niet te turen over een dal maar heeft hij uitzicht over een stad die in de nevel is gehuld. Naar mijn idee staat dit voor de huidige situatie waar Harry en de zijne voor staan. Een stad in nevel door alle mistige complotten die ontrafeld moeten worden. Een goed gevonden aparte cover voor een apart boek.

Achter de nevel is een pittige roman wat eigenlijk meer is dan gewoon een roman. Het gegeven dat informatie van zeer grote invloed is wordt in dit verhaal nog eens gemanipuleerd door de Verhevenen. Deze groepering voert grote manipulaties uit om de geschiedenis naar de hand te zetten en dat alles tot een groter doel ( hun ideaalbeeld van één wereldregering) zal leiden. Ook menen ze dat de oprichters van het genootschap alles al jaren terug hadden voorspeld. Het starten van wereldoorlogen, de kredietcrisis, de aanslag op de TwinTowers, overal hebben de Verhevenen hun invloed op.

Omdat de schrijver waargebeurde feiten heeft verweven in zijn verhaal ga je bijna in deze complottheorie geloven. Het is duidelijk dat de schrijver goede en degelijke research heeft gedaan en het resultaat meesterlijk verwerkt heeft in deze roman.
Eigenlijk dekt de term roman de lading niet. Het verhaal laat zich niet makkelijk in een bepaald genre wegzetten. Door de mysterieuze sfeer van het complot is er een enorme spanningsopbouw met wel degelijk thriller elementen.
Na een mooie proloog start het verhaal waarbij je meent te weten hoe het zit en waar je bij de epiloog de bevestiging denkt te krijgen maar die afsluit met een mooie twist. Hierdoor blijft het verhaal nog even door malen in je hoofd en dat is iets wat niet veel schrijvers bij mij voor elkaar krijgen.

Het verhaal zelf is niet al te eenvoudig. Ik heb niet veel op met de financiële wereld of politiek en dan zou je denken dat het droge stof zou kunnen zijn, maar door de juiste dosering en spanningsopbouw neem je dit voor lief en leest het goed door. De karakters die er toe doen worden goed uitgewerkt en alle verbanden vallen goed op zijn plek. Er blijven geen vragen over alleen het gevoel dat je je geld beter in je oude sok kunt bewaren dan op de bank kunt zetten maar wie weet ebt dat wel weer weg…