Wat moet je doen bij kleine en grote rampen? In het boek ‘spuitende slagaders en overstromende oceanen’ vertellen Jesse Goossens en Linde Faas precies wat je moet doen.
Het boek is in samenwerking met het Rode Kruis uitgegeven en een deel van de opbrengst van het boek wordt door uitgeverij Lemniscaat geschonken aan het Rode Kruis. H.K.H. Prinses Margriet der Nederlanden, erevoorzitter van het Nederlandse Rode Kruis heeft het voorwoord geschreven.
Het is een prachtig kleurrijk boek met mooie, grappige illustraties. Het is onderverdeeld in 1. ‘rampen in en om het huis’ (zoals brandwonden, verslikking en bevangen door de hitte), 2. ‘grote rampen’ (zoals aardbeving, hittegolf of vulkaanuitbarsting) en 3. ‘rampen ver weg’. Elke ‘ramp’ begint met een opmerkelijk verhaal, daarna worden weetjes verteld en dan in hele duidelijke puntjes: wat moet je doen. Dit alles wordt versierd met hele grappige tekeningen.
Het is een overzichtelijk, leerzaam boek voor jong en oud. Aantrekkelijk voor kinderen en zeker ook leerzaam voor ouders.