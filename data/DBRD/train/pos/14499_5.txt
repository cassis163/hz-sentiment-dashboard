Wat zou een lezersleven toch prettig zijn als er slechts 50 boeken per jaar zouden worden uitgegeven die je blindelings zou kunnen aanschaffen en lezen omdat het uitsluitend en alleen fantastisch goed geschreven, interessante en boeiende verhalen zou betreffen. Helaas worden er per jaar rond de 2.200.000 uitgegeven (volgens wikipedia) waarvan alleen al in Nederland 11.500, en het is geen geheim dat niet al die boeken even geweldig zijn. Gelukkig heeft Lezen Etcetera van Pieter Steinz, voor het eerst uitgebracht in 2003, lezers die de weg in boekenland kwijtgeraakt waren, al die jaren geholpen op hun zoektocht.

Via dit naslagwerk kon je kennis maken met Virginia Woolf, Paul Auster, A.S. Byatt, Kate Chopin, Haruki Murakami, Kazuo Ishiguro, Margaret Atwood, Harry Mulisch herontdekken, net als W.F. Hermans, Hella S. Haasse en Simon Vestdijk en vele, vele andere fantastische schrijvers. Eenmaal het boek opengeslagen was het onmogelijk om de verleiding te weerstaan om van het ene naar het andere boek en van de ene naar de andere auteur te surfen. Op papier én online, want de inhoud van het boek was en is te vinden op de site van The Ledge. 
Onovertroffen hulpmiddel bij het ontdekken waren de 'boekenplanken' van de uitgelichte schrijvers, want als er op die van Auster, Murakami, Calvino, Coetzee en vele andere auteurs van schitterende boeken altijd één of meer boeken van Kafka stonden, dan moesten die verhalen de moeite waard zijn, toch?

En nu is er dan Steinz, gids voor de wereldliteratuur  waarin 416 karakteriseringen van auteurs uit 26 taalgebieden, 52 boekwebben, 104 samenvattingen van klassieken uit de wereldliteratuur, 26 ‘one-book wonders’, 52 literaire landkaarten en 26 quizzen rondom literaire thema’s zijn opgenomen. Door Pieter Steinz en zijn dochter Jet bijgewerkt tot en met 2014 en prachtig uitgevoerd is Steinz een genot om open te slaan op een willekeurige pagina en dan te gaan dwalen. Dat urenlang surfen van toen kan nog steeds, net zoals er weer een ongebreidelde hoeveelheid ideeën voor 'het volgende te lezen boek' kan worden opgedaan. De pittige quizzen zijn een aardig tijdverdrijf voor de liefhebbers, en het is fantastisch om je nu alvast te storten op de literaire landkaart van je vakantiebestemming. Sla bijvoorbeeld vast Hotel du Lac van Anita Brookner, Frankenstein van Mary Shelley, Asterix en de Helvetiërs van Goscinny & Uderzo en De uitverkorene van de heer van Albert Cohen in om je vakantie aan de oever van het Meer van Genève nog fijner te maken.

Ook zo genoten van de verhalen van Nobelprijswinnares Alice Munro? Duik dan eens in de verhalen van Joyce en Mansfield of van Eudora Welty, Hemmerechts, Edna O'Brien, Carver, Carol Shields, Lorrie Moore of Ali Smith. Groot fan van Henning Mankell? Probeer vervolgens dan eens de romans van Simenon of de Martin Beck-romans van Sjöwall en Wahlöö of neem de lijst Scandithrillers door.

Die themalijsten zijn een feest op zich, omdat er - net als bij de literaire landkaarten - zo'n verscheidenheid van boeken in is opgenomen. De Sportlijst bevat o.a. de dikke, 'caleidoscopische' Underworld van Don DeLillo, Killing me softly van Nicci French, De angst van de doelman voor de strafschop van Peter Handke en Joe Speedboot van Tommy Wieringa. Van honkbal, via bergbeklimmen en voetbal naar armworstelen, waarbij niet alleen de sporten zeer divers zijn, maar de verhalen en de wijze waarop ze verteld worden evenzeer.

Natuurlijk kun je commentaar leveren op de gemaakte keuzes en je afvragen waarom deze auteur wel of dat boek niet is opgenomen, maar dat is zinloos en 'een beetje dom' omdat er zoveel goede, fijne schrijvers en boeken wél zijn opgenomen in deze prachtgids van de wereldliteratuur. Iedereen kan wel een auteur verzinnen die erin had moeten, maar er zijn maar weinig mensen die én in staat zijn én het verdienen om dit geweldige naslagwerk voor fictie samen te stellen. En er is er maar één wiens naam voortaan in de titel mag voorkomen: Steinz. Pieter Steinz.