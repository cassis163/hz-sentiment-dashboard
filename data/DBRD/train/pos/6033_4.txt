Ik zie jou – Clare Mackintosh

“Je doet elke dag hetzelfde. Je weet precies waar je heen gaat. Je bent niet alleen.”

Achter in de Londen Gazette staan zoekertjes en Zoë Walker schrikt als ze een foto van zichzelf ziet staan bij een contactadvertentie. De foto is niet helemaal scherp en haar naasten verklaren dat ze het vast niet is. Zoë kan het echter niet loslaten. Ze houdt de krant in de gaten en merkt dat er dagelijks een andere foto staat. Elke dag een andere vrouw. Het webadres “www.findtheone.com” en telefoonnummer lijken buiten gebruik. Als ze een van de foto's in het nieuws voorbij ziet komen, twijfelt ze niet langer en gaat met haar bevindingen naar de politie. De connectie tussen alle foto's en het moordslachtoffer is niet duidelijk en de politie neemt haar niet serieus. Zoë heeft het gevoel gek te worden en ziet overal gevaar. Hoe kan ze dit stoppen??

Het verhaal begint in een overvolle metro. Het is zo beeldend geschreven dat je de mensen haast voelt en ruikt terwijl je leest. De spanning begint vrijwel meteen en loopt door het boek heen steeds verder op. Heeft Zoë gelijk of ziet ze spoken? De schuingedrukte hoofdstukken maken het nog spannender, wie is die persoon? Snel kan je het boek niet meer wegleggen. Het einde laat je verbluft achter. Die zag ik niet aankomen. Zelf denk ik nu ook even na voor ik weer dezelfde route neem. Ik heb er zo van genoten dat ik meteen ook Mea Culpa heb opgezocht en geluisterd via storytel. 4 ½ ster van mij.