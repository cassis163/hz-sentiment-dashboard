Wat een geweldig goed YA debuut is Verdoofd van Cis Meijer! Ik heb dit boek in één adem uitgelezen.
Het verhaal begint met een spannende proloog en vanaf dat moment wil je alleen maar doorlezen.
Het boek is in de ik-vorm geschreven, dus je volgt Lotte in haar gedachten en haar doen en laten. Een kranige meid met veel pit!

Als Lotte naar Parijs wil om haar zus Nina op te zoeken, stuit ze op weerstand bij haar vader. Lotte is er van overtuigd dat het niet goed gaat met Nina, doordat ze steeds angstaanjagende beelden van Nina in haar hoofd krijgt en dat ze in gevaar is.
Wanneer er een verontrustend kaartje van Nina komt uit Parijs, geeft dat de doorslag dat Lotte gaat, hoe dan ook! Na veelvuldig aandringen weet Lotte haar vader zover te krijgen dat hij met haar mee gaat, maar hij wil niks met de zoektocht te maken hebben. Hij gelooft niet dat er iets aan de hand is…

Ze logeren bij een kennis van vader en Lotte voelt zich niet echt welkom bij Josephine en haar zoon Jean-Paul. Ze laat zich niet tegenhouden en gaat direct op onderzoek uit. Als ze later een dode vogel in haar kamer vind, weet ze zeker dat er iets bedreigends haar boven het hoofd hangt.
De spanning is te snijden als ze alleen de donkere tunnels en de catacombes ingaat. Je griezelt met haar mee en je wilt weten hoe het afloopt.
Ze krijgt heel duidelijk een stemmetje in haar hoofd die haar wil waarschuwen:
“Ga weg hier, ga zo snel mogelijk terug naar huis. Je bent hier niet veilig”

Een heerlijk meeslepend, spannend boek met een geweldig plot, waar ik erg van heb genoten! Dikke aanrader voor jong en oud.. 5*