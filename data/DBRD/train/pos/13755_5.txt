Gwendolyn Bloom’s vader werkt voor Buitenlandse Zaken en daardoor zijn ze al vele malen verhuisd. Gwen heeft al veel van de wereld gezien en spreekt vele talen. Tien jaar geleden verloor ze haar moeder bij een opstootje in Algerije. Nu woont ze met haar vader in New York en gaat ze daar naar een privéschool, waar ze een buitenbeentje is. Ze haat het daar!
Haar leven komt ineens op zijn kop te staan als haar vader verdwijnt en als blijkt dat hij als spion voor de CIA werkte. Ontvoerd of overgelopen? De CIA lijkt na een tijdje niet heel veel moeite meer te doen hem te vinden, dus neemt Gwen het heft in eigen handen. Er ontwaakt een moedige en stoere kant in haar die ze niet kende. Haar levensgevaarlijke zoektocht leidt haar van Parijs naar Berlijn en Praag. Gwendolyn moet steeds meedogenlozer te werk gaan als ze zich staande wil houden tussen alle criminelen…
Ik kan niet anders dan bewondering hebben voor dat 17-jarige meisje zonder moeder, die haar vader kwijtraakt, haar vertrouwen in hun geschiedenis samen, en die een kracht en een moed in zichzelf weet te vinden om haar vader terug te vinden. Wat een onwijs stoere hoofdpersoon! Ze las altijd over stoere vrouwen in boeken en nu is ze er zelf een geworden. De heldin in haar eigen verhaal!
Het verhaal wordt steeds spannender en spannender, op gegeven moment kon ik echt niet meer stoppen met lezen, ik moest gewoon weten hoe het af ging lopen en wat er voor lijntje over zou blijven voor een vervolg. Gelukkig een niet al te open einde, dat had ik niet fijn gevonden, maar wel duidelijk dat er meer gaat gebeuren…
Dit boek is zeker niet alleen geschikt voor YA-lezers, het zou net zo goed gewoon tussen de volwassen thrillers kunnen staan. Wat een geweldige actiethriller! Wanneer komt deel 2?