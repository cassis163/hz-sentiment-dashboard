Eindelijk mocht ik beginnen in Hof van Vleugels en Verwoesting. Een paar dagen later dan ik had gehoopt omdat mijn Celebrate Bookbox vertraging op had gelopen, maar zodra ik weer verder kon lezen in het verhaal over Feyre, Rhysand en Tamlin, was ik dat allang weer vergeten.
Net zoals vele andere fans van deze serie kon ik niet wachten om het laatste verhaal van Feyre te lezen, maar tegelijkertijd wilde ik niet dat het afgelopen was.

Maar, het was het meer dan waard. Sarah J Maas stelt haar lezers nooit teleur en ook niet met dit derde deel van de Hof van Doorns en Rozen-serie. Vanaf het eerste hoofdstuk zat ik weer helemaal in het verhaal en de wonderlijke wereld. De korte en specifieke terugblikken die af en toe worden gegeven, dienen als een prima geheugensteuntje. Zeker als je na deel 2 nog een hoop andere boeken hebt gelezen.
Alle personages waren nog zoals ik ze me herinnerde, behalve een paar specifieke familieleden, maar ik zal niet te veel spoileren voor als je nog geen enkel boek uit deze serie hebt gelezen.

Sommige elementen in het begin en midden van het boek waren af en toe wat voorspelbaar. Maar zoals ik had gehoopt was het einde enorm, overweldigend, emotioneel en onvoorstelbaar. Er gebeurt zoveel, maar door het oogpunt van Feyre met haar krachten, krijg je alle nodige informatie mee, waardoor je niets lijkt te missen, tenzij Sarah J Maas dit natuurlijk wil. Het einde was absoluut niet wat ik er van had verwacht, maar wel een beetje waar ik op had gehoopt. En dat heeft me ook benieuwd gemaakt naar de boeken die Sarah nog gaat schrijven die zich ook in deze Fae-wereld afspelen, maar een andere verhaallijn volgen.

Ik hou van deze hele serie en ik vind het jammer dat dit het laatste boek over Feyre is. Ik kijk er naar uit wat Sarah J Maas nog meer voor ons in petto heeft!

Lees hier mijn recensie van deel 1: https://www.hebban.nl/recensies/m-i-n-c-a-over-hof-van-doorns-en-rozen
En hier de recensie van deel 2: https://www.hebban.nl/recensies/m-i-n-c-a-over-hof-van-mist-en-woede