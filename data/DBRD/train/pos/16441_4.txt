Voor iedere nieuwe maand uit het dagboek staat een citaat uit George Orwell’s Bookshop Memories die, hoewel gedateerd want uit 1936, nog zeer treffend blijken te zijn. Af en toe staan er ook foto’s in het boek, maar die hadden wat mij aangaat in kleur mogen zijn (zo’n aantal pagina’s middenin een boek zeg maar) en véél meer, om de winkel en omgeving nog meer tot leven te brengen.
Shaun Bythell heeft een ontzettend droog gevoel voor humor waardoor ik echt heel veel heb zitten grinniken tijdens het lezen en af en toe gewoon een stukje móést voorlezen aan mijn man. En dan die bijzondere personeelsleden van hem; eigenwijs en brutaal, heerlijk!
Toch moet ik ook toegeven dat het boek mijn aandacht niet altijd even goed wist vast te houden. Het is af en toe toch wat saai, ondanks de vele bijzondere gebeurtenissen, er worden heel veel namen genoemd en het is soms wel erg van de hak op de tak door de dagboekvorm.
Kortom: een heel vermakelijk boek over het reilen en zeilen van een tweedehands boekwinkel en zeker een must read voor de boeken(winkel)liefhebber! Maar: geen boek om geboeid in één ruk uit te lezen.