Een prachtige cover, die meteen aangeeft dat je als lezer zeker zult gaan lachen. Ik had op het moment dat ik deze cover zag al een glimlach op mijn gezicht! Deze cover is een knappe illustratie verwijzend naar een gedeelte van het verhaal in de bundel: 'Hoe ze van water benzine maken'.
Die glimlach is niet meer verdwenen en omdat ik steeds een paar hoofdstukken las, keek ik
ook weer naar het moment uit, dat ik verder zou kunnen lezen.

Voorin is een hoofdstuk gewijd aan 'Het voorafgaande' waarin je een korte samenvatting kunt lezen over het eerste deel 'Je maakt wat mee, als hotelier'. Ook een aantal opmerkingen van lezers, waaronder Herman Brusselmans in de Playboy:
'Als je zijn boek leest, dan denk je meteen: ik val liever dood dan ooit een hotelletje in het zuidwesten van Frankrijk te openen. Welke avonturen Schoenmaker niet allemaal meemaakt! En al deze belevenissen staan in dit boek! Je zou voor minder koekenbakker blijven'. En het antwoord van de auteur hier op: 'Nou ja, zulke dingen zei Herman al eerder over Aaron Grunberg en Jeroen Brouwer, dus ik zit in goed gezelschap.'

Deze verhalenbundel, met waargebeurde belevenissen en andere avonturen, geeft de lezer ook serieuze tips met een knipoog, voor een kort of langer verblijf in Frankrijk. Zoals over het weer, de taal, de snelheid waaraan je jezelf moet houden op de wegen. Maar ook over het productieproces van antieke dakpannen tot de herkomst van de taal die in de omgeving gesproken wordt.
Heerlijk om te lezen hoe ze op een rommelmarkt proberen van hun inmiddels overtollig geworden spulletjes af te komen en hoe de auteur wanneer hij het over zijn vrouw heeft, haar 'Mme S.' noemt.

Ik had het idee, dat deze verhalenbundel speciaal voor mij geschreven was. Het heeft alles waar ik van kan genieten; humor, actualiteiten, historische informatie en de beschrijving van het stukje Frankrijk waar deze verhalen zich afspelen.

Zonder meer een aanrader. Peter Schoenmaker schrijft op een dusdanige manier dat elk verhaal lekker vlot leest, met een glimlach op je gezicht. Daarna kijk je even van je boek op en denkt:
'wat een heerlijk leven!'

Ik heb enorm genoten van deze verhalenbundel en waardeer deze met 4,5/5 sterren.(afgerond naar 5/5) TOP