“Als je iets belooft, moet je het ook nakomen”. De betekenis van de titel geeft al aan dat er ooit een belofte werd gedaan en dat deze belofte moet ingelost worden.
Het verhaal is opgebouwd in hoofdstukken met de subtitel “Nu” en “Erna”, telkens gezien vanuit één van de hoofdpersonages.
Langzaam maar zeker komen we meer te weten over Lisa, het belangrijkste hoofdpersonage. Ze lijkt een alledaagse overbezorgde moeder, maar draagt een enorm geheim uit haar verleden mee. Haar dochter Ava wordt zestien en zoals voor de meeste pubers telt, zweeft ze tussen een allesomvattende liefde voor haar moeder en een haat tegenover het ouderlijk gezag. Het lijkt alsof enkel haar vriendinnenclubje haar begrijpt en dan vooral haar beste vriendin, Jodie. Met haar kan zij praten over de vader die ze niet gekend heeft, maar toch mist.
Marilyn is Lisa's beste vriendin, maar ook zij heeft een geheim. Op haar werk is zij een doortastende en gewaardeerde vrouw. Ze zit echter gevangen in een ongelukkig huwelijk met Richard, een jaloerse en gewelddadige man die haar het leven zuur maakt.

Wanneer Lisa op een avond een knuffel Peter Rabbit op straat vindt, staat haar wereld stil. Puur toeval? Of een aanwijzing dat de demonen uit haar verleden terug zijn? Door de daarop verschillende toevalligheden die allemaal naar haar verleden verwijzen, gaat Lisa zich nog meer beschermend opstellen tegenover Ava.
Beetje bij beetje komen we te weten wie de echte Lisa is. Haar rustige leven wordt herschapen in een ware nachtmerrie wanneer ze ontdekt dat iemand uit haar duistere verleden terug opgedoken is. Wie is Charlotte Nevill? Tijd om open kaart te spelen, maar wie kan ze nog vertrouwen? Kan ze op tijd de teruggekeerde geest ontmaskeren? Wanneer haar dochter gevaar loopt, gaan alle remmen los.
“We hebben allemaal geheimen” is een quote uit het boek die hier helemaal terecht is. Niets is wat het lijkt. Wanneer kan je iemand 'je beste vriendin' noemen? Kan je iemand wel echt kennen en vertrouwen?