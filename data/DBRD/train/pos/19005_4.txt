Het staat als een paal boven water dat Michael Berg een uitstekend auteur is. In 2013 won Michael Berg niet voor niets de Gouden Strop voor zijn thriller Nacht in Parijs. Net als deze prijswinnende thriller speelt Het meisje op de weg zich af in Frankrijk, het land waar Berg woonachtig is.

Psychologe Anna Givernaud leidt samen met haar vriend Guido een afgezonderd, maar gelukkig leven in een gehucht in Frankrijk. Na een lange werkdag rijdt ze bijna een meisje aan, die zich liggend op de weg voor hun huis bevindt. Anna en Guido besluiten om het meisje bij hun te laten overnachten om haar de volgende ochtend verder te helpen. Als Anna echter de volgende dag wakker wordt, zijn zowel Guido als het meisje verdwenen. Verscheurde foto’s, papieren en een bebloed vleesmes liggen verspreid door het gehele huis. Ze weet direct dat er iets mis is, maar de plaatselijke politie doet niets. Ze start zelf een zoektocht die haar naar het verleden van Guido leidt. Wat weet ze immers nou eigenlijk echt van Guido?

Michael Berg heeft met Het meisje op de weg een steengoede pageturner geschreven. Je stapt bij de openingsscene in een achtbaan die vervolgens alleen maar doorgiert. Door middel van flashbacks naar verschillende belangrijke momenten uit het verleden van Anna wordt duidelijk hoe weinig ze van haar vriend weet. Berg geeft de lezer hint na hint, maar net te weinig om exact je vinger erop te kunnen leggen. Echter precies genoeg om net dat ene hoofdstuk extra te lezen en jezelf geen nachtrust te gunnen.

Waar de spanningsboog perfect is, is het storend hoe karakters omgaan met bepaalde situaties in het boek. Met name Anna maakt beslissingen – zonder spoilers te geven – waarbij je al vloekend tegen haar tekeer gaat. Het maakt het verhaal niet minder geloofwaardig, maar een normaal redenerend persoon zou vaak anders handelen. Alhoewel dit ook haar onvoorwaardelijke voor Guido tekent, liefde maakt blind.

Ondanks de soms onbegrijpelijke beslissingen van Anna is Het meisje op de weg een ijzersterke thriller. Michael Berg heeft met de ongelooflijke spanning ruimschoots gecompenseerd voor Anna’s raadselachtige gedrag. Het meisje op de weg is het perfecte boek om in één avond te verslinden.