In het mooi vormgegeven prentenboek Dikke doei dierentuin wordt Geit langzaam een beetje gek van alle drukte om hem heen. Hij woont op de kinderboerderij, maar verlangt naar een plekje dat helemaal voor hem alleen is. Op zijn zoektocht naar wat rust ontsnapt Geit uit de kinderboerderij. Geit neemt een kijkje in de dierentuin en hoopt daar een plekje te vinden dat echt helemaal voor hem alleen is en waar hij niet lastig gevallen wordt door grijpgrage kinderhanden. Zal Geit vinden wat hij zoekt?

Auteur en Illustrator Jacob Grant heeft al veel kinderboeken op zijn naam staan. Hij woont in een drukke luidruchtige stad en droomt zelf stiekem ook van een plek waar hij wat meer ruimte voor zichzelf heeft. In dit boekje komt deze wens in ieder geval voor Geit uit.

Dikke doei dierentuin is een leuk prentenboek vol natuurlijk ogende krijttekeningen, die digitaal in werden gekleurd in bruin, oranje en groentinten. Door deze kleurkeuze ademen de afbeeldingen een vrij nostalgische sfeer uit. Het eenvoudige doch leerzame verhaal laat zien dat iedereen wel eens een moment rust nodig heeft, maar leert kinderen ook inzien dat altijd helemaal alleen zijn ook niet leuk is. Iedereen kan weleens wat aandacht of een knuffel gebruiken.

Het boek zou klassikaal goed ingezet kunnen worden tijdens een les over emoties of over alleen zijn. Ook leuk om uit voor te lezen voorafgaand aan een bezoek aan de kinderboerderij of dierentuin, misschien komen jullie straks Geit wel in het echt tegen?