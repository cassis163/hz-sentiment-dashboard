13 minuten heeft naar mijn mening een heel tof concept. Natasha is 13 minuten dood geweest, nadat ze in een ijskoude rivier is beland. Als ze wakker wordt, is ze haar geheugen kwijt. Wel weten we dat het geen ongeluk en geen zelfmoordpoging was, maar wie of wat is het dan? De zoektocht naar dat antwoord staat centraal in deze psychologische thriller.

Vriendschap en verraad staan op scherp. Becca is Natasha’s jeugdvriendin die jaren geleden verstoten is uit het groepje. Hayley en Jenny hebben haar plaats ingenomen. Hun relaties onderling zorgen voor veel spanning: wie is nog te vertrouwen?

Je volgt de verschillende personages op verschillende manieren. Je leest vanuit de derde persoon over Becca en Jamie en vanuit het ik-perspectief van Natasha. Je leest dagboekfragmenten van Natasha, krantenartikelen, verslagen van inspecteurs, dialogen van degenen die verhoord worden en sms’jes tussen Hayley en Jenny. Hoe je tegen de zaak rondom Natasha’s dood aankijkt, ligt er maar net aan door wiens ogen je kijkt.. De opbouw en de perspectiefkeuze van het boek geven dat heel goed weer.

De opbouw en het plot zitten ontzettend sterk in elkaar: het kan niet anders dan dat alles tot in de puntjes is uitgedacht. Hierdoor is Sarah Pinborough de lezer steeds een stapje voor. Soms had ik zelf ook een hint door. Als lezer denk je namelijk actief mee over de vraag wie het gedaan zou kunnen hebben en waarom. Maar telkens word je op een ander spoor gezet.

Tegen het einde vielen alle puzzelstukjes in elkaar, en toch had ik het gevoel dat het altijd al zo is geweest: het was zo logisch dat ik het wel geweten moest hebben. 13 minuten is een ijzersterke psychologische thriller zoals een psychologische thriller moet zijn.

Er is geen zinderende spanning die je aan het boek gekluisterd houdt, het is geen boek dat wordt afgesloten met een knaller, met dé plottwist waarbij de dader wordt onthuld: het is echt een psychologische thriller waarbij je op geniale wijze naar het antwoord op de vraag wie of wat de reden van Natasha’s ‘’bijna-dood’’ (en alles daaromheen) wordt geleid. Het was niet altijd spannend-spannend gedurende het boek, maar het gaat om de opbouw waar zo goed over nagedacht is: echt top.

Ik geef dit boek 4.5 sterren, maar 13 minuten verdient het om afgerond 5 sterren te krijgen :)