Het lijkt de laatste tijd wel een rage; de toneeltekst van de ‘nieuwste’ Harry Potter is nog niet verteerd, en daar is opnieuw een scenario van J.K. Rowling. In tegenstelling tot die eerste heeft de meerderheid van wie die dit boek leest wél het originele werk gezien. Het oorspronkelijke Fantastic Beasts and where to find them dateert al uit 2001, en is eigenlijk een leshandboek met een opsomming van fabeldieren, hun eigenschappen, verzorginstips en gevaren. Het boek dus, dat Newt Scamander, onze hoofdpersoon, na zijn avontuur in New York schrijft met een voorwoord van Albus Dumbledore. Het origineel is inmiddels uit druk, maar wordt binnenkort opnieuw uitgebracht. Dat het boek na de gelijknamige film nu ook als scenario verschijnt, lijkt een logische stap om verwarring te vermijden en het succes steunt dan ook op de verzamelwoede van de echte fans.

We schrijven 1926. Newt Scamander, magiezoöloog, komt aan in New York om een van zijn fabeldieren (de man bestudeert en verzamelt magische wezens om er een naslagwerk over te schrijven) terug in zijn natuurlijke habitat te brengen. Wanneer door een onoplettendheid verschillende dieren uit zijn koffer ontsnappen, begint een heuse zoektocht door New York. Vergezeld door de no-maj Jacob en de zusjes Tina en Queenie struint hij de straten af op zoek naar zijn dieren, maar noodgedwongen moeten ze echter ook rekening houden met een groter gevaar dat de buurt onveilig maakt. Na het jarenlang vertoeven in de tovenaarswereld van Harry Potter, is het zonder meer verfrissend om een andere cultuur op te snuiven, en meer over de magische wereld in Amerika te lezen.

Fantastic Beasts and where to find them is een scenariotekst die in wezen niks toevoegt aan de film, en tegen de rijkdom van die laatste op sommige punten zelfs wat schraal afsteekt. Je mist veel van de magie, de beklemmende duisternis en last but not least de schattigheid van dieren als Pickett, de niffler of de demiguise. Wat maakt deze uitgave dan wél de moeite waard? Het boek zelf is prachtig vormgegeven met gestileerde tekeningen in jaren ’20 stijl, gebaseerd op de fabeldieren uit het verhaal. Bovendien is voor de echte fans alles wat uit Rowlings pen vloeit een must-read, en mag dit boek gewoon niet ontbreken in je collectie.