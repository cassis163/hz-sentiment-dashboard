"Show me the bright side of life."

"Het leven was wreed. Meedogenloos. Zoals het monster."

Wanneer het stoffelijk overschot van de vijfentwintigjarige Jill Regenmortel wordt gevonden in Hotel Glamour op de Vismarkt in het Belgische Mechelen, wordt Rani Diaz, hoofdinspecteur moordzaken, op de zaak gezet. Aan haar en haar excellente team de taak om uit te vinden, wie deze gruwelijke moord op zijn geweten heeft? Is er sprake van een simpele roofmoord of is er meer aan de hand? Hield Jill er een geheim leven op na? Al snel vallen de verdenkingen in een bepaalde richting…

"There is a fire upstairs in heaven."

"Ze besefte dat haar toekomst er niet bepaald rooskleurig uitzag. Sterker nog, de gedachte aan de toekomst was bijna net zo angstaanjagend geworden als het verleden."

Een paar dagen later krijgt verloskundige Sierre Capaldi, de schrik van haar leven, wanneer ze haar geliefde Kathirah Al Saadi ernstig toegetakeld en zwaar gewond aantreft in hun flat. Wat is er met Kat gebeurd? Wie heeft het op haar voorzien? Wie haat haar zo verschrikkelijk om haar dit aan te doen?

"Dacht je nou werkelijk dat je ongestraft door het leven kon huppelen?"

Hebben beide zaken met elkaar te maken? Is er een seriemoordenaar actief onder de Maneblussers? Diaz en haar rechterhand Simons, staan voor een raadsel, de dader gaat op zeer bijzondere manier te werk, de zaak wordt steeds ingewikkelder. Rani, geen katje om zonder handschoenen aan te pakken, bijt zich vast in de zaak en is vastbesloten de waarheid aan het licht te brengen.

"15-29-2-Ma-Agni."

Wie is dit beestachtige monster? En lukt het Rani om te voorkomen dat er nog meer slachtoffers vallen?

De cover van MARA is kleurrijk en valt direct op, mooie blauwe kleuren met daarop het levenloze lichaam van een meisje en het onderlichaam van een man, die hoog boven haar uittorent, met een bloederig mes in de hand. De bijzondere titel van het boek wordt tegen het einde van het verhaal verklaard en past goed bij het verhaal, al twijfel ik wel of je je dochter na het lezen van dit boek nog wel Mara zou durven noemen. De omschrijving op de achterkant van het boek maakte mij gelijk nieuwsgierig naar het verhaal.

MARA bestaat uit 67 korte hoofstukken geschreven in wisselend perspectief, vanuit hoofdinspecteur Rani Diaz, Kathirah Al Saadi, verloskundige Sierra Capaldi en de eigenaar van laboratorium Prevent. Het verhaal speelt zich af in het heden en blikt zo nu en dan terug naar gebeurtenissen in het verleden, die in cursief gedrukt zijn.

Sterre Carron heeft een zeer fijne schrijfstijl, die direct lekker leest, eenmaal begonnen in het boek wil je door blijven lezen. Sterre beschrijft veel, waardoor er tijdens het lezen een beeld in je hoofd wordt gevormd, alsof je naar een serie aan het kijken bent.
Carron schuwt er niet voor om grof taalgebruik in haar verhaal te verwerken, welke toepasselijk is bij de gruwelijke scenes in het verhaal. Het is aan haar wel besteed om er een spannend, bloederig spektakel van te maken. De hoofdstukken eindigen heerlijk met kleine cliffhangers.
Sterre beschikt over een flinke hoeveelheid fantasie. Naast het beschrijven van bloederige gruwelijke details beschikt ze ook over het talent om gevoelige stukken te schrijven, die raken en voelbaar zijn. Naast spanning en emoties bevat MARA ook een gezonde dosis humor, die je tijdens het lezen laten lachen.

MARA, is goed opgebouwd, het verhaal zit goed in elkaar en wordt steeds spannender. Het is Sterre gelukt om het plot tot het eind toe geheim te houden en de spanning te bewaren. Het verhaal heeft een onverwachte wending en langzaamaan vallen alle puzzelstukjes in elkaar met een bizarre verrassing op het einde. Sterre heeft waargemaakt wat ze beloofde, spanning en gruwelijke bloederige details.

Sterre Carron heeft leuke goed uitgewerkte herkenbare karakters in MARA verwerkt. De temperamentvolle vrouwelijke hoofdinspecteur Rani Diaz, klein van stuk maar staat haar mannetje wel, kleurt regelmatig buiten de lijntjes om te krijgen wat ze hebben wil. Rani worstelt met haar verleden en intense schuldgevoelens. Wat heeft Rani allemaal mee gemaakt? Samen met haar rechterhand Bert Simons vormt ze een geweldig duo, ze vullen elkaar aan daar waar nodig. Simons heeft een hart van goud en zijn liefste hobby is eten. Hun chef Van Damme, die mij meteen deed denken aan Commissaris de Kee uit Aspe, de meest verzuurde mens die Rani ooit ontmoet heeft en de bijbehorende irritaties en de hoge werkdruk op het bureau.
Verloskundige Sierra Capaldi, werkzaam in het Imelda ziekenhuis en haar geliefde, haar alles, Kathira Al Saadi, verstoten door haar familie omdat ze zichzelf niet mag zijn. Sierra is een sterke vrouw, tot haar wereld instort en ze Kat zwaar verminkt aantreft in hun huis. Kat is nog maar een schim van zichzelf, haar leven is totaal verwoest.

Sterre Carron heeft heftige thema’s in MARA verwerkt; jeugdtrauma’s, dubbellevens, wraak, vergelding, geheimen, verlies en verdriet.
Ik vind het leuk dat er stukjes van haarzelf zijn terug te vinden in het verhaal, haar liefde voor de gezondheidszorg, haar werk als vroedvrouw en haar interesses in spiritualiteit.

Op dit moment werkt Sterre Carron hard aan haar derde thriller Matsya, welke in oktober 2014 verwacht wordt. Ik heb gelukkig Tirtha nog te goed en kijk met smart uit naar Matsya.

MARA, wat als het verleden je inhaalt? Spanning, humor en lekker veel gruwelijkheden, nieuw talent, aanrader!

★★★★ ½