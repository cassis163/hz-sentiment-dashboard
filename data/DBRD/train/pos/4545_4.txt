Zac heeft leukemie. Nadat de eerste behandeling niet is aangeslagen, krijgt hij nieuw beenmerg wat er voor moet zorgen dat hij geneest. In het ziekenhuis maakt hij kennis met Mia: boos, bokkig en teleurgesteld in het leven. Zij heeft een tumor in haar been en ze kan dat niet accepteren. Ze ziet vooral alle dingen die ze niet meer kan doen en ze geeft haar moeder de schuld van dit alles. Immers: zij gaf goedkeuring aan een operatie die Mia niet wilde.

Zac ziet Mia als een grote geluksvogel. Zij heeft een grote kans om de ziekte te overleven, terwijl zijn eigen kansen veel kleiner zijn. Uiteraard ziet Mia dat heel anders. Zac leert Mia om te accepteren wat er is gebeurd. Op haar beurt steunt Mia hem als het plotseling toch niet zo goed meer gaat.

Met Zac&Mia heeft A.J.Betts een boek geschreven dat een beetje doet denken aan Weeffout in de sterren. Ik denk dat de liefhebbers van Weeffout ook voor Zac&Mia zullen vallen. Wat mij betreft is het boek terecht genomineerd voor de Dioraphte Literatourprijs 2015. Het boek maakt indruk. De boosheid van Mia is echt en volkomen te begrijpen. Zac maakt indruk door zijn nuchterheid en zijn optimisme. Ontroerend is het moment waarop Mia in de nacht voor haar operatie troost en geborgenheid zoekt bij Zac.

Indrukwekkend, nuchter en mooi geschreven. Een absolute aanrader! "Er zal turbulentie zijn. Onverwachte tussenstops. Slecht eten. Tekort aan zuurstof en momenten van totale paniek. Maar als de nieuwe geluk heeft, staat hij er niet alleen voor."