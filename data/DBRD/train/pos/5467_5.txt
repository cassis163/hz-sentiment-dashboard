Deze serie bestaat uit 37 boeken, allemaal beschrijven ze een immense fantasiewereld. Ik heb deze boeken in een ver verleden (ruim 20 jaar geleden) allemaal wel eens gelezen en ga dat nu opnieuw doen. Ik ben benieuwd of deze boeken mij opnieuw zo in vervoering brengen.
De auteur: Raymond is geboren in 1945 en bracht het grootste deel van zijn jeugd door in Hollywood. Hij studeerde Communicatiewetenschappen aan de universiteit van San Diego.
Feist schrijft bijna al zijn boeken over de werelden van Midkemia en Kelewan. Deze werelden zijn ontstaan doordat Feist ze samen met een paar vrienden verzon voor het spelen van het rollenspel Dungeons & Dragons. Toen hij werkeloos werd besloot hij een boek te schrijven over hoe de hogere magie in Midkemia was gekomen. Dit boek kreeg te titel Magician en werd uitgegeven in 1982. In 1997 is deze vertaald naar Nederlands, genaamd Magiër. (toen ben ik ook direct begonnen aan deze serie en na het lezen van dit eerste boek, was ik verslaafd).
Het boek Magiër omvat de eerste twee delen van de sage van de oorlog van de Grote Scheuring, genaamd leerling en meester. Deze sage vervolgt met Zilverdoorn, hierna Duisternis over Sethanon, Prins van der Bloede en rond af met Boekanier des konings. Over deze boeken zal ik in de loop der tijd ook recensies schrijven.
Waar gaat Magiër over?achterflap
Bij het vestingstadje Schreiborg, aan de uiterste westgrens van het Koninkrijk der Eilanden, wordt het alledaags bestaan plotseling ruw verstoord door de vondst van een raadselachtig scheepswrak. Alles en iedereen geraakt in rep en roer. Alleen hofmagiër Kulgan blijft kalm. Hij stelt dat het schip waarschijnlijk afkomstig is van een andere wereld en in het Koninkrijk verzeild is geraakt via een zogeheten Scheuring in de drie dimensies van de ruimte, een merkwaardig bijverschijnsel bij het plegen van magische bezweringen.
Als kort daarop de elfenkoningin Aglaranna en haar zoon Caelin zich aan de poort van kasteel Schreiborg melden met de verontrustende mededeling dat ook in het elfenwoud en omstreken vreemde bezoekers zijn gesignaleerd, neemt de vrees een invasie toe. Hertog Borric van Schreiborg aarzelt niet langer en vertrekt spoorslags naar Rillanon, in het oosten, om daar Koning Rodric de Vierde persoonlijk om raad en bijstand te vragen.
Tot zijn reisgezeldschap behoren de vinders en de enige getuigen van het geheimzinnige scheepswrak, de magiërsleerling Puc en krijger-in-opleiding Tomas. Vanwege zijn gave zonder hulpmiddelen bezweringen te kunnen doen, lijkt Puc voorbestemd een groot magiër te worden. Het geschenk dat Tomas kreeg van de laatste grote draak van Midkemia is van geheel andere aard…
Zo begint de sage van DE OORLOG VAN DE GROTE SCHEURING
Wat vind ik van dit boek?
Zoals ik eerder deze recensie al vermeld heb, is het 20 jaar geleden dat ik dit boek heb gelezen. Ik was toen nog maar 19 jaar. Ik stond heel anders in het leven dan dat ik nu doe. En mede daardoor kijk ik nu ook heel anders naar boeken die ik lees.
Waarom vond ik dit boek 20 jaar geleden zo goed? Het was mijn kennismaking met fantasie, met magie, met draken en met het bedenken van hele werelden die nog niet bestonden. Evenals de boeken van Harry Potter, die ik ook 20 jaar geleden begon te lezen, Ik heb de boeken verslonden, wachten en wachten tot het volgende boek uit zou komen. Drama vond ik dat. Ik hield ervan om in vreemde werelden terecht te komen. Afsluiten van de wereld waarin we nu leven.
Inmiddels ben ik ouder geworden en zie ik ook hoe de opbouw van een boek, een verhaal tot stand komt. Ik zie personages tot leven komen. Ik zie de ontwikkeling van niet bestaande werelden. Ik heb zoveel respect voor auteurs van fantasie boeken. De manier hoe deze mensen kunnen denken. De werelden van Midkemia en Kelewan zijn zo goed uitgedacht, de personages komen zo mooi samen. Vooralsnog is Feist voor mij een van de beste auteurs in dit genre.
Ik hou van dit boek. Oprecht.
Wel merk ik dat Magiër een ouder boek is. Het taalgebruik is niet meer van deze tijd. Maar gek genoeg stoort dat niet.
Ik geef het boek, net als 20 jaar geleden 5*