Wanneer politieman Roy Peters om het leven wordt gebracht, blijft zijn vrouw Monica achter met hun twee dochtertjes, Esther en Myra. Het enige dat haar op de been houdt, zijn de kinderen. Acht jaar later beseft Monica dat het leven ongemerkt is doorgegaan. Een bericht dat ze onder ogen krijgt brengt alle woede die ze voor de dader voelt, heftiger dan ooit naar boven en groeit uit tot een immense haat. Ze heeft nog maar één doel en dat is de moordenaar van haar man net zo te laten lijden, als zij al jaren doet. Monica komt echter terecht in een web van leugens waaruit geen weg meer terug lijkt te zijn.

“Bang en onzeker laat Patrick zich meevoeren het gebouw in. Als eerste staat hem een gesprek met de directeur te wachten. Zenuwen snoeren zijn keel dicht en bemoeilijken hem het slikken.”

‘Onbezonnen’ is gebaseerd op de moord op een politieagent in 1987. Deze politieagent werd eveneens vermoord tijdens zijn poging een inbraak te verijdelen.

Tijdens wat een romantisch avondje met z’n tweeën had moeten zijn, klinkt er plotseling een doordringende gil door het huis van de buren. Roy gaat op onderzoek uit en Monica belt zijn collega’s. Roy wordt, nog voor zijn collega’s ter plaatse zijn, geconfronteerd met een jonge inbreker die hem doodschiet. De dader, een scholier, krijgt slechts twee jaar gevangenisstraf. Daarna begint Monica hem via internet te volgen tot haar verbittering en woede zich niet langer laten wegdrukken. Ze ontwikkelt een plan om hem te laten lijden. Dit plan brengt haar gezin echter in gevaar.

“Verstard kijk ik voor de derde keer naar de herhaling van het nieuws. Onmogelijk. Ik spring overeind en schenk een glas pure whisky in dat ik in één teug achterover sla. De alcohol brandt in mijn keel en laat me kokhalzen.”

Lundi heeft met ‘Onbezonnen’ een spannend en originele thriller afgeleverd met verrassende plotwendingen. Bovendien hanteert de auteur een fijne, vlotte schrijfstijl. Het enkele foutje zo hier en daar is haar derhalve graag vergeven. De spanningsopbouw die Lundi in het verhaal heeft toegepast is fraai gedoseerd en de karakteriseringen van haar personages zijn goed. Vooral hoofdpersoon Monica en dader Patrick komen uitstekend uit de verf. Lundi geeft daarmee blijk over een groot inlevingsvermogen te beschikken.

Kortom, een bijzonder verdienstelijk thrillerdebuut van deze Lundi!

Over de auteur
Eén mysterie wordt in ‘Onbezonnen’ niet ontrafeld. Vera Lundi schijnt een pseudoniem te zijn, maar welke auteur er achter dit pseudoniem schuil gaat….

Uitvoering
Agemo Uitgeverij
ISBN 9789082137057
Paperback, 271 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/