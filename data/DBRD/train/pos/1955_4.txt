Joseph Finder begon zijn schrijverscarrière met spionageverhalen. Maar met dit boek maakte hij in 2005 de overstap naar de bedrijfsthriller; een genre waarin hij nu nog altijd actief is.
In Paranoia volgen we Adam Cassidy, een jonge man die er een sport van maakt om er op professioneel gebied de kantjes van af te lopen: hij wil zoveel mogelijk geld verdienen met zo weinig mogelijk inzet. Als hij bij zijn werkgever, Wyatt Telecom, op kosten van de firma een afscheidsfeestje van een vriend organiseert, krijgt hij twee opties aangeboden: ofwel krijgt hij een reeks aanklachten aan zijn broek, die gegarandeerd resulteren in een effectieve gevangenisstraf, of hij aanvaardt de opdracht om bij de grootste concurrent van Wyatt Telecom, Trion Systems, te gaan spioneren. De keuze is snel gemaakt, en hij wordt klaargestoomd voor zijn nieuwe job. Eenmaal aan de slag bij Trion, gaat het hem uiterlijk voor de wind. Maar innerlijk heeft hij de grootste moeite om niet ten onder te gaan aan de paranoia die zon dubbelleven met zich meebrengt.
De zeer aangenaam lezende schrijfstijl is al vrij vroeg in het verhaal een eerste hint dat er een ervaren en kundig auteur aan het werk is. En dat respect blijft groeien naarmate het verhaal vordert. De opgevoerde personages worden al naargelang de behoefte uitgebreid omkaderd, perfect getypeerd of met opzet gehuld in een wolk van geheimzinnigheid. Maar het worden zonder uitzondering zeer menselijke en geloofwaardige karakters. Ook de interactie tussen de personages en hun onderlinge conversaties zijn van hoog niveau.
De verhaallijn begint al met een zeer origineel gegeven, en de uitwerking ervan is vakwerk. Het hele scala aan emoties passeert de revue, met een dusdanige afwisseling dat het verhaal zonder enig probleem blijft boeien. Enig puntje van kritiek is het gemak waarmee de hoofdpersoon erin slaagt om sleutels te bemachtigen en paswoorden te raden, maar dat kan de pret niet echt drukken.
Paranoia moet je gelezen hebben, want het is een hoogvlieger op alle fronten in het nauwelijks gekende subgenre van de bedrijfsthriller. Klasse.