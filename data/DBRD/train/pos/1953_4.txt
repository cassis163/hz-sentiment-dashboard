Stel je eens voor dat je op een willekeurig moment zomaar zou kunnen veranderen in een dier. Je hebt er geen controle over, het gebeurt gewoon. Dat is precies wat er aan de hand is met Kasper Verhoeven, een verder normale jongen van negen. Samen met zijn drie vrienden probeert hij dit mysterie te ontrafelen en dat zorgt voor hilarische taferelen.

Samir, Hogan en Flora helpen Kasper op een uiterst wetenschappelijke manier om erachter te komen hoe en wanneer Kasper verandert. Ze brengen Kasper in de problemen en sommige experimenten zijn ronduit gevaarlijk, maar ze bedoelen het goed. Van je vrienden moet je het hebben, en ook Dylan, Kaspers aartsvijand, maakt het leven niet makkelijker.

Het boek nodigt ontzettend uit om te lezen, door de aantrekkelijke gele kaft, met alvast een voorproefje van de prachtige illustraties van Sarah Horne. Het lijkt misschien een dikke pil, met 272 pagina's, maar dat valt reuze mee, je merkt al snel dat het verhaal loopt als een trein. Ook wordt het verhaal regelmatig even onderbroken door mooie tekeningen, grappige voetnootjes en zelfs een intermezzo.

Kasper wordt een kip is een echt kinderboek, maar zelfs ouders zullen zich prima vermaken met de humor, die regelmatig boven poepgrapjes uitstijgt. Ik las het boek samen met mijn oudste zoon van (bijna) acht, maar onze driejarige pikte ook stukken van het verhaal op, en ook hij lag regelmatig in een deuk.

Quote van Flora: Wat er in je leven gebeurt, bepaalt niet wie je bent - hoe je ermee omgaat, d√°t is wat telt.

Er zit duidelijk een wat zwaardere lading aan het verhaal, want het draait eigenlijk om Kaspers stress en angst, die hij voornamelijk voelt vanwege zijn grote broer die in het ziekenhuis ligt. Copeland weet op een luchtige manier over te brengen hoe Kasper zich voelt, zonder dat het afdoet aan de heftigheid van het onderwerp.

Dit boek is een goede keuze voor kinderen die geen fan zijn van lezen, zoals de mijne, hij vroeg me zelfs wanneer we weer verder zouden lezen. Er gaat geen pagina voorbij zonder een portie humor, ideaal voor een achtjarige die snel afgeleid is. Er komen nog meer boeken over Kasper, dus er is alvast iets om naar uit te kijken als je dit boek hebt uitgelezen.