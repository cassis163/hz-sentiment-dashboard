De tachtigjarige Maud wordt steeds vergeetachtiger. Daarom schrijft ze allemaal geheugensteuntjes op briefjes, al raakt ze daarvan eigenlijk nog meer in de war omdat ze zich de juiste volgorde en relevantie niet kan herinneren. Op een van haar briefjes staat: 'Elizabeth is zoek' en Maud is vastbesloten te achterhalen wat er met haar beste vriendin is gebeurd. Daarbij komen steeds meer herinneringen naar boven aan een andere traumatische gebeurtenis: de spoorloze vermissing van haar zus, vlak na WO II.
Met Ze is zoek heeft Emma Healey een ontroerende en soms ook grappige, geloofwaardige thriller geschreven met een onwaarschijnlijke speurneus in de hoofdrol: een dementerende dame, die er door haar vasthoudendheid uiteindelijk in slaagt de raadsels uit heden en verleden op te lossen.