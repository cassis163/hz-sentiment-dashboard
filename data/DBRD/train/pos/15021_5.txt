Bijzonder actueel nu er net een top tussen Noord-Korea en de Vereningde staten is geweest, een mislukte top weliswaar, maar wel eentje die afgeknap is op iets wat in dit boek voorkomt.
Jenna heeft/had een tweelingszus die tijdens een vakantie op een eiland in het noorden van Zuid-Korea verdwenen is. Het officiële verhaal is dat ze verdronken is tijdens het zwemmen, maar een lichaam is nooit gevonden. Jenna had als tweelingszus uiteraard een heel speciale band met haar zus en is eigenlijk altijd blijven geloven dat haar zus nog leeft. Jenna heeft altijd uitstekend gestudeerd, is goed in sport en spreekt verschillende talen, waaronder Koreaans. Zo valt ze op voor de CIA.
Mevrouw Moon is een arme arbeidster in Noord-Korea die probeert haar dagelijks eten bij elkaar te scharrelen door ruilhandel, door op de markt dingen te kopen en verkopen. Ze probeert uit het zicht van de regerings te blijven, maar heeft een erg sterk rechtvaardigheidsgevoel dat haar in problemen brengt. Via omkoping blijft ze meestal uit handen van de wet.
Cho is een diplomaat, al redelijk hoog in de top, maar op het punt een van de beste te worden. Hij wordt afgevaardigd naar Amerika voor een missie en heeft dat uitstekend gedaan en komt in aanmerking voor een promotie. Zijn antecedenten moeten hiervoor onderzocht worden, maar hij maakt zich niet direct zorgen.

Deze 3 verhaallijnen worden prima uitgewerkt en bereiken een hoogtepunt in Noord-Korea. Een prima thriller, actueel, die zich afspeelt in een land waarvan we niet zo heel veel weten. Wat er naar buiten komt is of gefilterd door het regime, of het komt van ontsnapte gevangenen. Het beeld is in ieder geval erg negatief. De dictator in dit boek is niet de huidige, maar zijn vader, Kim Jong-Il, andere naam, zelfde regime lijkt me.
Zelf zwelgt hij in rijkdom terwijl zijn volk honger lijdt. Kritiek of opstand resulteren in gevangenisstraf, strafkampen, werkkampen waar keihard gewerkt wordt en de mensen amper eten krijgen. Het sterftecijfer is er hoog, maar dat maakt de grote leider niets uit. Wij kunnen ons niet voorstellen dat de bevolking in parades voor hun leider optreedt, dat ze het blijven pikken. Ze weten niet beter want ze krijgen geen nieuws uit het buitenland en dat wat ze horen is vervormd, ze worden geïndoctrineerd.
Knap om een thriller te schrijven met deze gegevens als achtergrond. Topboek.