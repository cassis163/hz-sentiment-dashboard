‘Vrienden voor het leven’ is het derde deel in de serie over Kiki, Joost en Noor en gaat dit keer over Kiki. Je kunt de delen gemakkelijk los van elkaar lezen, maar het leukste is natuurlijk om alledrie de boeken te lezen. Je leert de personages dan goed kennen en eigenlijk hoop ik stiekem nog dat er nog een deel over klusjesman Gijs komt. Maar goed, dit deel gaat over Kiki.

Vorige week kon je al lezen dat ik met Astrid Harrewijn naar het Stedelijk museum ben geweest. Dat was ter gelegenheid van de lancering van dit boek. Kiki werkt in het Stedelijk en ik las het boek dan ook uit voor de rondleiding. Zo kwam het voor mij nog meer tot leven. Maar ook zonder de rondleiding komt het Amsterdam en het Stedelijk van Kiki tot leven.

Van alledrie de boeken vond ik dit boek het minst humor hebben. Kiki werkt zichzelf behoorlijk van het ene probleem in het andere, wat leidt tot soms spannende en ook wat bizarre situaties. Waar ik bij ‘Daar heb je vrienden voor‘ nog af en toe keihard moest lachen, viel dat bij ‘Vrienden voor het leven’ een beetje tegen. Tegenvallen is misschien niet het juiste woord want het boek viel helemaal niet tegen, maar is wel anders dan de vorige boeken.

Kiki is wat serieuzer en ook haar omstandigheden zijn wat heftiger. Tcoh heeft het verhaal ook onverwachtse wendingen en zag ik het einde echt totaal niet aankomen. Ik heb weer van begin tot eind genoten van ‘Vrienden voor het leven’ en wil eigenlijk helemaal niet dat dit het laatste boek van deze serie is. Ik wil meer Joost, Noor en Kiki (en Gijs!).

Ondanks dat dit het derde en laatste deel in de serie is, weet ik zeker dat ik deze serie nog wel vaker zal gaan lezen. Zoals ik al eerder zei, is dit echt een serie voor mij, met kunst, humor en levensvragen.

Ik kan echt urenlang over deze serie van Astrid Harrewijn praten. Maar het enige wat ik je wil meegeven is: ga dat lezen!