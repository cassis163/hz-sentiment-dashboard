De wereld waarin dit verhaal zich afspeelt was dé reden dat ik dit boek wilde lezen. Na 'The Great Disruption' bestaat die namelijk uit verschillende tijdzones. Een reis naar een ander continent betekent dus tegelijk een reis door de tijd. Het is echt een unieke wereld waar veel over wordt verteld in het boek. Dat er hierdoor soms wat minder tempo in het verhaal zit, vond ik niet erg. Het was namelijk ontzettend leuk om meer over deze wereld te leren.

We reizen samen met Sophia, een hoofdpersoon met wie ik gemakkelijk kon meeleven. Ze heeft een bijzondere relatie met haar oom Shadrack. Hij is haar vader en moeder in één. Als Shadrack wordt ontvoerd, besluit Sophia dus al snel dat ze hem moet zoeken. Hierbij krijgt ze hulp van onder andere Theo, een stel piraten en een chocolademaker. Stuk voor stuk leuke personages om over te lezen. Vooral Theo is interessant, omdat we langzaam meer over hem te weten komen.

Bovendien is 'The Glass Sentence' spannend. Een aantal plotwendingen zag ik beslist niet aankomen. Hoewel het boek niet met een cliffhanger eindigde, is dit duidelijk niet het einde van het verhaal. 'The Glass Sentence' is het eerste deel van 'The Mapmakers trilogy'. Ik ben heel benieuwd naar de rest van deze serie!