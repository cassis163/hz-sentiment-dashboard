Zoals je weet ben ik heel gevoelig voor mooie covers. Voor mij is dit één van de mooiste covers die ik dit jaar tegenkwam. Pluim voor de mensen van Podivium! Hij straalt helemaal de sfeer uit van het boek. Ook de uitvoering, een gebonden hardcover met een leeslint. De klasse van de rijke adel in de renaissance. Het past helemaal.
De manier waarop Jeroen Terlingen het bewogen verhaal over het leven van de componist Carlo Gesualdo verteld is heel mooi. Vier toch wel sterke vrouwen die deel uitmaakten van zijn leven vertellen hun fase uit het leven van Gesualdo. Ik moest altijd denken aan de madrigalen die hij schreef en het feit dat Jeroen Terlingen hier ook vier stemmen aan het woord laat. Vier vrouwenstemmen die dezelfde persoon ‘bezingen’. Elk met een andere klankkleur.
Het boek begint met een voorwoord van prof. Dr. Harald Hendrix over de muziek van Gesualdo. Daarna een stuk over de feiten die bekend zijn over de componist. Dit is aangenaam voor je begint te lezen aan het eigenlijke verhaal.
De auteur is een muziekliefhebber en dat voel je. De muziekterminologie kan voor een leek onverstaanbaar overkomen maar daar kan je gewoon over lezen. Dat stoort niet. Ook de feiten in het verhaal zijn zeer uitgebreid, al de plaatsen in Italië en de personages. Op een bepaald punt in het boek waren het voor mij wat veel personages en kon ik ze even niet goed plaatsen. Even overlezen en dan had ik de draad weer te pakken. Af en toe wat extra opzoekingswerk vond ik prettig.
Je voelt de sfeer van de rijke en machtige adellijke families die het in Italië te zeggen en de strijd met de Kerk. Het dagelijks leven in de renaissance is goed beschreven. Je krijgt ruime details mee van de kleding de gebruiksvoorwerpen en de bezigheden uit die tijd.
Het bewogen leven van Gesualdo kreeg voor mij plots een andere betekenis vanaf het moment dat hij vertelt over zijn eigen moeilijke jeugd. Wat hij gedaan heeft valt niet goed te keuren maar het wordt wel begrijpelijker.
Een boek om rustig te lezen en te laten bezinken. Ondanks het feit dat het boek niet echt lijvig is krijg je een heel compleet beeld van de componist. Het heeft bij mij een grote indruk nagelaten. Gesualdo is een intrigerend figuur.
Deze recensie is geschreven vanuit mijn ervaringen en die van mijn echtgenoot. Het is de eerste keer dat wij allebei hetzelfde boek lezen. Hij leest historische fictie en mij interesseerde het boek vooral omdat het over een componist gaat. Het was heel leuk om er over te praten samen. Moeten we meer doen. Dus laat nog maar wat boeken verschijnen van dit genre.