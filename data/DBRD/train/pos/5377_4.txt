Grace is al een stuk in de dertig als ze Jack leert kennen. Hij is uiterst charmant, succesvol en vindt het geen probleem dat ze in de toekomst ook de zorg voor Graces zusje Millie op zich moeten nemen. Grace kan haar geluk niet op, want veel mannen lieten haar daarom in de steek. Al snel trouwen ze en betrekken een ruime villa.

Voor de buitenwereld lijken Jack en Grace het perfecte stel, hij is rijk en succesvol en zij is charmant en elegant. Het lijkt ware liefde tussen deze twee, maar toch zijn er een paar opvallende dingen. Want waarom gaat Grace nooit alleen naar afspraken en waarom neemt ze nooit de telefoon op terwijl ze altijd thuis is? Is dit huwelijk echt zo perfect, of is het de perfecte leugen?

Vanuit het perspectief van Grace leer je het huwelijk van Jack en Grace kennen en al snel wordt duidelijk deze niet zo idyllisch is als het lijkt. Jack is een psychotische man die zijn vrouw volledig in zijn macht heeft en manipuleert. Doordat het verhaal verteld wordt vanuit het perspectief van Grace leef je intens met haar mee en voel je haar angst. Ze probeert van alles om aan Jack te ontsnappen maar hij is haar altijd voor. Het personage van Jack blijft in het boek helaas wat op de vlakte, voor de spanning en volledigheid van het verhaal was het beter geweest als zijn karakter verder was uitgewerkt.

Achter gesloten deuren is een psychologische thriller die je in zâ€™n greep houdt. Je voelt voortdurend een onderhuidse spanning en gedurende het hele boek heb je als lezer de vraag, hoe raakt Grace van deze verschrikkelijke man af. Hoewel het plot voorspelbaar was heeft B.A. Paris de spanning goed weten op te bouwen door gebruik te maken van tijdschakelingen tussen het heden en verleden. Daarnaast heeft de schrijver de plotafwikkeling goed uitgewerkt.

B.A. Paris heeft een toegankelijke schrijfstijl waardoor het boek lekker wegleest. De onderhuidse spanning en de schakelingen in de tijd van heden naar verleden zorgen ervoor dat je door het boek heen vliegt. Geen wereldtopper, maar een prima psychologische thriller voor een paar uur ontspanning.