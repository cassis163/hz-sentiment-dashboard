Dit verhaal gaat over Pol en Polleke Grasspriet. Omdat hun ouders samen een weekje met vakantie gaan, mogen zij die week bij hun oma logeren. Dat zal veel kinderen bekend in de oren klinken. Hun oma verzint altijd leuke dingen om te doen, soms gek en dan weer spannend. Oma draagt zelfs spijkerbroeken!

's Avonds is Pol moe en wil niet meer met Polleke spelen. Oma is in haar stoel in slaap gevallen. Hij wil nog niet naar bed maar nog even naar de vlammetjes in de open haard kijken. Hij haalt twee blauwe poefjes van oma onder de salontafel vandaan en schuift ze tegen elkaar. Dan gaat Pol op de poefjes liggen en legt een deken met een afbeelding van Spider-Man over zich heen. Het ligt niet lekker en bij het omdraaien moet hij de handvatten van de poefjes vasthouden om er niet af te vallen. Polleke moet hem zelfs tegenhouden. En dan gebeurt het...

Op mysterieuze wijze komt hij in het land van koning Barbaro terecht. Hij wordt gevangen gezet in de kerker van het kasteel waar ook reus Gigantus verblijft, vastgeketend aan de muur. Samen zoeken ze een mogelijkheid om te ontsnappen.

Ondertussen gaat Polleke zonder dat oma het weet op zoek naar haar broer. Ze heeft ook twee poefjes gevonden en zij zoeft weg. Ze komt terecht in Luilekkerland waar vreemde dingen gebeuren.
Koning Hollebolle Gijs is daar de baas en hij kan enorm veel eten;
'een koe en een kalf, een heel paard en een half
een os en een stier, zeven vaten bier,
een schip vol rapen en een kerk vol schapen.'

Afzonderlijk van elkaar beleven ze spannende avonturen, maar ze willen ook weer terug naar huis.
Zal het goed aflopen?

De titel van het boek is al snel duidelijk.
'Reizende poefjes' is een leuk voorleesboek. Bovendien nodigt de leuke cover met harde kaft kinderen uit om het boek vast te pakken en zelf te gaan lezen. De grote letters maken het zelf lezen gemakkelijker voor de wat grotere kinderen. De duidelijke illustraties in het boek zijn een leuke ondersteuning van het verhaal en zijn ook om van te genieten tijdens het (voor-)lezen.

Fantasie en werkelijkheid ontmoeten elkaar. De fijn korte hoofdstukken vol herkenbare dingen zoals Minecraft, De Efteling, GVR, Luilekkerland en sprookjesfiguren zorgen er voor dat het een mooi en fantastisch avontuur is geworden waarin spanning goed wordt afgewisseld door humor.
Als een rode draad lopen de belangrijke dingen in het leven zoals vriendschap, voor elkaar zorgen en samen delen door het boek.