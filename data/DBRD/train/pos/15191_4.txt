In tv-programma's zoals 'CSI' is wekelijks te zien hoe slimme laboranten de meest ingewikkelde moordzaken oplossen. Dankzij die ene achtergelaten vingerafdruk, een haartje of een vezel weten zij de moordenaar te vinden in de grote online database. Medewerkers van het Nederlands Forensisch Instituut weten dat forensisch onderzoek in het echt vaak anders verloopt. Het boek Stille getuigen licht een tipje van de sluier op.

Vijfentwintig Nederlandse thrillerauteurs mochten meelopen met vijfentwintig forensisch onderzoekers in evenveel disciplines. Vervolgens schreven de auteurs een spannend verhaal over hun ervaring. Een pittige uitdaging, want het verhaal moest niet alleen spannend en verrassend zijn, compleet met een 'twist' op het einde, maar ook moest de onderzochte forensische techniek centraal staan. Gelukkig slagen vrijwel alle thrillerauteurs hierin. De verhalen in Stille getuigen zijn min of meer van gelijk kaliber. Ze zijn alle goed geschreven en spannend. De NFI-expertise is er netjes in verwerkt. De meeste verhalen hebben een verrassend einde of iets dat daarvoor moet doorgaan. Van sommige auteurs zou het niet nodig geweest zijn hun naam te vermelden bij het verhaal. Hun stijl is zo herkenbaar. Zo weet Tomas Ross in slechts een paar bladzijden een complete complottheorie neer te zetten, zoals we dat van hem gewend zijn in zijn boeken. Een paar verhalen vallen op en blijven wat langer bij de lezer hangen. De verrassende twist in 'Eight days a week' van Nicolet Steemers laat de lezer achter met een wrang gevoel. Klasse! Judith Visser speelt in 'Een goede buur' met een dubbele persoonlijkheid. Het verhaal zou het in uitgebreide vorm ook goed doen als thriller. 'Bericht' van Dick van den Heuvel is vooral een droevig verhaal over de gevolgen van een ruzie, losjes gebaseerd op de actualiteit. Compleet buiten de gebaande paden gaat 'De ergernis van Rudy Weustink', het verhaal van Peter de Zwaan. Hoofdpersoon is Rudy die in de autoschadebranche zit en een verkeerd pilletje heeft geslikt. Hij gaat tamelijk hardhandig op zoek naar de degene die hem het pilletje heeft gegeven en de fabrikant ervan. 'De ergernis van Rudy Weustink' is een onconventioneel, grof verhaal m√©t humor. Het is te hopen dat Rudy Weustink terugkomt in een volgende thriller van Peter de Zwaan. Deze kleurrijke kleine crimineel verdient het.

Stille getuigen is een aanrader voor iedereen die meer wil weten over forensisch onderzoek in Nederland en tegelijkertijd wil genieten van een spannend verhaal. Al lezend valt er veel te leren en te genieten.