Het vierde deel uit de Cazalets serie heet Bevrijding wat op meerdere manieren kan worden geïnterpreteerd. Het speelt zich af na de bevrijding van de Tweede wereld oorlog, maar ook de personages hebben te maken met een vorm van bevrijding.

In dit deel komen de bekende personages uit de eerste drie delen weer terug. De kinderen uit deel een zijn inmiddels volwassen en zoeken hun plek in de wereld. Dat gaat niet vlekkeloos. In de zoektocht naar liefde gaat er helaas soms wat mis, maar toch vinden ze uiteindelijk allen hun plek.

Home place neemt niet meer zo’n belangrijke rol in, het leven centreert zich rondom Londen. Ook de Baronie betrekt daar een huis, samen met Dolly en Rachel. De baronie laat zich in dit deel gelden, zij blijkt al die jaren een pientere dame te zijn en er is niet veel dat ze heeft gemist,. Het blijkt dat zij inziet, vaak nog voor dat familieleden het zelf weten, hoe de verhoudingen liggen en weet de familie te helpen zonder een oordeel te vellen.

Bevrijding is duidelijk een afsluitend deel. Verhaallijnen worden grotendeels afgerond en hoewel de levens verdergaan, lijken de Cazalets toch op een punt te komen waarbij ze tot rust komen en gesetteld raken. Het hoofdstuk over de buitenstaanders levert weer verwarring op doordat het niet direct duidelijk is over wie het gaat, maar ook die lijntjes worden afgerond. Archie is opnieuw een steun en toeverlaat voor de familie, en voor hem is er ook een happy end.

Een boek met minder hoog soap gehalte als het derde deel, maar met toch genoeg ontwikkelingen. Daardoor is de eerste helft nog verrassend. De tweede helft bestaat grotendeels uit afrondingen wat helaas af en toe wat saai en minder interessant is. Toch blijft het boeien tot het einde, het willen weten wat de gevolgen zijn van de gemaakte keuzes zorgt ervoor dat je blijft lezen.

Met Bevrijding is Howard er in geslaagd om opnieuw een bijzonder boeiend verhaal neer te zetten over het wel en wee van de Cazalets, waarin veel wordt afgerond, maar evenveel open blijft en nog een vervolg zouden kunnen krijgen.

Het leven van de Cazalalets gaat dus gewoon door, maar Bevrijding zou het laatste deel zijn in deze serie. Toch is nog een vijfde boek verschenen, welke nog niet is vertaald naar het Nederlands. We kunnen alleen maar hopen dat die er nog komt, zodat we nog niet definitief afscheid hoeven te nemen.