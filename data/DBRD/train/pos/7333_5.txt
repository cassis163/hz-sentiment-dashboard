Eindelijk, eindelijk, eindelijk, een vervolg op de Gone-serie!
Monster is de eerste van maar liefst drie nieuwe delen.
Ik mocht afgelopen maand een digitaal vooruit-exemplaar lezen, maar vanaf nu is Monster dan ook echt verkrijgbaar.

Vierenhalf jaar geleden las ik Light, deel 6 van de serie die veel indruk op mij heeft gemaakt. Zoveel, dat ik ná het lezen van de digitale versies de papieren nog heb aangeschaft. Ik ben fan.

Afgelopen jaren heb ik, omdat ik Gone zo goed vond, bijna alle andere boeken van Michael Grant gelezen, op zoek naar een boek dat Gone misschien wel kon evenaren. Dat was wat mij betreft niet helemaal het geval, helaas.

Zou Monster wel een waardige opvolger zijn?

Waar gaat het boek over:
Vier jaar na het instorten van de koepel van de FAKZ is de nachtmerrie nog niet voorbij. Nieuwe, gelijksoortige asteroïden dreigen in te slaan op de aarde.
Shade Darby, die van buitenaf heeft gezien hoe het er in de FAKZ aan toe ging, wil niet opnieuw hulpeloos toekijken als het misgaat.

Ze weet een brokstuk van de asteroïde te bemachtigen, neemt er wat van in en merkt al snel dat ze begint te veranderen.
En niet alleen zij: over de hele wereld vallen brokstukken neer en krijgen mensen met mutaties te maken. Zo ook Dekka Talent die een jaar heeft vastgezeten in de FAKZ.

De één heeft er betere bedoelingen met de brokstukken dan de ander.
Zo wordt het een soort helden tegen slechteriken oorlog. De Derde Wereldoorlog.

Mijn mening:
Wat mij betreft is Michael Grant helemaal terug met Monster.
Het boek gaf mij al snel weer het gevoel van de dystopische wereld van de FAKZ. Alleen blijft het onheil nu niet beperkt tot een koepel, maar spreidt het zich uit over de hele wereld. Er is geen ontkomen aan.

Naast een paar oude bekenden komen er veel nieuwe personages naar voren. In de FAKZ was niemand ouder dan zestien. Dat kan nu wel. Zo is Dekka inmiddels 19.

Ik kan niet wachten om de volgende delen te gaan lezen.
Dit is nou het soort boeken dat mij leesverslaafd maakt.