Niet alle boeken van Dean Koontz kunnen mij bekoren. Zo heb ik onlangs De gave na 70 blz. aan de kant gegooid omdat ik me ergerde aan de schrijfstijl en de quasileuke humor. Maar met Wie goed doet heeft Koontz me weer helemaal te pakken! De plot, de interacties en de tussenstukken waarin de moordenaar aan het woord komt, het leidt allemaal tot een oplopende spanning in het verhaal. Waarom moet Linda, het doelwit van de huurmoordenaar, dood? En wie wil haar dood hebben? Ze heeft geen familie, geen man, geen kinderen - en toch wordt er fanatiek op haar gejaagd. Tim wordt in eerste instantie voor de huurmoordenaar aangezien door de opdrachtgever en besluit uit nieuwsgierigheid poolshoogte te gaan nemen. Samen gaan Tim en Linda er vandoor, achtergenazeten door een bruut die je al naar de andere wereld helpt wanneer je gezicht hem niet aanstaat. Gelukkig heeft Tim meer in zijn mars dan alleen muurtjes metselen...

Goed boek, lekker spannend. Dit soort boeken vind ik ideaal voor luie zondagen of vakanties.