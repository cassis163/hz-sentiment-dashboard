JENNIFER ZEI NEE TERWIJL ZE JA HAD MOETEN ZEGGEN. TEGEN HAAR TOEKOMSTIGE MAN WELTEVERSTAAN.
Hij liep een aantal jaren ervoor de boekwinkel binnen waar ze destijds werkte en ze werd verliefd op hem. Hij bleek steenrijk te zijn en niet veel later veranderde ze van kringloopjunkie in Prada-fanaat.  Er ging een wereld voor haar open, toch knaagde er diep vanbinnen iets. Ze had pas drie maanden voor haar huwelijk door hoe oppervlakkig haar leven eigenlijk was, maar er was geen weg meer terug, dacht ze. Tot één seconden voor haar jawoord.

Op het moment suprême besluit Jennifer haar verloofde, Terence, voor het altaar te laten staan en vertrekt in haar peperdure jurk van haar eigen bruiloft.

Haar zus Miranda is haar reddende engel en neemt haar mee in haar mintgroene Volkswagenbusje. Bij de Mac komt het besef: ze heeft helemaal niets meer. Wat nu? Ze wil haar ex-verloofde en zijn ouders niet onder ogen komen dus besluit ze dat de enige mogelijkheid is het land te verlaten. Ze verkoopt haar peperdure trouwjurk en komt daarvan een ticket naar haar oom Charlie in Rainbow Lake Town, Canada. Daar wordt haar leven een heel stuk spannender dan verwacht. 

RECENSIE:
Wat een heerlijk boek is Van Chanel naar Flanel!  Het is spannend geschreven met een vlotte pen, heeft een leuk leuk plot, is hartverwarmend en ontroerend tegelijkertijd.

Om me heen waren de kinderen de keet aan het afbreken, maar ik kreeg er (te) weinig van mee. Ik zat helemaal in het verhaal en vergat dus letterlijk alles om me heen. Later op de avond kon ik het niet wegleggen en moest ik nog voor de nacht weten hoe het zou aflopen.

Van Chanel naar Flanel is een boek dat binnen no time uit is, maar nog dagenlang in je brein blijft hangen en je hart een beetje verwarmd. 

Wat heeft Marijke Vos weer een geweldig boek afgeleverd!