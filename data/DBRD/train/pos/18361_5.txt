Annet Schaap is onder andere bekend van haar illustraties voor de jeugdboeken van Jacques Vriens, Janneke Schotveld en Francine Oomen. Met “Lampje” maakte ze eerder dit jaar haar debuut als auteur. Een behoorlijke pil, vol met prachtige en sfeervolle tekeningen maar bovenal een boek waarmee ze diepe, diepe indruk maakt. “Lampje” is het onvergetelijke verhaal van een jong meisje dat samen met haar vader in de vuurtoren van een klein schiereiland woont. Haar moeder is overleden en die klap is haar vader duidelijk niet te boven gekomen. Hoewel hij veel van zijn dochter houdt, verwaarloost hij haar ook en is het meisje feitelijk verantwoordelijk voor het reilen en zeilen van de vuurtoren. Als dat op een avond helemaal mis gaat, wordt ze door de plaatselijke autoriteiten uit huis geplaatst en moet ze verplicht gaan wonen in het mysterieuze huis van de plaatselijke admiraal, die doorgaans op zee te vinden is. Volgens de geruchten woont er in het huis een monster. Lampje maakt kennis met de bewoners van het huis, mist haar vader en het uitzicht op de zee en ontdekt al snel dat de geruchten een kern van waarheid bevatten.

Het debuut van Annet Schaap is in één woord adembenemend te noemen. Wat een fantastisch verhaal, voor jong en oud. Het is spannend, grappig, ontroerend en bovenal prachtig geschreven. Alle personages in het verhaal komen volledig tot leven en vooral Lampje sluit je als lezer meteen in je hart. Annet Schaap doet met haar debuut waar veel auteurs hun hele leven – vaak vergeefs – naar streven. Ze schreef een klassieker. Dit geweldige boek zal de tand des tijds ruimschoots doorstaan en generatie op generatie aanspreken door de absolute schoonheid en de magische aantrekkingskracht van het verhaal. Een ongekende prestatie. Annet Schaap wordt nu al vergeleken met Astrid Lindgren, Paul Biegel en Tonke Dragt. Dat is mooi, maar in haar geval absoluut onnodig. Annet Schaap is met haar debuut volledig in staat om op eigen benen te staan en heeft vergelijkingen met andere auteurs niet nodig.

Ik herhaal het graag: dit boek is adembenemend.