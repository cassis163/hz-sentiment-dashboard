Ik had al zoveel gehoord over Santa Montefiore dat ik erg benieuwd was naar haar boeken. Ik was dan ook erg blij dat ik dit boek mocht lezen van de uitgeverij. ‘Als de rododendron bloeit’ is eigenlijk het tweede deel over de vrouwen van kasteel Deverill, maar je kunt de delen ook apart lezen. Ik heb tijdens het lezen niet het gevoel gehad dat ik iets gemist heb.

De schrijfstijl en het verhaal deden me erg denken aan een seizoen van Downton Abbey. In het begin kabbelde het een beetje door, je moet de hoofdpersonen en achtergronden nog leren kennen en dat duurt gewoon even, want er zijn flink wat hoofdpersonen in ‘Als de rododendron bloeit’. Doordat je ze op je gemak leert kennen, lijkt er niet heel veel spanning in te zitten. Maar je voelt dat er meer in het verhaal zit en dat komt er op een gegeven moment langzaam uit. Santa Montefiore is duidelijk een goed geoefende schrijfster, want alle verhaallijnen kloppen en komen samen. Maar dat niet alleen, er zit ook zeker een stuk spanning in én je wordt aangenaam verrast.

Dat vond ik het bijzonderste aan ‘Als de rododendron bloeit’. Het is geen boek dat je in een dag of wat uit hebt, je wordt min of meer gedwongen om rustig te lezen, want anders mis je gewoon een hoop. Ik vond dat in het begin wat lastig, maar uiteindelijk vond ik het heerlijk.

‘Als de rododendron bloeit’ van Santa Montefiore lijkt me heerlijk om te lezen op vakantie, bijvoorbeeld in Italie. Het is een boek dat je dwingt om rustig te lezen en door alle intriges en verhalen moet je wel bij de les blijven. Het ideale vakantieboek als je van Downton Abbey houdt.