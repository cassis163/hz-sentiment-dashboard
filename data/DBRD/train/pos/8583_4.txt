Ellis Brooks is een auteur die opdracht heeft gekregen om een boek te schrijven over Corinth Blackwell, een medium dat na wat vreemde incidenten in de zomer van 1893 verdwenen is (en dus niet over Aurora Latham zoals de flaptekst ten onrechte vermeldt). Deze incidenten hebben plaatsgevonden op het landgoed Bosco, dat later is veranderd in een kunstenaarskolonie. Bosco is gebouwd op een heuvel met een enorme tuin die heuvelafwaarts gaat en vol staat met doolhoven, fonteinen en standbeelden. De prachtige tuin van vroeger is nu verwilderd, de standbeelden zijn beschadigd en de fonteinen werken niet meer. Ellis wordt toegelaten tot de kunstenaarskolonie waar ze in alle rust, er heerst een zwijgplicht van negen tot vijf, kan werken aan haar boek. Ze is daar samen met een handjevol andere auteurs die ook op de eén of andere manier te maken hebben met de vreemde gebeurtenissen in 1893 en met wie ze verschillende theorieën doorneemt.
Goodman neemt er de tijd voor om het verhaal neer te zetten en de omgeving te beschrijven. Het thrillerelement blijft lang ondergeschikt, maar als de griezelige gebeurtenissen op gang komen, laat het verhaal je niet meer los. Corinth Blackwell werd in 1893 door een echtpaar ingehuurd om contact te maken met hun overleden kinderen. Het ironische is dat Corinth als medium haar publiek bedroog, maar dat ze wel paranormaal begaafd was en hoopte dat er geen echte geesten zouden verschijnen tijdens haar séances. Ook hoofdpersoon Ellis Brooks is paranormaal begaafd. Eenmaal op Bosco begint ze stemmen te horen en ziet ze geestverschijningen die stenen achterlaten en haar door doolhoven leiden. De geesten uit het verleden laten steeds duidelijker en gewelddadiger blijken dat ze gehoord willen worden totdat Ellis nog maar één uitweg ziet.
De hoofdstukken spelen zich wisselend in het heden en verleden af, waarbij het verleden gelijke tred houdt met de vorderingen van het boek in het heden.
Goodman heeft een mooie schrijfstijl die recht wordt gedaan door de vertaling. Voor lezers die geen moeite hebben met een flinke portie bovennatuurlijke verschijnselen, met mythes en symboliek is dit een prima boek.