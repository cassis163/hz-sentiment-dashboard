Je kon er de afgelopen tijd haast niet omheen, het eerste deel uit De Noordzee Moorden van Isa Maron 'Galgenveld' was het boek dat gelezen moest worden deze vakantie. En wat ben ik blij dat ik dat gedaan heb. Galgenveld is een heel spannend, enigszins luguber en daarnaast ook erg goed geconstrueerd verhaal. Je valt als lezer direct met je neus in de boter want de eerste dode kondigt zich al snel aan. Helaas zal het niet bij deze enige dode blijven. Zij wordt gevolgd door nog een groot aantal plaatsen delict waarvan de ene nog luguberder is dan de andere. Maar wie schuilt er achter deze moordpartijen. Aan de ene kant wordt hier uiteraard druk naar gezocht door de recherche maar zij krijgt hulp vanuit een hele onverwachte hoek. Voor de lezer niet echt verrassend want deze hulpbron wordt al direct bekend gemaakt, maar de recherche des te meer.

Galgenveld is zoals gemeld een heel goed geconstrueerd boek. Het begin- en het tussenstuk lopen prachtig in elkaar over en liggen op een hoog niveau als het gaat om spanning. Het eindstuk zal de lezer ook de nodige hartkloppingen bezorgen. Het kat-en-muis spelletje wordt tot een hoog niveau opgevoerd namelijk en de tijd tikt door. Zal het de recherche lukken deze zieke geest op tijd een halt toe te roepen?

Ik heb erg van dit eerste deel genoten. De karakters zijn prima uitgewerkt en je leert ze goed genoeg kennen voor de rol die ze in het verhaal spelen. Maron heeft ook niet al haar kaarten bloot kunnen leggen want er volgen nog een aantal delen. Het eindstuk kwam iets t√© abrupt voor mij, dat had wel iets meer uitgesmeerd mogen worden. Maar de hoge spanning, de prettige schrijf- en leesstijl, de goed uitgewerkte karakter en het goed uitgewerkte plot zorgen er zeker voor dat dit boek absoluut het lezen waard is (geweest). Vandaar 4 sterren voor het haast niet weg te leggen Galgenveld!