Recensie De reis van Sterretje
Inhoud

Het prentenboek ‘De reis van Sterretje’ maakt het zeer moeilijke onderwerp doodgaan op toegankelijke wijze bespreekbaar met jonge kinderen vanaf 2 à 3 jaar. Het is voor kleine kinderen zeer herkenbaar hoe een Sterretje naar de aarde komt, hier leeft, gelukkig wordt, kindersterretjes krijgt en de aarde weer moet verlaten. Ze kunnen met hun beeldige fantasie heel snel de vertaalslag maken naar degene die zij nu moeten (gaan) missen en waar ze verdrietig om zijn.

De auteur heeft bewust gekozen voor een Sterretje als hoofdfiguur. Dit zodat het verhaal van Sterretje alle soorten van verlies en verdriet voor een kind kan ondersteunen. Of het nu een knuffel (die kwijt raakt), een overleden huisdier of een zieke geliefde betreft. Het kind zal in Sterretje haar dierbare herkennen die de aarde gaat verlaten of al heeft verlaten.

Aanbeveling

Ik kan het boek dan ook uit persoonlijke ervaring aanbevelen aan gezinnen met jonge kinderen vanaf ongeveer 2 à 3 jaar, die het onderwerp dood gaan, overlijden en wat dan, bespreekbaar moeten maken. Het verhaal van Sterretje zal het kind in zijn eigen belevingswereld tegemoet treden en troost bieden.

Daarnaast is dit boek ook zeer geschikt als prentenboek om op school te worden besproken in de kleuterklas. Zeker indien er in de klas kinderen worden geconfronteerd met dit moeilijke verlies, is het behandelen van dit prentenboek in grote of kleine kring zeer aan te bevelen.