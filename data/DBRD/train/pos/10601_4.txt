‘Slapen doen we morgen weer’ vertelt het verhaal van de 15-jarige Merel.
Wanneer de favoriete band van Merel, ‘Twils’ optreedt tijdens het Koningsnachtconcert is Merel vanzelfsprekend van de partij. Ze gaat samen met haar vriendin Sarah. De twee meisjes genieten van het concert wanneer het publiek plotseling wordt opgeschrikt door een oorverdovende herrie. Merels eerste gedachte is vuurwerk, maar het blijkt een aanslag. Een aanslag met doden en gewonden tot gevolg. Wie heeft deze gruweldaad op zijn geweten en wie is het doelwit van deze aanslag? Je leest het in ‘Slapen doen we morgen weer’..

“Wanhopig knijpt Merel in haar arm. Droomt ze alles of is het echt? Als ze haar ogen opent, ziet ze overal Thijs. De beste zanger van de wereld. Is hij echt dood?”

Deze traumatische gebeurtenis blijft Merel achtervolgen. Toch wil ze niets anders dan dat de dader gepakt wordt. Allerlei gebeurtenissen volgen elkaar op in het leven van de jonge Merel.

“Merel ziet er verdrietig uit. Hij voelt stiekem een steek in zijn buik. Het is zijn schuld. Als hij iets zorgvuldiger te werk was gegaan, recht op Ivo had gemikt, waren die andere doden niet nodig geweest.”

Debuterend auteur, Alice Bakker, weet de emoties van de hoofdpersoon uitstekend te verwoorden. Je voelt mee met de boosheid, de frustratie, de angst, maar vooral ook het verdriet van de tiener. Bovendien past haar schrijfstijl uitstekend bij haar doelgroep.

De opbouw van het verhaal zit goed in elkaar; de spanningsboog is subtiel en trefzeker. Chapeau voor Bakker die het heeft aangedurfd om voor een boek in het Young Adult genre een dergelijk moeilijk, maar reuze actueel thema te kiezen. ‘Slapen doen we morgen meer’ is dan ook niet alleen een spannende pageturner voor de jeugd, maar zal de jonge lezers hoogstwaarschijnlijk ook aan het denken zetten.

“Merel voelt kippenvel over haar hele lijf. Ze merkt dat haar hand nog steeds in die van Kristel ligt. Ze knijpen elkaar even en kijken elkaar kort aan. De tranen staan in hun ogen als ze naar de bandleden van Twils op het podium kijken, zien ze dat de jongens hun emoties ook niet onder controle kunnen houden.”

De beoogde doelgroep spreekt het feit dat er enkele bekende DJ’s van 3FM in het boek voorkomen, ongetwijfeld aan.

Over de auteur
Alice Bakker is moeder van drie kinderen, freelance tekstschrijver en redacteur. ‘Slapen doen we morgen weer’, is haar debuut.

Uitvoering
Uitgeverij Godijn Publishing
ISBN 9789492115287
Paperback, 187 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/