Niels Bentzon is onderhandelaar bij de Deense politie. Nog nooit faalde hij, maar nu springt Dicte van Hauen haar dood tegemoet terwijl hij op haar inpraat. Bentzon twijfelt of het wel zelfmoord is, want volgens hem was ze bang voor iemand en sprong ze daarom. Gaande het onderzoek krijgt Bentzon gelijk, het was geen zelfmoord maar ze werd de dood ingejaagd. Opmerkelijk is dat Dicte net voordat ze sprong verdronken en gereanimeerd blijkt te zijn. Dicte was balletdansers bij het Koninklijk Ballet, al snel vindt Bentzon daar zijn verdachten. Wanneer hij weet wie de dader is, blijkt zijn vrouw Hannah, die eerder een bijna-doodervaring gehad heeft, ook niet veilig te zijn.

Originele en realistische insteek
‘De slaap en de dood’ kent een bijzondere insteek: slachtoffers die meerdere keren sterven en weer tot leven gewekt worden. De slachtoffers worden vermoord, hun lichaam is dood. Hun ziel zweeft tussen het hier en nu en het hiernamaals. Na enkele minuten worden ze gereanimeerd en weer tot leven gebracht. Het is geen science fiction, maar een verhaal over mensen die een bijna-doodervaring hebben. Hoewel niet te zeggen is of de periode tussen (lichamelijk) sterven en reanimeren exact zoals beschreven ervaren wordt, lijkt het een realistisch verhaal.

Goede spanningsopbouw
Het verhaal kent een mooie spanningsopbouw. In grofweg de eerste helft van het boek komt dit doordat veel onduidelijk is. Wat is er precies gebeurd? Waarom en door wie werd Dicte de dood ingedreven? Wie is de dader en wie is het meisje in de inrichting die een belangrijke rol speelt in het verhaal. Halverwege wordt dat alles duidelijk en slaag je erin verbanden te leggen en weet je wat ieders rol in het verhaal is. Dan volgt de spanning door de vraag wat er verder gaat gebeuren, of ‘de dader’ zijn plan zal slagen.

Onvolkomenheden
De verschillende verhaallijnen zijn goed uitgewerkt en komen halverwege het boek samen. Toch kent het boek enkele onvolkomenheden. Zo is Niels Bentzon politieonderhandelaar, het is zijn taak om mensen (zoals gijzelaars en mensen die zelfmoord willen plegen) om te praten. Echter, Bentzon is kennelijk ook politie-inspecteur die zaken onderzoekt. Vreemd, omdat zowel in de flaptekst als in het verhaal de nadruk wordt gelegd op zijn functie als louter onderhandelaar en niet als onderzoeker. Een ander minpunt is dat het Koninklijk Ballet ineens uit het beeld is verdwenen. De eerste helft vormt het ballet, de mensen (dansers, directeur) en het Koninklijk Theater de entourage voor het verhaal. Hoewel het Koninklijk Ballet een belangrijke rol speelt in het totale verhaal, wordt er bij een naderende ontknoping niet meer over gesproken. Ze worden dus wel geïntroduceerd, spelen een belangrijke rol, maar worden niet op een goede manier uit het verhaal gesschreven.

Conclusie
‘De dood en de slaap’ is een spannende thriller met een originele insteek. Slachtoffers worden meerdere malen vermoord en gereanimeerd. Hoewel dit als science fiction klinkt is het een erg realistisch verhaal. De diverse verhaallijnen zijn goed uitgewerkt en vooral het samenkomen ervan zorgen voor een goede spanning. ‘De dood en de slaap’ is een prima thriller die menig thrillerliefhebben zal boeien.