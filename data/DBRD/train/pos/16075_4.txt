Stephen King woont in Bangor  Maine en studeerde Engels aan de universiteit van Maine. Reeds vanaf zijn debuut is King immens populair bij het grote publiek. De Vervloeking verscheen reeds in 1984 onder zijn alter ego Richard Bachman, nu is het boek bij Luitingh  Sijthoff ook verschenen onder zijn meer bekende naam.
Bill Halleck heeft het allemaal netjes voor elkaar. Hij is een succesvol advocaat, is gelukkig getrouwd en erg trots op zijn dochter. Op een dag slaat het noodlot echter toe. Bill rijdt bij een verkeersongeval de zigeunerin Susanna Lemke aan die de klap niet overleeft. Dankzij zijn goede reputatie en connecties bij de plaatselijke politie komt hij er met een blaam vanaf.
Bij het verlaten van het gerechtsgebouw spreekt de vader van Susanna een vloek over Bill uit. Slechts één woord : Magerder.
Bill die al jaren lijdt aan overgewicht heeft in het begin amper door dat er een vloek over hem is uitgesproken. Hij is opgelucht en blij dat hij er eindelijk na al die jaren in slaagt om enkele kilos te vermageren. Maar hij blijft maar gewicht verliezen en stilaan slaat het geluk om in angst. Angst die bevestigd wordt wanneer rechter Cary Rossington en hoofd van de politie Duncan Hopley, die allebei geholpen hebben Bill aan zijn straf te ontkomen ook vervloekt worden en aan verschrikkelijke onbekende ongeneeslijke ziekten lijden. Vanaf dan is het voor Bill een race tegen de klok. Komt hij nog onder de vloek uit en welk offer zal hij hiervoor moeten doen?
Eén op de 3 Amerikanen lijdt aan overgewicht. Reeds in 1984 was deze problematiek in de V.S. zo voelbaar dat King besloot er een horrorthriller over te schrijven. Mooi is dat King de vloek van de zigeuner gebruikt om beide kanten van gewichtsproblematiek aan te kaarten. Van overgewicht tot een extreme vorm van anorexia. King laat duidelijk zien dat beide kwalen levensgevaarlijk en zelfs dodelijk kunnen zijn. Via het hoofdpersonage Bill Halleck doorloopt King deze cyclus helemaal.
Tweede aandachtspunt in het boek is het verantwoordelijkheidsgevoel. In het boek wil niemand de verantwoordelijkheid dragen voor wat hij doet. Het principe van oog om oog, tand om tand is in het begin van het boek het belangrijkste gegeven. Dreiging en wraak zijn hiervoor een ideale voedingsbodem maar gaandeweg komt er toch gerechtigheid tot stand met een spectaculaire ontknoping zoals alleen King ze kan bedenken in zijn typische stijl.
De Vervloeking is een ingenieus geconstrueerd verhaal over paranormale gaven maar met een boeiend geloofwaardig thema als onderwerp. De King fans zullen Thinner reeds lang geleden gelezen hebben maar voor wie King nog onontgonnen terrein is, is De vervloeking alvast een goede keuze om The master of horror te leren kennen.