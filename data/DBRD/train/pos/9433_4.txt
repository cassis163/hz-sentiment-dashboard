Veelschrijver Clive Cussler en zijn vriend Justin Scott begonnen met De jacht  en De saboteur  aan een reeks thrillers rondom een nieuw hoofdpersonage: Isaac Bell, een rijzige man gekleed in een wit kostuum, zich elegant bewegend met zijn twee meter lange, slanke lichaam en een dikke snor die zijn bovenlip bedekt en dezelfde goudblonde kleur heeft als zijn dikke haardos. De inmiddels tachtigjarige Cussler bewijst met deze serie opnieuw dat hij de grootmeester van de avonturenroman is, en heeft met Justin Scott een maatje dat hem uitstekend aanvoelt en aanvult. De spion  is het derde deel in een nu al zeer noemenswaardige reeks.
We schrijven het jaar 1908. De wereld lijkt af te stevenen op een (Eerste) Wereldoorlog. De grote landen willen internationale macht en de onderlinge spanningen lopen hoog op. Er is een marinewapenwedloop aan de gang, waarbij diverse machthebbende naties met elkaar rivaliseren om de modernste vloot te bouwen. Deze internationale concurrentiestrijd gaat zo ver dat er zelfs dodelijk geweld wordt gebruikt om de ontwikkelingen bij andere naties te stoppen. Er wordt gespioneerd om te zien hoe ver de bondgenoten en de vijanden staan wat betreft de bewapening, de bepantsering en de voortstuwing. Welke nieuwe uitvindingen kunnen een slagschip kwetsbaar maken? Welk geschut heeft een groter bereik? Welke torpedos komen verder?
Wanneer een aantal zeer belangrijke Amerikaanse marineleiders wordt vermoord, wordt het Van Dorn Detective Agency ingehuurd om deze omvangrijke zaak te onderzoeken. Privédetective Isaac Bell, de meest gelauwerde en gevreesde detective van Amerika, heeft de taak de moordenaars te vinden en de misdaden op te lossen. Hij komt daarbij een allesomvattend project op het spoor, waarin internationale spionage een grote rol speelt en een mysterieuze persoon, de spion, de touwtjes in handen lijkt te hebben. Wie dient hij, en met welk doel? En belangrijker nog: wie is hij?
Waar de populaire Cusslerreeksen met Dirk Pitt en Kurt Austin zich voornamelijk in het heden of de nabije toekomst afspelen, neemt Clive Cussler de lezers van deze serie aan de hand van Isaac Bell mee naar het begin van de twintigste eeuw. Het is de periode waarin diverse criminele organisaties de dienst uitmaken in bepaalde gebieden. Zo is Commodore Tommy Thompson de leider van de beruchte Ierse bende 'The Gophers'. Zijn kroeg, 'Hells Kitchen', is de gevreesde uitvalsbasis voor moordlustige schurken; in de toekomst zal zij uitgroeien tot een prominente buurt van de New Yorkse onderwereld. Cussler heeft duidelijk grondige research gedaan, komt met werkelijk bestaande locaties en personen, en geeft een filmisch beeld van een mistroostige, gevaarlijke en eigenaardige omgeving.
De spion  vertelt het verhaal van grimmige scheepswerven, sterke slagschepen, krachtige torpedos en omvangrijke havenfiguren die alle een rol spelen in de heftige strijd om de beste marinevloot. Duitsland, Engeland en Japan beschikken over sterke slagschepen, dus als de Verenigde Staten nieuwe territoriale gebieden in de Grote Oceaan wil verdedigen, zullen ook zij met een krachtige vloot moeten komen. En dat is precies waar de Amerikanen mee bezig zijn. Maar spionnen van de concurrerende landen willen de Amerikaanse vlootopbouw saboteren, met zelfs moord als wapen. Zoals het een goede privédetective betaamt, is het aan Isaac Bell dit te voorkomen. Plaats hem gerust in het rijtje James Bond, Sherlock Holmes en Hercule Poirot, want hij bezit eenzelfde elegantie. Maar misschien is hij het best te vergelijken met Dick Tracy, een heldhaftige detective, bedacht door tekenaar Chester Gould en opererend in dezelfde periode als Bell. Beiden zijn koelbloedig, zelfverzekerd, onaantastbaar en ware meesters van een-op-eenduels.
Hoewel hij al een aantal succesvolle series op zijn naam heeft staan, behoort de Isaac Bellreeks tot het beste van Clive Cussler. Spannende avonturen in een interessant tijdperk vol technische uitvindingen en belangrijke ontwikkelingen, met daarbij leuke feitjes over het spoorverkeer, de scheepsbouw en de automobielindustrie. Geschikt voor zowel mannen als vrouwen, is ook De spion  een garantie voor vermaak. Isaac Bell zal iedereen veroveren en het lijkt mij een kwestie van tijd voor we hem ook op het witte doek te zien zullen krijgen. Stap in op de Isaac Bell-locomotief en laat je meevoeren, maar pas op: de trein rijdt in een moordend tempo en stopt nergens!