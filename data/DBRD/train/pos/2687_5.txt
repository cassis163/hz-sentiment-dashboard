In een “een jaar met jou” volgen we de 24 jarige Amerikaanse Eleanor (ook wel Ella) Durran. Ze heeft een Rhodes-beurs en gaat een jaar Engelse taal- en letterkunde studeren in Oxford, Engeland. Dat was altijd al een droom van haar. Na dat jaar zal ze aan de slag gaan voor het campagneteam van de eerste vrouwelijke presidentskandidaat van de VS. Het jaar verloopt totaal anders dan ze van tevoren had bedacht. Op de universiteit ontmoet ze Jamie, een aantrekkelijk, slimme jongen en uiteindelijk besluiten ze friends with benefits te worden. Jamie draagt alleen een groot geheim met zich mee, een geheim dat misschien wel Ella’s toekomst volledig zal veranderen. Wat zal Ella doen als ze eenmaal ontdekt wat Jamie voor haar probeert te verbergen?

Ella is een slimme, vastberaden vrouw die weet wat ze wil, zowel nu als in de toekomst. Alles heeft ze voor zichzelf uitgestippeld. Het verhaal is vanuit Ella geschreven en omdat je weet wat ze denkt en voelt, kun je jezelf goed inleven in haar. Het was fijn om vanuit een sterk en zelfverzekerd vrouwelijk personage te lezen. De connectie tussen Ella en Jamie begint met één en al irritatie, maar al gauw merk je dat ze iets voor elkaar voelen. Haat en liefde liggen tenslotte dicht bij elkaar, maar vanaf het begin af aan weet je dat ze gewoon bij elkaar horen. De vraag is alleen is dat genoeg? Overleeft hun relatie het geheim van Jamie?

Het verhaal van “een jaar met jou” is zoals het leven. Het is soms romantisch, soms gezellig en leuk, soms saai, soms roept het irritaties en boosheid op en soms is het verdrietig. Alle emoties komen wel aan bod. Het is een realistisch verhaal, niet altijd even fijn maar wel heel erg mooi.

Wat erg leuk is aan het verhaal is dat Oxford een grote rol erin speelt, je leert veel over deze plek en je waant jezelf echt op dat stukje van de wereld. Je ziet de prachtige oude gebouwen, de universiteit en de bibliotheek helemaal voor je. Daarnaast loopt poëzie als een rode draad heel subtiel door het verhaal heen. Elk hoofdstuk begint ook met een stukje uit een gedicht en ook door het verhaal heen komen verschillende dingen rondom poëzie naar voren. Dit was absoluut een erg leuke toevoeging.

De schrijfstijl van Julia Whelan is heel luchtig, hier en daar grappig en erg beeldend. Sommige stukken beschreef ze tot in de puntjes, maar niet op een vervelende manier. Er was een mooie verdeling van leuk en minder leuke gebeurtenissen. Ondanks dat het op sommige stukken best heftig was, bleef het verhaal wel luchtig en juist door deze afwisseling las het enorm prettig en vlot weg. Doordat je gewoon wilt weten wat het geheim van Jamie is en hoe het af gaat lopen voor deze twee hoofdpersonages, kun je het boek moeilijk naast je neerleggen.

Kortom, hou je van een feelgood verhaal die niet alleen maar de positieve dingen van het leven benadrukt, een verhaal dat echt is en realistisch dan is “een jaar met jou” absoluut een boek dat je moet gaan lezen.