Bloed en beenderen is het eerste deel van een trilogie. In dit eerste deel wordt verteld over een wereld waarin er diviners zijn, kosidan en maji. Dit zijn allemaal mensen, hoewel ze niet allemaal zo behandeld worden.
Diviners kunnen namelijk krachten ontwikkelen, waardoor ze maji worden. De koning heeft 10 jaar geleden door middel van 'de zuivering' alle maji laten vermoorden, waaronder de moeder van de hoofdpersoon Zélie. Na een toevallige speling van het lot komt Zélie in aanraking met Amari en haar broer. Vanaf dat moment begint het verhaal pas echt te lopen en wil je het boek eigenlijk niet meer neerleggen.

Het verhaal wordt vanuit 3 perspectieven verteld, wat voor de nodige spanning en emoties zorgt. De schrijfster, Tomi Adeyemi, heeft een prachtig verhaal neergezet waarbij veel fantasie komt kijken. Hoewel er veel onbekende woorden in het verhaal voorkomen, worden die vrij rap duidelijk door de context. Wat het boek bijzonder maakt is dat er een soort onuitputtelijke stroom van kracht, moed en onzekerheid voorbij komt.
Achter in het boek, bij het nawoord van de schrijver wordt duidelijk waar die inspiratie vandaan kwam. Kortom, een bijzonder boek wat ik zeker kan aanbevelen voor YA fans die open staan voor een groots avontuur.