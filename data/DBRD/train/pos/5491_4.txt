Met de uitgave van “Als je Ademhaling stopt” van Christine Geysen, is nog maar eens bewezen dat heel wat talent schuilt in Vlaanderen. Toen deze titel werd aangekondigd, was ik meteen aangetrokken door de combinatie van de blurb en een wondermooie hardback-omslag. Een dergelijke uitgave (hardcover) heeft voor mij nog steeds een zekere meerwaarde en zal me (ja, ik ben oppervlakkig) sneller weten te overtuigen dan een paperback-editie. Neem daarbij dat ook de cover een aantrekkelijke fantasysfeer uitademt en je hebt me verleid tot een leesbeurt.

Dit eerste deel in de trilogie kent een vlotte verhaalopbouw en nette structuur waarbij personages van voldoende achtergrond worden voorzien om hun rol in het verhaal te verantwoorden. De uitgeverij betitelt deze uitgave als een Young Adult-boek en gezien bepaalde scènes in het verhaal kan ik de leeftijdsbepaling begrijpen. Maar toch had ik voor het overgrote deel van het plot, het gevoel dat de leeftijdsgroep waarop dit verhaal is gericht, zich eerder tussen jeugd en YA in bevindt. Dit voornamelijk omwille van het laagdrempelig taalgebruik en de relatief eenvoudige verhaallijn.

Af en toe ervaar je de gebeurtenissen in het boek als iets te makkelijk, waarbij enige weerstand voor extra diepgang zou gezorgd hebben. Niettemin is het boek netjes gestructureerd opgebouwd en ligt het verhaaltempo voldoende hoog om de lezers geboeid te houden. Het is zo’n boek dat je begint te lezen en niet wil neerleggen voordat je het helemaal uit hebt. En dat is ook makkelijk doenbaar, gezien het formaat lekker in de hand ligt en de omvang in aantal pagina’s niet meteen een dikker kan genoemd worden.

Na de leesbeurt bleef ik met het gevoel zitten dat dit hele eerste deel van de reeks, een uitgebreide inleiding is tot wat eigenlijk nog komen moet. De fantasy-elementen worden aanvankelijk tot een minimum beperkt, wat ervoor zorgt dat dit boek ook de niet diehard-liefhebbers van het genre zal weten te bekoren. Niettegenstaande ik dus wat op mijn honger bleef zitten, ben ik dankzij de zeer toegankelijke schrijfstijl wel ten volle overtuigd om het vervolg in huis te halen zodra dit verschijnt. Als debuut kan deze titel tellen. Christine Geysen is een schrijfster die ik in de toekomst zeker zal blijven volgen.