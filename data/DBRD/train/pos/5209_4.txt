‘Liefde. Geheimen. Vrijheid. Een verhaal over twee vrouwen die alles op het spel zetten om hun geluk te vinden…’. Deze tekst op de achterzijde van het boek Hotel Evergreen Falls van de Australische auteur Kimberley Freeman belooft een romantisch en tegelijkertijd spannend verhaal. En die belofte wordt meer dan waargemaakt. De spannende en emotionele proloog, waarin een groepje mensen zijn uiterste best doet om een sterfgeval te doen lijken op een ongeluk, nodigt uit om door te lezen en het boek niet meer weg te leggen totdat je het uit hebt.

Haar inspiratie voor dit boek ontleende Kimberley Freeman aan de memoires van haar grootmoeder Stella Vera Spencer, die in de jaren ’20 van de vorige eeuw in verschillende luxehotels werkte. Als eerbetoon aan haar oma heeft zij Hotel Evergreen Falls aan haar opgedragen. Het is na Wilde Bloemen en Walviseiland haar derde roman.

De roman vertelt het verhaal van Lauren en Violet. Plaats van handeling is Hotel Evergreen Falls in Blue Mountain. Een verhaal dat zich in twee tijdsvakken afspeelt. In 1926 is Hotel Evergreen Falls een gerenommeerd hotel voor de ‘upperclass’, waar Violet werkt als kamermeisje. Daar wordt ze verliefd op Sam, een van de gasten. Een voor die tijd onmogelijke, verboden en tot mislukken gedoemde liefde.

In 2014 woont Lauren tegenover het inmiddels gesloten en vervallen hotel. Ze is na de dood van haar broer verhuisd naar de andere kant van Australië om aan de beklemmende bezorgdheid van haar moeder te ontsnappen. Daar komt ze in contact met de Deense aannemer Tomas die belast is met de renovatie van het hotel. Als ze met hem door het hotel loopt, vindt ze een stapeltje liefdesbrieven. Hierdoor geïntrigeerd begint ze een zoektocht naar de herkomst van de brieven. En dat is niet het enige geheim dat ze ontrafelt. Want ook haar overleden broer blijkt een geheim te hebben gehad.

Freeman wisselt tussen heden en verleden en dat maakt het verhaal boeiend en levendig. Door heen en weer te springen in de tijd kom je steeds iets meer te weten over de verschillende personages en hun drijfveren. Hoewel de verhaallijn uit 1926 wat spannender en aansprekender is, zijn de personen in beide tijdvakken even interessant met mooie karakteromschrijvingen.

In 1926 leef je mee met Violet en Flora, de zus van Sam. Zij verblijft eveneens, samen met haar verloofde Tony en zijn vriendenkliekje in het hotel. Freeman beschrijft de dominante Tony en zijn vrienden, met bullebak en klaploper Sweety voorop, zodanig dat je direct een hekel aan ze krijgt en je je afvraagt wat Flora in hemelsnaam in zo’n irritante kwast ziet. Sam is een aan opium verslaafde man. Iemand die alleen bezig is met zichzelf en egoïstisch de liefde van Violet opeist zonder oog te hebben voor de problemen waar zij door haar liefde voor hem mee wordt geconfronteerd.

In 2014 ontwikkelt Lauren zich van een wat verlegen, onzekere vrouw tot een onafhankelijk persoon die de verstikkende band met haar moeder eindelijk durft te doorbreken en kiest voor haar eigen leven en geluk. Door de wisseling in het vertelperspectief wordt de spanning langzamerhand opgebouwd en leiden de verschillende verhaallijnen uiteindelijk tot een sluitend eind in 2014.

Hotel Evergreen Falls is veel meer dan alleen een liefdesverhaal. Het is een roman over geheimen, verslaving, (on)trouw en misdaad waar op het eind toch de liefde overwint. Een aanrader voor iedereen die houdt van een romantisch boek met wat diepgang en spanning.