‘Houd je bezig met waar jij invloed op hebt. Laat al het andere los. Dat is in handen van het leven. Iedere poging je daarin te mengen, creëert lijden. Laat los!’. Een losse quote uit het boek Ja, je innerlijke kompas voor vrede en vrijheid. Niet zomaar een citaat, maar één die de lading dekt. Linda Rood ontwikkelde een methode ‘Vragen naar Vrijheid’ waarbij de Helende Reis (The Journey) van de Amerikaanse Brandon Bays, model stond. Een praktische en eenvoudige benadering om door (meditatief-)zelfonderzoek naar de emotionele en spirituele kern van een probleem te gaan.

Het diepgaand voelen, weten en beseffen dat iets in overeenstemming is met je ware natuur wordt hier het ja-gevoel genoemd. Wanneer je niet naar het ja-gevoel of het tegenovergestelde nee-gevoel luistert, ontstaan er problemen. Het ja-gevoel vertelt je wat voor jou klopt en waar je potentie en mogelijkheden liggen. Het nee-gevoel vertelt wat niet (meer) klopt en waar pijn, destructieve patronen en overtuigingen liggen. Gedurende het menselijke bestaan krijg je uitnodigingen om steeds meer vanuit je ware natuur te gaan leven. Zo’n invitatie kan een inspirerend boek of mens zijn dat op je pad komt, maar ook ziekte, burn-out, relatieproblemen, ontslag of andere crisissituaties. Zo’n gebeurtenis zou je kunnen zien als een kans op heling.  

Onze persoonlijkheid wordt gevormd door alle verhalen die je over jezelf bent gaan geloven en de conditioneringen die je hebt aangeleerd. De Vragen naar Vrijheid helpen om tot de oorsprong van beperkende, soms ook schadelijke gedachten te komen (kernovertuigingen), zodat je deze kunt begrijpen, ontkrachten en bevrijden. Zie hier: jouw ware natuur is ontwaakt! De Vragen lijken eenvoudig, maar dringen door tot de diepste kern van jouw wezen.  

Dit boek neemt je mee op zoektocht naar de diepere lagen in jezelf die werkelijk geluk en vrijheid tegenhouden. De auteur helpt je daar bij. Het element dat telkens terugkeert en dat alle thema’s met elkaar verbindt en verduidelijkt, is Linda’s persoonlijke verhaal en dat van klanten uit haar praktijk. Een praktijk waarin ze mensen begeleidt op hun zoektocht naar spiritueel ontwaken en innerlijke vrede. Zo nu en dan valt Rood wat in herhaling en komt het verhaal enigszins traag op gang, maar is herhaling niet de kracht van de boodschap?  

Dit is een handboek voor het (her-)vinden van je innerlijke kracht, vertrouwen en balans in het leven van alledag. Zeer geschikt voor eenieder die inzicht wil verwerven in eigen identiteit en bereid is aan zelfontwikkeling te doen. Ben je HSP (een hooggevoelig/sensitief persoon)? Ook dan is dit een mooie, waardevolle bijdrage .  

Bijzonder realistisch geschreven, met de nuchtere boodschap dat we ons niet werkelijk kunnen beschermen tegen pijn, verlies en dood. Echter met effectieve, simpele tools om hier beter mee om te leren gaan. Reserveer dagelijks wat tijd om een hoofdstuk te lezen, met schrift en pen in de aanslag om de gestelde vragen te beantwoorden. Zo haal je het meest uit dit werk.