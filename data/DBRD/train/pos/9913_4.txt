Leenheer en stichter van Sendai, Date Masamune, geeft zijn kleinzoon de naam Shiro. Op aandringen van de leenheer werd Shiro al op jonge leeftijd in aanraking gebracht met de ‘barbaren’. Hij moet in de leer gaan bij William Adams, een Engelsman, die hem astronomie, cartografie, geometrie en Engels leert. Pater Sotelo, een Franciscaan, leert hem Spaans, Latijns en Grieks.
Als Shiro achttien jaar wordt, vertelt de leenheer hem dat hij op het punt staat om een grote reis te maken. Hij moet mee op handelsmissie naar Spanje en mag met niemand over deze ontmoeting spreken. Na zijn terugkeer mag hij uitgebreid verslag uitbrengen. Hij vertelt Shiro dat hij zeker twee jaar onderweg zal zijn.
Anno 1613 – Het schip verlaat Japan met 182 mannen aan boord. Hasekura Tsunenaga zal de handelsmissie leiden. Onder hen bevindt zich ook pater Sotelo. Hasekura wist dat Shiro in hoog aanzien stond bij Date Masamune en ook dat hij deze Samoerai wil vernederen om persoonlijke redenen. De Franciscaanse pater heeft zo ook zijn eigen redenen om mee te varen naar Spanje en later naar Rome.
Als ze in Spanje arriveren, wil Tsunenaga dat pater Sotelo als hoofdtolk fungeert. Hij stuurt Shiro met Diego op pad waar hij Alonso Pérez de Guzman el Bueno, zevende hertog van Medina-Sidonia, een cadeau zal overhandigen. Al gauw heeft de hertog respect voor deze Japanner en draagt hem een warm hart toe. In het huis van de hertog ontmoet Shiro Guanda, een beeldschoon meisje en tevens de nicht van Alonso.
Later reizen ze af naar Madrid, waar het ganse gezelschap Koning Filips III zal ontmoeten. De hertog staat erop dat Shiro in zijn gezelschap blijft en dat ontgaat de Koning niet. De Koning stelt de eerlijkheid en oprechtheid van Shiro zeer op prijs en algauw wordt hij ook opgenomen in de intieme kring van de Koning. Ondanks dit staat er Shiro wat te gebeuren en zal hij, als Samoerai, zich moeten wreken. Gaat hij ooit nog zijn geliefde Japan terug zien?

Conclusie
Dit boek is gebaseerd op werkelijke gebeurtenissen waar de auteur een prachtig verhaal van heeft gemaakt. Het vertelt het verhaal van de eerste Japanse handelsmissie naar Europa. Twee verschillende culturen die met elkaar in aanraking zullen komen en waar zeer grote verschillen tussen beide zijn. Het is een sterk contrast en de grootste verschillen zitten hem in de gebruiken zoals kennis en geloof. Ze zien elkaar als ‘barbaren. Sommige personages hebben echt bestaan en het was zeker de moeite om dit te gaan opzoeken.
De auteur laat ons kennis maken met de Spaanse edelen, die heel christelijk zijn maar waar ook veel hypocrisie in schuilt. Deze religie is voor de Japanners heel vermoeiend, aanmatig en heel ingewikkeld. Het katholicisme speelt een grote rol in dit boek. Spanjaarden en Portugezen die hun geloof wilden opdringen en daar ook een aardige duit mee wilden verdienen.
John Healy neemt ons mee op een reis door het prachtige landschap van Spanje met al zijn mooie gebouwen, kunst en gewoonten. Ondertussen leert hij ons ook de gewoonten kennen van de Samoerai, krijgers die een eed hebben afgelegd en gebonden waren aan een erecode. Ook andere Japanse gebruiken komen voor in dit boek. Het personage Shiro zet hij goed neer en zodoende leer je hoe nederig hij is en trouw zweert aan ‘Het pad van de krijger’.
Als lezer word je in het verhaal meegezogen en het voelt op sommige momenten heel melancholisch aan. Er zijn heel wat personages die in dit boek voorkomen dus dat is een beetje opletten. Voor sommige personages voel je een oprecht respect terwijl er andere zijn die je minacht. Verder kan ik hier niet verder over uitweiden omwille van het spoilergevaar.
Voor de degenen die destijds de tv-serie ‘Shogun’ hebben gezien, brengt dit vele herinneringen terug. Het is echt boeiend om de Japanse tradities nog eens te kunnen lezen en vooral die van de Samoerai! Dit boek telt 272 pagina’s die je van het begin tot het einde zullen boeien. Als je van historische verhalen houdt, dan raad ik jullie zeker dit boek aan waar je volop van zult genieten! 4 sterren