Vanwege haar werk bij het Pentagon, kwam Pam Jenoff terecht bij het State Department, het ministerie van Buitenlandse zaken. In 1996 werd ze overgeplaatst naar het Amerikaanse consulaat in Krakau, Polen. Hier werkte ze aan het behoud van het voormalige concentratiekamp Auschwitz en de teruggave van Joodse eigendommen in Polen. Toen ze terugkeerde naar de Verenigde Staten besloot ze haar kennis en ervaringen te verwerken in boeken. Het eerste boek van Pam Jenoff is Het meisje van de Kommandant. En Diplomatenvrouw is een zelfstandig te lezen boek, die wel voortborduurt op de gebeurtenissen uit Het meisje en de Kommandant. Toch hoef je dit verhaal niet eerst te lezen voor je aan Diplomatenvrouw begint.

Diplomatenvrouw begint in 1946. Marta Niemann wordt op leven na dood gevonden door de Amerikaanse soldaat Paul in een nazigevangenis. Na een tijd te hebben doorgebracht in het ziekenhuis, vertrekt zij noodgedwongen naar Engeland om daar een nieuw leven op te bouwen. Zonder familie en vrienden dwaalt ze rond door Londen, uiteindelijk komt ze de Britse diplomaat Simon tegen. Marta trouwt met deze man en is al snel in verwachting. Het lijkt een rustig leventje, maar als blijkt dat iemand uit Martaâ€™s oude verzetsgroep informatie heeft waarmee het lek in de Britse regering kan worden ontmaskerd, kiest ze ervoor om terug te reizen naar haar verleden.

Wees gewaarschuwd, want na de eerste bladzijde is het haast onmogelijk om het boek nog aan de kant te legen. Het boek begint direct met een knallende binnenkomer; Marta wordt gevonden in de nazigevangenis. Dit zorgt ervoor dat je vanaf de eerste bladzijde Diplomatenvrouw niet meer aan de kant kunt leggen. Daarbij leest het boek ontzettend gemakkelijk weg.

Het thema oorlog in het boek is bijzonder goed uitgewerkt en het lijkt daarom of je zelf in de tijd na de oorlog aanwezig bent. De bevrijding van Marta uit de gevangenis bezorgt je kippenvel, zo mooi is dit beschreven. Het hele boek is geschreven vanuit het oogpunt van Marta. Je beleeft met haar hoe zij vanuit het gruwelijke oorlogsgebied afreist naar Engeland, maar ook hoe zij jaren later worstelt met haar terugkeer naar haar vaderland.

Bladzijde na bladzijde blijf je je verbazen over de verrassende wendingen in het boek. Het is een boek dat je bijblijft en er voor zorgt dat je af en toe een traantje moet wegpinken. Zeker een boek waar je later nog eens over nadenkt. Spannende en verdrietige gebeurtenissen worden afgewisseld met een behoorlijke dosis romantiek. Waarbij het eind van het boek voor een grote verrassing zorgt.

Een boek dat je kippenvel bezorgt en je meeneemt in de wereld van Marta, het sterke personage die in eenzaamheid moest vluchten en een leven moest zien op te bouwen.

Kortom een onvoorspelbaar boek dat je bij blijft en zeker nog eens uit de kast zult pakken om te herlezen.