Gaat dit boek over The Beatles? Nou, niet helemaal. Of ja, eigenlijk toch. Maar of je nu van hun muziek houdt of niet, of je de groepsleden kent of niet, het doet er niet toe. Want Bronja Hoffschlag, die we tot nog toe kenden van een aantal psychologische thrillers, heeft een bijzonder goede eerste roman afgeleverd.

De titel zal menig lezer aanvankelijk voor een raadsel stellen. Maar de oplossing wordt al snel aangereikt: P.I.D. staat voor ‘Paul is dood’, ofwel ‘Paul is dead’. En daarmee heb je meteen het uitgangspunt van het boek: Paul McCartney zou in november 1966 verongelukt zijn bij een auto-ongeluk en vervangen in de groep door lookalike William Shears Campbell.

Hoofdpersonage in het boek is Tom Fremont. Hij is ervan overtuigd dat McCartney dood is en heeft daar allerlei aanwijzingen, zelfs bewijzen voor, zo spelen bepaalde songteksten van de groep een grote rol. Het verhaal mag echter niet het grote publiek bereiken en dus wordt Tom opgepakt door de FBI. Dertig jaar later heeft Beth, de moeder van Tom, het contact met haar zoon nog steeds niet kunnen herstellen. Wanneer haar man overlijdt, houdt niets haar nog tegen om achter de waarheid te komen. Waarom moest Tom verdwijnen? Hoe is het met hem? Kan hij weer naar huis komen? Samen met buurjongen Syd gaat Beth op zoek naar de waarheid. Wat volgt is een bijzonder boeiend verhaal en een rollercoaster aan emoties.

Het verhaal kent een wisselend vertelperspectief. Je leert de verschillende personages goed kennen en het kost geen enkele moeite om met hen mee te leven. Je begrijpt hun verdriet, hun eenzaamheid en ook waarom ze eerder in hun leven bepaalde keuzes gemaakt hebben. Bronja Hoffschlag deed jarenlang research voor ze dit boek schreef en ze wist haar verhaal in de haar toevertrouwde heldere taal aan het papier toe te vertrouwen.

P.I.D. is een bijzonder originele roman, waarin feiten en fictie naadloos met elkaar verweven worden. Het is een overtuigend, geloofwaardig en meeslepend verhaal.

Bedankt Bronja Hoffschlag / Uitgeverij Agemo voor het recensie-exemplaar.