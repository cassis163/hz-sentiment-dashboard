Dankzij de Crime Compagnie –waarvoor dank-, was in de gelegenheid om Hoofdzaak van Mariska Overman te lezen.
Haar thriller debuut komt uit op 13 april a.s. Mariska overman heeft samen met haar man een communicatiebureau dat de dood en rouw bespreekbaar maakt. Zij schreef al blogs over dit onderwerp en is zelf al vanaf jonge leeftijd een fervent lezer.
Waarover gaat Hoofdzaak?
Specialist Postmortale zorg Isabel Dieudonné heeft twee jaar geleden haar werk als rechercheur vaarwel gezegd na een heftige zaak. Tot nu. Haar halfbroer, rechercheur David Nichols, roept haar hulp in als hij een hoofd op zijn keukentafel vindt. Van wie is dat hoofd? Waarom ligt het in zijn keuken?
Vanaf de eerste pagina werd ik in het verhaal meegenomen. Het is natuurlijk een bijzonder uitgangspunt: het vinden van een hoofd in je keuken. De personages waar het verhaal om draait, Isabel, David en Lenette zijn zo beschreven dat ik het gevoel had in ieder geval Isabel goed te leren kennen. Lenette en Isabel zijn zusjes en David is hun halfbroer. Gedurende het verhaal wordt steeds duidelijker hoe de onderlinge relaties tussen hen liggen.
Isabel was rechercheur net als haar broer David, maar doet nu postmortale zorg. Als bij haar broer het hoofd wordt gevonden, wordt ze bij de recherche gevraagd mee te werken in een adviesrol. Waarom is zij gestopt met haar werk als rechercheur, dat is iets wat je je als lezer afvraagt, naast de vraag van wie het gevonden hoofd is. Langzaam ontrafelt zich één en ander.
Hoofdzaak vond ik een fijn boek om te lezen, niet een ijzingwekkende thriller maar wel een verhaal waarin je je als lezer steeds afvraagt hoe de dingen in elkaar steken. Wie heeft het hoofd bij David in huis gelegd, waarom is Isabel niet langer rechercheur en wat is de link tussen dit alles? Bijzonder hoe Mariska Overman dit alles in haar debuut tot een mooi en goed verhaal heeft gesponnen. Een thriller debuut om trots op te zijn volgens mij.
Als ik het goed heb begrepen is Mariska bezig met een tweede thriller waarin Isabel wederom een hoofdrol speelt. Ik kijk er naar uit, maar eerst komt Hoofdzaak in de boekhandel! Een aanrader, dus gaan lezen dit boek!

http://bonsien.blogspot.com/2017/04/kopzorgen-om-een-hoofdzaak.html