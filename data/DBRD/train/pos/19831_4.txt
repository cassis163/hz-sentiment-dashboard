Hier was ik heel erg nieuwsgierig naar. Tijdens mijn bezoekjes aan de boekwinkel, was het vooral de kaft die de aandacht trok. De rug is namelijk met rode draad aan elkaar geregen. Dit past perfect bij een boek dat gaat over een gevonden lijk dat is samengesteld uit 6 aan elkaar genaaide lichaamsdelen. Ik kocht het boek en het ik heb het inmiddels gelezen. Ik heb daarbij nog een voordeel ontdekt van de aparte rug. Je kunt het boek lezen zonder dat de rug knakt! Het werkt echt perfect.

Maar goed, terug naar het verhaal zelf. Het begint in de rechtszaal waarin een man terecht staat voor een aantal moorden die hij heeft gepleegd. Hij wordt echter vrijgesproken. Dit tot groot ongenoegen van rechercheur Wolf. Hij draait door en valt de dader lichamelijk aan. Vervolgens keer je meteen terug in het heden. De zogenaamde lappenpop wordt gevonden. Wolf wordt samen met collega's Baxter en Edmunds op de zaak gezet om het op te lossen. Het blijkt een race tegen de klok te zijn. Via Wolf's ex-vrouw krijgen ze een lijst met volgende slachtoffers en Wolf staat er als laatste op.

Het verhaal is met een enorme vaart geschreven, het is alsof je een film kijkt. Ook zit er hier en daar wat humor in. Vooral in de dialogen, dat maakt het toch iets luchtiger. Het is ook helemaal niet voorspelbaar. Een voor een wordt geprobeerd om de mensen op de lijst te redden. Dat volgt elkaar in rap tempo op.

De personages afzonderlijk zijn realistisch. Er wordt genoeg over hun priv√©leven beschreven om een band met ze op te bouwen. Dat is vooral zo met Edmunds. Hij is de jonge hond in het team, pas overgeplaatst vanuit afdeling Fraude. Dat wil ook zeggen dat hij lange dagen maakt en vaak ook nachten van huis weg is. Met een kindje op komst is dat niet echt handig. Hij zal dan ook moeten kiezen tussen thuis en werk.

Wat ik iets minder vond aan het verhaal is hoe het uiteindelijk in elkaar zit. Op een gegeven moment is het duidelijk wie het gedaan heeft en vanaf dat moment zakte mijn enthousiasme over dit boek toch een beetje in. Pas na de helft komt er een soort flashback over de dader. Ik heb het idee dat ik ook wat achtergrond gemist heb. Ook door het einde van het boek vond ik het toch wat minder dan dat ik verwacht had. Maar verder is het een prima thriller.