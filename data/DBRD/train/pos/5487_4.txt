Het mag duidelijk zijn, Korneel de Rynck (1986) historicus en schrijver heeft veel onderzoek gedaan voor zijn nieuwste boek Vroeger was alles anders (2018) met de ondertitel Het dagelijks leven in België vlak voor de golden sixties. Hij werd geïnspireerd door Gouden jaren van Annegreet van Bergen die in haar boek het leven in Nederland beschrijft dat veranderde vanaf 1950 door de welvaartsgroei. De Rynck kiest in zijn boek voor het beschrijven van het leven in België in die jaren vijftig omdat hij het leven wilde laten zien zoals het was voordat de stroomversnelling van ontwikkelingen het leven veranderde in de jaren zestig en verder. Hij zegt in het dankwoord dat hij maandenlang bezig is geweest met zoeken en puzzelen."Het was zowel lastig als boeiend". De lijst met bibliografie achterin is tien pagina's lang.  

Het boek Vroeger was alles anders is een heerlijk boek voor hen die heimwee hebben naar het leven van vroeger, of zij die nieuwsgierig zijn naar hoe het leven was dat onze grootouders leefden zonder alle gemakken van de moderne tijd. Een boek om geheel ondergedompeld te worden in nostalgie. Het leven was in de jaren vijftig zoveel eenvoudiger, maar ook veel zwaarder. Lange werkdagen, weinig afwisseling in voeding en de gezondheidzorg was nog niet ontwikkeld. Er waren weinig auto's en de tv was net in opkomst. Apparaten om het huishouden te vergemakkelijken ontbraken, maar die kwamen er wel in de vorm van een eerste eenvoudige wasmachine. De telegram en de brief waren de beste communicatiemiddelen. Er waren maar weinig mensen die een telefoon hadden en telefonistes zorgden nog voor het maken van verbinding.  

In tien hoofdstukken wordt de situatie in de jaren vijftig uitgebreid beschreven onderverdeeld in: Eten, Wonen, Huishouden, Opvoeding, Seksualiteit, Mobiliteit, Communicatie, Gezondheid, Werk en Vrije tijd. Het geeft zo een compleet beeld van het leven in die tijd en aangevuld met de vele foto's is de sfeer van de jaren vijftig in het boek compleet.   Het boek geeft regelmatig verbazingwekkende feitjes. Zo had de verzorging van het gebit geen prioriteit. Mensen lieten alles trekken en kozen voor een kunstgebit en parodontitis (tandvleesontsteking) kon een dodelijke afloop hebben. Met verwondering is ook te lezen hoe de eerste files ontstonden op de eerste 'snelweg' die naar zee voerde. Om de files in te dammen werden de vier rijbanen in de ochtend eenrichtingsverkeer naar zee, en in de avond eenrichtingsverkeer richting Brussel.  

Het leven in België staat centraal in Vroeger was alles anders. Voor de Vlaamse lezer zijn het herkenbare situaties, gebruiken en namen van bedrijven en organisaties. Voor de Nederlandse lezer is het een interessant stukje Belgische geschiedenis met een hoop overlap tussen de Nederlandse en Vlaamse gebruiken, maar nog meer dan genoeg om zich over te verbazen zoals het werken in de mijnen, de kinderkampen en de reisjes naar Lourdes.  

Het boek is zeer aangenaam om te lezen. Korneel de Rynck heeft een fijne vertellende schrijfstijl en maakt gebruik van citaten uit interviews die hij heeft gedaan voor zijn boek. Daardoor gaan de jaren vijftig in België nog meer leven voor de lezer.