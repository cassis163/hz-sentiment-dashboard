In ''Judaskus'' worden de lotgevallen van twee gezinnen beschreven: huisarts Marcus, getrouwd met Barbara en hun twee dochters en landgoedbeheerder Timo, getrouwd met de veel jongere, 24-jarige Annelien met dochter Daniëlle uit zijn eerste huwelijk en baby Josh.
Het boek bestaat uit vier delen; elk deel wordt voorafgegaan uit een passage uit het verleden en een uit het heden. De hoofdstukken zijn geschreven vanuit het perspectief van Barbara, Annelien en Daniëlle.
Barbara zorgt voor hun dochters, werkt in de bibliotheek van het Friese dorp, waar zij wonen en is bevriend met Lotte, de assistente van haar man Marcus. Barbara bemerkt dat ze wordt begluurd en probeert erachter te komen wie en waarom de man dit doet. Ze merkt aan Marcus dat er iets aan de hand is, maar ze weet niet wat.
Stiefmoeder Annelien heeft problemen met haar puberende dochter Daniëlle, die niets van haar wil weten en treurt om haar overleden moeder. Door toeval bemerkt ze dat haar man Timo dingen verzwijgt.
In beide gezinnen zijn er onderhuidse spanningen.
Het is al snel duidelijk dat de twee gezinnen iets met elkaar te maken hebben, maar wat dat is, is de eerste helft van het boek onduidelijk. In de loop van het verhaal wordt de spanning op een knappe wijze opgebouwd. De uiteindelijke ontknoping had wat breder uitgesponnen kunnen worden in de trant van de aanloop ernaartoe. In sneltreinvaart wordt de complexe achtergrond van de problemen verteld door de dader, hetgeen ten koste gaat van de geloofwaardigheid. Het slot van het boek is verrassend en goed gevonden.
''Judaskus'' leest heel plezierig door de korte hoofdstukken met cliffhangers, de snelle perspectiefwisselingen en het eenvoudige taalgebruik. Zoals ook geldt voor de andere boeken van Linda Jansma is dit weer een aanrader.