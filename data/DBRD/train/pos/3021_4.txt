In dit boek leren we Evert kennen. Sinds kleins af aan wil hij een meisje zijn, maar hij wordt tegengewerkt door zijn ouders. In de middelbare school wordt hij gepest. Pas wanneer hij naar een andere school en opleiding gaat, wordt hij wat gelukkiger. Maar hij zal nog gelukkiger zijn als hij gewoon een vrouw is...

Het verhaal wordt afgewisseld door twee "stukken". Enerzijds is het gewoon het verhaal van Evert, anderzijds geeft Evert tips om mensen zoals hij te benaderen. Deze tips zijn korte hoofdstukjes en cursief gedrukt.

Het verhaal leest heel vlot. Anna Woltz is de auteur, maar het lijkt alsof Vicky het geschreven heeft. Het komt recht op de lezer af en je beseft dat het verschrikkelijk moet zijn om "opgesloten" te zitten in een jongenslichaam als al de rest, je denken en doen, een meisje is. Of juist omgekeerd natuurlijk. Er zijn nog niet veel boeken over dit onderwerp, maar begin dit jaar was er in Via Annemie ook een reportage over dit onderwerp. Het mag nog meer onder de aandacht komen, vind ik.

Evert is trouwens een pseudoniem. Het verhaal is gebaseerd op Vicky's verhaal, maar alle namen zijn veranderd.

Meisje van Mars is een goed boek over een onderwerp dat nog niet vaak aan bod is gekomen. Geschreven op het niveau van adolescenten, maar zeker ook leesbaar voor volwassenen.