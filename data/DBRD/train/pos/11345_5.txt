Een prachtig boek over Joodse pioniers die vanuit eenzelfde droom verschillend dromen. Heel goed opgebouwd en menselijk beschreven. Qua themaâ€™s valt er in dit boek veel te ontdekken: collectief belang, individuele belangen, man-vrouw verhouding, joodse religie, moederschap, hoop, vertrouwen, louterend vuur, etc. Bijzonder in dit boek is hoe de drie perspectieven steeds iets meer blootleggen van het verhaal, waardoor helder wordt wie de verteller is en wat er met haar/hem gebeurd is.

Vreemdelingen, mensen die elkaar niet kennen, komen samen in 1921 in Palestina om gezamenlijk een kibboets te starten en een nieuwe toekomst op te bouwen in een land dat later Israel wordt. Vreemdelingen voor elkaar en vreemdelingen in het land waar de Arabieren hun nederzettingen hebben gevestigd. Het verhaal start met een proloog door de verteller. Iemand die gedreven is om dit verhaal te vertellen omdat er een leugen rondom haar dood is ontstaan. Het deel daarna is geschreven vanuit Ida, een jonge vrouw afkomstig uit Rusland. Voor Ida start een nieuw leven. Ze is jong en onbevangen, soms een beetje naief. Ze gaat open en vol verwachting deze nieuwe stap aan. Ze observeert scherp, probeert contact met gelijkgestemden op te bouwen en werkt actief mee aan de nieuwe gemeenschap.
Het tweede deel wordt geschreven vanuit David. Hij heeft al eerder meegebouwd aan een kibboets. Hij was daar niet de leider. Nu hij weg moet vluchten richt hij zich op zijn positie in de nieuwe groep. Hij wil leiden en hij wil niet dat iemand te weten komt dat hij schuldig is aan doodslag. Daarnaast is David een man die graag de lusten en minder de lasten wil dragen.
Het derde perspectief wordt vormgegeven door Hannah, de vrouw van David. Zij probeert haar rollen te combineren, die van trouwe dochter (met de opdracht van haar moeder om bij haar vader te blijven), die van liefdevolle echtgenote en die van moeder. Zij lijkt heel dienend, maar wordt geconfronteerd met verlies, verdriet en verraad.
Daar waar in de kibboets David en de mannen het voor het zeggen hebben, blijkt dat de gebeurtenissen rondom de vrouwen bepalender zijn voor het voortbestaan van de gemeenschap. Hoe passend als je je realiseert dat de joodse erfelijkheidslijn via vrouwen loopt.