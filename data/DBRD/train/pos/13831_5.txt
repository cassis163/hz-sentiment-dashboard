Amanda Prowse is een Britse bestsellerauteur. Haar boek Een beetje liefde is het eerste boek dat naar het Nederlands is vertaald.

Pru Plum is zesenzestig jaar oud en heeft een eigen succesvolle patisserie, waar ze zich volledig in stort. Ze heeft het goed voor elkaar en baadt in luxe en dan wordt ze ook nog eens verliefd. Haar verleden achtervolgt haar echter en dit kan problemen opleveren in haar nieuwe, prille relatie. Heeft Pru wel recht op een beetje liefde?

Voordat ik begon met lezen, maakte ik me een beetje zorgen. Zelf ben ik negenentwintig jaar oud, een heel stuk jonger dan de hoofdpersoon in het boek. Ik vroeg me af of ik me wel kon identificeren met een hoofdpersonage van zesenzestig. Al na de eerste pagina’s gelezen te hebben wist ik dat ik me onnodig zorgen hoefde te maken. Als lezer word je direct het verhaal ingezogen en kun je je – ongeacht je eigen leeftijd – perfect identificeren met Pru Plum. Pru Plum heeft haar hart op de juiste plek zitten en haar onzekerheden en worstelingen zullen voor veel vrouwen herkenbaar zijn.

Amanda Prowse maakt gebruik van prachtige beschrijvingen en hoewel alles tot in de details wordt beschreven, verveelt het nooit. Het boek bevat een aantal zeer heftige thema’s, waaronder rouwverwerking. Omdat dit wordt gecombineerd met de verliefdheid van hoofdpersoon Pru, wordt het boek echter niet te zwaarmoedig, maar blijft het leuk om verder te willen lezen.

Tegen het einde zit er een verrassende plotwending in het boek. Eentje die Amanda Prowse zorgvuldig heeft bewaard tot het einde. Er worden regelmatig in het hele boek hints gegeven voor dit einde, maar dan nog gaat het een kant op die je niet direct verwacht en hierdoor volgt een confrontatie. Hoe deze confrontatie wordt opgelost gaat – in tegenstelling tot de rest van het boek – wel wat snel en is iets aan de makkelijke kant. Dit is echter geen nadeel, want het was alles behalve een storende factor.

Een beetje liefde is een behoorlijke pil, maar je vliegt letterlijk door het boek. Na het lezen kun je twee conclusies trekken: Iedereen verdient een beetje liefde én dit smaakt naar meer.

Deze introductie met Amanda Prowse heeft me nieuwsgierig gemaakt naar haar andere werk. Het boek Een beetje liefde krijgt vijf sterren, want dit is hoe een goede liefdesroman hoort te zijn.