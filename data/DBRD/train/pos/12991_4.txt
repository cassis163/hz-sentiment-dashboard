Verdermeer
Tahereh Mafi
Blossom  Books
ISBN: 978-90-206-7899-4
2016
Kinderboek v.a 12 jaar
⭐⭐⭐⭐


In een wereld vol kleur is Alice Alexis Koningsdauw een eenling. Ze hoort nergens thuis. En sinds haar vader, van wie ze zielsveel houdt, drie jaar geleden verdween is ze eenzamer dan ooit. Ze is vastbesloten haar vader terug te vinden, maar weet niet hoe.
Wanneer de leugenachtige Olivier beweert te weten waar haar vader is, gaat ze met hem het avontuur aan haar vader te vinden in de verraderlijke wereld Verdermeer. Een reis waar beide kinderen op de proef worden gesteld in hun moed, maar bovenal in hun vertrouwen.

Alice is een meisje met een sterk karakter, maar wordt niet geaccepteerd door de inwoners van Ferenwoud. Ze is gewoon te anders. Dit maakt dat je al snel sympathie voor haar hebt.
Olivier is een jongen die alles naar zijn hand kan zetten. Hij heeft Alice enorm gekwetst en daarom bestempel je hem ook als lezer als nare jongen. Maar toch kom je er snel achter dat hij een masker draagt en het leven voor iedereen zijn scherpe kantjes heeft. Samen moeten ze echter dit avontuur zien te volbrengen.
Van vader houden hield in dat ze helemaal van hem hield -niet alleen van zijn open ramen, maar ook van zijn stoffige hoekjes- en ze weigerde vanwege een paar onbekende geheimen minder van hem te houden.
-Verdermeer, Tahereh Mafi, blz: 180 –

Verdermeer is een wonderlijk geschreven boek. Een wereld die je hiervoor nog niet hebt leren kennen. Tahereh  Mafi neemt je hierin mee met een boeiende, levendige, kleurrijke schrijfstijl als de verteller van dit verhaal. Door deze vlotte schrijfstijl blijf je echter doorlezen. Anders was het al snel een opeenvolging van vage, onlogische gebeurtenissen en woordkeus. Maar wat omschrijft Tahereh Mafi de liefde die Alice voor haar vader heeft mooi.

Het boek heeft een grappig geïllustreerde indeling tussen de hoofstukken. Een leuke onderbreking in het verhaal. De cover is echt een plaatje om te zien. Een echte eyecatcher. Daarom alleen al ben je nieuwsgierig naar het boek. Het is fantasievol en kleurrijk.

Het is een mooi verhaal, maar toch met af en toe een ongrijpbaar randje. Het einde, waarvan we niets zullen onthullen, is helaas abrupt en gemakkelijk na zoveel hoofdstukken met strubbelingen.