Lars Kepler is het pseudoniem van het Zweedse schrijversechtpaar Ahndoril. Met hun debuut “Hypnose” verkregen ze internationaal direct een bestsellerstatus. Van de boeken rond de sympathieke Joona Linna zijn in Nederland inmiddels meer dan 500.000 exemplaren verkocht. “Stalker” is Lars Keplers vijfde thriller, wederom met Joona Linna in de hoofdrol.

Na “Hypnose“, “Contract“, “Getuige” en “Slaap” is dit het vijfde boek van Lars Kepler, zoals gewoonlijk met de excentrieke, maar sympathieke Finse politieagent Joona Linna in de hoofdrol. Ook nu weer speelt dit boek zich af in en rond Stockholm.

Zweden is in de ban van een seriemoordenaar die zijn slachtoffers eerst filmt vanuit het donker, thuis waar ze zich veilig wanen, en het filmpje vervolgens op YouTube plaatst. Enkele dagen later wordt degene die gefilmd is zijn volgende slachtoffer. Het onderzoek naar de moordenaar verloopt stroef, tot bij het lichaam van het vierde slachtoffer een bewusteloze man wordt aangetroffen. De man kan zich echter niets herinneren van de moord. Om zijn onschuld te bewijzen, roept zijn familie de hulp in van hypnotiseur Erik Maria Bark. Maar de informatie die Erik verkrijgt biedt geen enkele duidelijkheid. Dan wordt er een nieuwe moord gepleegd, en de verdachte heeft dit keer een alibi. Er lijkt slechts één persoon te zijn die de zaak kan oplossen: Joona Linna. Maar die is meer dan een jaar geleden verdwenen…

Joona Linna wordt weer gevonden, en hoewel hij officieel geen politieagent meer is, gaat hij samen met Erik Maria Bark op onderzoek uit om er achter te komen wie de gruwelijke moorden gepleegd heeft. De schrijfstijl is geheel zoals we van Lars Kepler gewend zijn, en mensen die genoten hebben van de vorige vier boeken over Joona Linna, kunnen dit boek dan ook blind kopen. Hoewel de vijf boeken heel goed los te lezen zijn, is het toch aan te raden om ze in de juiste volgorde te lezen. Zo begrijp je ook de kleine verhaallijnen beter. Deze zijn niet noodzakelijk om het verhaal te kunnen volgen, maar het is een kwestie van een persoonlijke voorkeur.

Dit is een thriller zoals een thriller hoort te zijn. Steeds als je denkt te weten wie de dader is, word je weer op het verkeerde been gezet. En zoals altijd is de ontknoping weer razendspannend.