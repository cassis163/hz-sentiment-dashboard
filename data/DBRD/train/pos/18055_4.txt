Hoewel ik deze serie van Cora Carmack erg fijn vond, sprak de flaptekst mij in eerste instantie niet zo aan. Ja, ik had zeker zin in een nieuwe NA, maar het verhaal klonk me eigenlijk een beetje saai. Echter heeft Cora Carmack echt een toffe invalshoek gekozen met Nells bucketlist en heeft ze dit erg leuk uitgewerkt. Door de bucketlist leer je Nell echt heel erg goed kennen, maar treedt ze ook heel erg uit haar comfortzone en maakt ze zo een mooie, maar vooral geloofwaardige groei door. Door alle nieuwe dingen die ze wil proberen leert ze zoveel over haar zelf. Erg leuk om te lezen!

Met de bucketlist van Nell met allerlei dingen die je echt in je studentenleven gedaan moet hebben is Spelregels wel echt een klassieke Amerikaanse NA. De hele sfeer rondom de universiteit springt van het papier, maar maakt het gelijk ook wel heel erg clichématig. Ook de feestjes met Halloween, beerpong en de American footballwedstrijden maken het een beetje hetzelfde als vele voorgangers, maar nogmaals het brengt wel echt de sfeer over.

''Dat wil ik zo graag geloven, dat je leven niet wordt bepaald door die ene keuze, door dat ene ding. Maar het is verdomme net als een stel omvallende dominostenen, en ze blijven maar vallen, achter elkaar, en ik ben nooit snel genoeg om ze tegen te houden. Dus ik wil heel graag geloven wat je zegt, maar dat kan ik gewoon niet.''

Door de afwisseling van perspectief leer je beide personages goed kennen, maar juist doordat ze eigenlijk tegenpolen van elkaar zijn groeit de relatie tussen beide erg mooi. Er hangt een fijne erotische spanning tussen Nell en Torres/Mateo en die wordt echt mooi opgebouwd. Persoonlijk vind ik dat de steamy scènes nog wel wat meer hadden gemogen, vooral omdat Nell zichzelf echt probeert te ontdekken op allerlei vlakken. Desondanks zijn de seksscènes tussen Mateo en Nell wel stijlvol en een hele goede toevoeging aan het verhaal.

Spelregels is een hele mooie toevoeging aan een heerlijke serie die mij tijdens het lezen zeker heeft verbaasd. Van te voren waren mijn verwachtingen niet zo hoog, maar het boek heeft deze zeker overtroffen. Een absolute aanrader als je fan bent van NA, maar zeker een must read als je de andere delen ook hebt gelezen. Laat het volgende deel maar komen!

Note: Dit boek heb ik gelezen voor een buddyread op de Feelgood Page.