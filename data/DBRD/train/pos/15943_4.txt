Tot een jaar of drie geleden had ik nauwelijks iets van Nederlandstalige auteurs gelezen (met uitzondering misschien van een paar Aspes, die ik niet bijzonder goed vond). Sindsdien een paar hele goede auteurs ontdekt (Jo Claes, Hilde Vandermeeren en Ellen G. om er maar een paar te noemen), maar toch een beetje twijfelend aan Sterre Carron begonnen.

Vandaag haar debuutthriller gelezen en heb het me niet beklaagd. 'Mara' is het eerste deel in de reeks rond inspecteur Rani Diaz. Opvallend hoe vlot dit boek leest, Sterres eersteling lijkt ook weinig last van kinderziektes te hebben. Je wordt meteen meegezogen in een bijzonder boeiend verhaal.

Het boek is opgebouwd uit een groot aantal korte hoofdstukken en heeft een ideale lettergrootte, wat het leesplezier enorm verhoogt. Ergens halverwege het boek leek het er eventjes op dat de vele ontwikkelingen net iets van het goede teveel zouden worden, maar uiteindelijk viel alles min of meer in de plooi. Ik zeg min of meer, aangezien naar mijn gevoel niet alle vragen naar tevredenheid beantwoord werden (ik kan echter niet in detail treden zonder te veel info weg te geven), en die proloog vind ik achteraf bezien ook niet helemaal op zijn plaats.

Vier sterren voor 'Mara' en ik ga morgen met het nodige enthousiasme verder in 'Tirtha', deel twee in de reeks.