Met dank aan Uitgeverij Prometheus voor het recensie-exemplaar.

Auteur: Tove Alsterdal

Vertaald door: Bart Kramer

Uitgever: Prometheus

Aantal pagina’s: 416

Genre: Literaire Thriller

Verschijningsdatum: 10 februari 2017

Over de auteur:

Tove Alsterdal (1960) is schrijfster en journaliste en schrijft teksten voor toneel, film en opera. Eerder schreef ze Vrouwen op het strand, dat wereldwijd lovend werd ontvangen, gevolgd door de grote hit Het stille graf. Geef me je hand werd uitgeroepen tot beste Zweedse misdaadroman van 2014. De boeken worden in zestien talen uitgegeven en zijn in meerdere landen genomineerd voor prijzen.

Draai je niet om is Tove Alsterdals vierde thriller. Ze wordt beschouwd als een van de beste Zweedse thrillerschrijfsters.

( Bron: www.uitgeverijprometheus.nl )

Cover:

Door de bomen straalt het echt een ‘thrillersfeer’uit. Het gebouw, typisch Zweeds, had ik graag realistisch en minder kinderlijk afgebeeld gezien. Over smaak valt niet te twisten en al met al een prima cover.

Achterflap:

Ooit was Beckomberga het grootste psychiatrisch ziekenhuis van Europa. Nu zijn de sporen van het verleden gewist en worden er exclusieve woningen gebouwd in het oude park. Svante Levander is een van degenen die in de idylle gaan wonen, samen met zijn nieuwe liefde. Onderweg naar huis vanaf de winkel wordt hij doodgestoken. Eva, zijn ex-vrouw, is hem die avond gevolgd en wordt opgepakt op verdenking van moord. Slechts één persoon kan getuigenis afleggen over wat er is gebeurd, een buitenlandse vrouw die voor de winkel zat te bedelen, maar zij is spoorloos verdwenen. Wanneer een paar jongens in de buurt van de plek van de moord de resten van menselijke lichamen vinden, ontstaat een angstgolf.

Het verleden blijkt dichterbij te zijn dan iemand kon vermoeden.

Mening:

Draai je niet om is mijn eerste kennismaking met Alsterdal. Ik ben over het algemeen echt fan van de Scandinavische thriller en ook dit boek wist me de vele uren leesplezier te geven waar ik op hoopte.

De proloog begint met zuster Ulla Andersson. Een personage wat later in het verhaal een hele rol zal gaan spelen en ze wordt en is één van mijn favorieten. Het begin is wat aan de zware kant geschreven, ik hou daarvan. Het is koppie erbij en de moord op Svante wordt zo beschreven dat je denkt: Wat gebeurt hier?? De gedachten van een gestoorde moordenaar komen tussendoor en vervolgens word je meegenomen naar het punt waar Eva wakker wordt in het ziekenhuis. Waar de politie klaarstaat ook voor verhoor.

Vanaf hier is het dan ook letters vreten en leest het als een trein! Het is pakkend, spannend, met personages die staan als een huis en waar noodzakelijk zijn uitgediept. Het verhaal bevat meerdere lagen en lijnen. Het verhoor en het gevangen zitten van Eva wat uitmondt in de zoektocht naar de getuige, wat je via Berlijn naar Roemenië brengt. Eva en zoon Filip, weten ze elkaar weer te vinden? Botresten en lijken welke gevonden worden, waar buurman Niklas onder andere ‘druk’ mee is.

De lijnen met bijbehorende personages lopen door elkaar heen zonder dat het rommelig wordt en je vraagt je af hoe dit een geheel gaat worden. De schrijfstijl is ronduit fantastisch en datgene wat beschreven wordt zie je allemaal met gemak voor je. Het einde en het plot in zijn geheel is dan ook geniaal en Alsterdal weet je te trakteren op een hele toffe plottwist.

Draai je niet om start spannend, is vervolgens onderhoudend maar intrigerend en richting einde wil je gewoon weer zó graag weten hoe het afloopt. Een verhaal wat je na het dichtslaan nog laat nadenken en waarbij je tot de conclusie komt: Poeh, misschien niet altijd even retespannend maar wat een intelligente en goed uitgewerkte thriller is dit!

Conclusie:

Schrijfstijl: 4.5

Plot: 4.5

Leesplezier: 4

Originaliteit: 4

Spanning: 3.5

Psychologie: 4

Vier sterren voor Draai je niet om.

Karin Meinen.