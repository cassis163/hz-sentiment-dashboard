Dit boek geeft een heel goed tijdsbeeld weer over de periode 1536 tot 1542 rond het hof van Koning Henry VIII in Engeland. Omgangsvormen en etiquette zijn een belangrijke factor in deze periode en de macht van de koning is zeer groot. Alles draait om status en welke positie men heeft. Hoe hoger de rang hoe machtiger en hoe dichterbij het hof men kan komen. Om een hogere positie te behouden of te verkrijgen wordt er gelogen, bedrogen en omgekocht. Daarnaast is niemand veilig voor het grillige karakter van de koning.

Het verhaal wordt verteld vanuit de ik-persoon Joan Bulmer en begint met de terechtstelling van Kate Howard. Daarna wordt teruggegaan in de tijd en begint het verhaal te vertellen waarom Joan Bulmer gouvernante werd van Kate en hun ontwikkelingen samen.

Door de sfeervolle beschrijvingen van zowel de locaties, zoals bijvoorbeeld Winsor Castle, de (bal)kleding en de bezigheden van de (jonge) adel zoals de valkenjacht of lessen in schrijven en borduren, waan je jezelf meteen in het Engeland van die tijd. Ook de conversaties passen goed in dit tijdsbeeld en geven goed het verschil in rangen en standen aan en de omgang met elkaar of hoe deze zou moeten zijn.

De karakters in het boek zijn goed beschreven. Op de belangrijkste karakters wordt dieper ingegaan. Deze zijn wel allemaal “gekleurd” omdat het boek vanuit Joan verteld wordt en zij dus al een mening heeft of vormt over iedereen. Hierbij is door de auteur heel goed rekening gehouden met het feit dat Joan zelf nog maar amper volwassen is en dus nog volop geestelijk aan het groeien is en daardoor (nog) niet alles kan overzien. Dat blijkt soms ook uit de keuzes die ze maakt waarbij ze zelf twijfelt.

Kate wordt omschreven als een mooi meisje van goede afkomst, een flapuit en dartel persoon die enorm de aanwezigheid van haar vader mist en zich graag geborgen en geliefd voelt.

Het boek leest makkelijk en de gebeurtenissen zijn geloofwaardig. Je raakt steeds meer betrokken bij het noodlottige en onafwendbare einde van Kate en leert dat deze rigoureuze maatregelen toentertijd zeer gebruikelijk waren. Dit boek maakt dat geschiedenis leren ook op een leuke manier kan.