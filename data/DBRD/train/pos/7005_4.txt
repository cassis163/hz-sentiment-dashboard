Lekker, weer een Connelly te lezen die zo goed loopt. Met Mike Haller zet Connelly een karakter neer dat vanaf het begin aan je blijft plakken. Eerst niet zozeer als een boeiend karakter, maar meer letterlijk: als een stuk kauwgum. Te groezelig om aan te pakken. Een held waar je je niet een-twee-drie mee wil identificeren. Een advocaat die zelf de lijn van goed en slecht regelmatig overschrijdt, ook al is het maar een klein beetje.
Maar naarmate het verhaal vordert, verandert de foute advocaat in een onwillig slachtoffer dat de touwtjes terug weet te pakken die hem uit handen waren genomen.
En de manier waarop Connelly dat in elkaar zet, is meesterlijk. Ergens slaat de sympathie om in Haller's voordeel. Haller groeit en groeit en weet uiteindelijk via een prachtig plot tot de kern van de zaak te komen. En dat op een manier die hem respect oplevert dat je aan het begin van het verhaal niet voor mogelijk had gehouden.
Een heerlijk boek.