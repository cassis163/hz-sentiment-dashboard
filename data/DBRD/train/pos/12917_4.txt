Samson Segal is een in zichzelf gekeerde, contactgestoorde, werkloze man die met zijn broer Gavin en diens vrouw Mollie in het huis woont dat zij van hun moeder hebben geÃ«rfd. Samson voelt zich altijd eenzaam en alleen en vooral onbegrepen. Hij houdt er de eigenaardige gewoonte op na om mensen te observeren. Van heel veel mensen weet hij hun hele doen en laten, zo ook van Gillian Ward die met haar man Tom en dochter Becky in dezelfde straat woont. Zij vormen op het eerste oog een gelukkig gezin maar de schijn bedriegt en Samson weet dat.

De vriendelijke maar zeer gereserveerde weduwe Carla Roberts wordt door haar dochter dood gevonden in haar appartement op de achtste verdieping. Zij is op gruwelijke wijze vermoord. Hetzelfde lot treft de weduwe Ann Westley die alleen in een mooi huis woont ver van de bewoonde wereld. Inspecteur Peter Fielder en zijn assistente Christy McMarrow onderzoeken de zaak en vinden aanwijzingen dat beide vrouwen zich bewust waren van een groot gevaar dat hen bedreigde. Dan wordt Tom Ward vermoord en valt de verdenking op Samson.

Zoals zoveel boeken van de Duitse schrijfster Charlotte Link is De toeschouwer gesitueerd in Engeland. In dit boek is dat Southend-on-Sea, een stadje aan de oostkust waar de rivier de Thames in de Noordzee stroomt. Charlotte Link heeft een mooie en vloeiende schrijfstijl waardoor het verhaal makkelijk leest. De personages worden levensecht beschreven. Het verhaal kent veel mooie en natuurlijk klinkende dialogen. Het plot is knap in elkaar gezet en kent de nodige verrassingen. Het feit dat alleen Fielder en McMarrow zonder verdere professionele ondersteuning aan deze gecompliceerde zaak werken is ongeloofwaardig.

Al ruim voor het einde weet je wie de dader is maar dat ik vond eigenlijk geen bezwaar. Je weet wel wie het is maar je weet nog niets van het motief. De gruwelijke feiten die tot de moorden hebben geleid, worden tijdens de spannende ontknoping beetje bij beetje in het verhaal ingeweven. Aan het einde is het verhaal compleet en zonder losse eindjes.

De toeschouwer is een goede en soms aangrijpende misdaadroman, mooi geschreven en een aanwinst voor wie van de boeken van Charlotte Link houdt. Haar vorige boek Het andere kind vond ik beter. Charlotte Link koos voor dat boek een aansprekender onderwerp en zij schreef met meer passie. Dat doet echter niets af aan het feit dat De toeschouwer van begin tot einde boeit en overtuigt.