Jaren leden vond er in Concordia een Melt Down plaats en een groot deel van het gebied werd vernietigd. Dit zorgde voor chaos in het land en de Alkeiden zagen vanaf dat moment de kans om de leiding op zich te nemen. De Alkeiden werden in eerste instantie in alle regio’s ontvangen als vrienden, maar al gauw bleek dit een grote vergissing te zijn. Vanaf het moment dat ze de leiding hadden genomen eigenden de Alkeiden zich namelijk alle natuurlijke grondstoffen uit de omringende landen toe om hun eigen rijk weer op te bouwen. Door uit iedere regio iets waardevols en onmisbaars mee te nemen, bezegelt Concordia de zogenaamd gemaakte afspraken, wat in feite neerkomt op chantage. Als de Alkeiden naar het dorp van Falco komen om te onderhandelen met alle dorpshoofden over de olie die in de moerassen aanwezig is, vertrouwt Falco het niet en hij gaat op onderzoek uit. Falco ontdekt een aantal verontrustende zaken, maar niemand gelooft hem. De dorpelingen en vooral zijn vader, die dorpshoofd is, hebben maar weinig vertrouwen in Falco vanwege zijn onbezonnenheid waar hij om bekend staat. Als de onderhandelingen mislopen en er Stympha’s gestolen blijken te zijn, hebben zij het gevoel dat deze problemen met Concordia en de Alkeiden juist door zijn ondoordachtheid veroorzaakt zijn. Falco besluit om samen met zijn vriend Tycho de Stympha’s te bevrijden. Tijdens hun reis ontmoeten zij medestanders die ook problemen met Concordia hebben en komt Falco erachter dat de gevaren groter en ingewikkelder zijn dan hij had kunnen bedenken.

Falco en de gestolen Stympha’s is een spannend en vlot geschreven avontuur met hier en daar een vleugje humor. Je maakt kennis met de verschillende regio’s waaruit Concordia bestaat en hun bewoners. Deze volkeren en hun gebruiken worden besproken tijdens het verhaal zelf. Dit komt terloops ter sprake tijdens de avonturen die Falco beleeft, waardoor je de achtergrondinformatie als vanzelf in je opneemt. Ondanks de vele personages is het verhaal goed te volgen. Ze komen niet allemaal tegelijkertijd aan de beurt, de personages wisselen zich met regelmaat af. Buiten Falco en zijn vriend Tycho die samen het avontuur beleven, heeft elk ander personage op een bepaald moment een belangrijke rol in het verhaal, waardoor het aantal overzichtelijk blijft en het verhaal goed te volgen.
Er blijken veel zaken in het verleden te zijn gebeurd waar Falco geen weet van heeft. Zaken die in verbinding staan met de gebeurtenissen van nu. De schrijfster weet je te boeien door steeds kleine stukjes informatie geven. Het verhaal krijgt tijdens het lezen steeds meer vorm, de puzzelstukjes beginnen in elkaar te vallen en je begint het grotere plaatje te zien. Nienke Pool laat met dit verhaal zien dat ze beschikt over een grote dosis fantasie.

Het verhaal bestaat uit 6 delen, die elk een titel hebben. Op deze manier is het voor de lezer duidelijk waar je bent gebleven en wat je kunt verwachten. Ik vind dit aangenaam, het is een redelijk dik boek (400 pagina's) en op deze wijze is het vooral voor jonge lezers overzichtelijk. Daarnaast bevat het boek korte hoofdstukken, wat prettig leest. Elk hoofdstuk heeft een titel die in het kort weergeeft waar het hoofdstuk over gaat. Voorin het boek is een landkaart aanwezig, zodat je kunt volgen waar Falco zich bevindt tijdens zijn avonturen.
Tegen het einde van het verhaal kun je het boek nauwelijks wegleggen. Het is ongelofelijk spannend en Nienke Pool weet je tegen het einde meerdere malen goed op het verkeerde been te zetten. Het is echt geniaal bedacht.
Het is dan wel een kinderboek, maar ik heb het als volwassene ook met zeer veel plezier gelezen.

Ik geef Falco en de gestolen Stympha’s 4 welverdiende sterren.