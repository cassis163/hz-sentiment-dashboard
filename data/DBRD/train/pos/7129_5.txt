Ik kan me niet herinneren dat ik dit verhaal al eens gelezen heb, de film heb ik wel al vaker gezien, dus voor mij is deze prachtige, frisse Rainbow-editie de eerste kennismaking met het échte verhaal van Verstand en Gevoel!

Het verhaal zullen de meesten van jullie wel kennen: Vader Dashwood overlijdt, Mevrouw Dashwood en haar drie dochters, Elinor, Marianne en Margaret, moeten hun grote huis verlaten en komen terecht in Barton Cottage. De nuchtere Elinor heeft gevoelens voor Edward Ferrars, hij waarschijnlijk ook voor haar, maar erg duidelijk maakt de verlegen Edward dat niet. En dan leert Elinor op een dag Lucy kennen, die haar weet te vertellen dat zij en Edward al jaren verloofd zijn…

Ondertussen is de romantische Marianne stapelverliefd op de knappe Willoughby en hij op haar. Iedereen denkt dat een verloving snel zal volgen, maar dan vertrekt hij op een dag zonder Marianne hoop te geven op een snelle terugkeer. Als zij hem in Londen weer ontmoet is hij een totaal ander mens…

Rustige romantiek, heftige romantiek, stil liefdesverdriet en liefdesverdriet wat uitgeschreeuwd wordt. De twee zusjes lijden allebei, ieder op hun eigen manier. Wat een prachtige karakters heeft Jane Austen neergezet in dit verhaal. Niet alleen de twee hoofdrolspeelsters Elinor en Marianne, maar werkelijk álle personages hebben zo hun eigen dingetjes. Het verhaal staat boordevol humoristische observaties en conversaties, een genot om te lezen. Door de uitgebreidheid van alle beschrijvingen leest het wat trager dan de gemiddelde moderne roman, maar hierbij past het zo perfect! Dan maar wat langzamer en dus langer genieten van een heerlijk verhaal, waarin je meegevoerd wordt naar het Engeland van toen. Echt een heerlijk boek!