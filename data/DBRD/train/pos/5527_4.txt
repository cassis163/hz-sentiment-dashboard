Paul Krüzen woont samen met zijn vader in het fictieve dorpje Marienveen in Overijssel, in een oude boerderij, vlakbij de grens met Duitsland.
Hij woont hier al zijn hele leven, zijn moeder is er - toen hij nog jong was - met een Russische piloot vandoor gegaan.
Vader en zoon zijn min of meer tot elkaar veroordeeld, hoewel de zoon de reden is voor de vader om door te gaan.
Later neemt Paul de zorg voor zijn vader op zich.
Paul en zijn vader zijn onzekere, ietwat bangelijke mensen, die niet van verandering houden.
Wat dat betreft passen ze goed in dit kleine dorpje met veelal behoudende bewoners , die erg op zichzelf zijn.
Naar andere mensen - en vooral naar de mensen uit het westen - wordt met enige argwaan gekeken.
Toch speelt het westen een grote rol in het boek, de aantrekkingskracht ervan is groot op sommige bewoners.
Een mooi fragment wat dat betreft is wanneer Ronnie Steeghuis , een van de dorpsbewoners, meedoet aan de finale van X Factor.
Hem wordt gevraagd naar zijn liefste wens.

Na enig aandringen komt het hoge woord er uit: 'De X factor winnen' en 'naor 't Westen'.
De meute in het café viel stil.
'Dat meen je toch godverdomme niet,' klonk Abbinks stem.
'Wat een klootzak,' mompelde Paul richting het scherm.

Na de Rus komen er later Chinezen in het dorp, die eerst met de nodige terughoudendheid bekeken worden.
De Chinezen moeten ook niet zoveel hebben van de autochtone bewoners.
Ze hebben elkaar zakelijk gezien nodig, maar daarbij blijft het.

De Heilige Rita - patrones van de hopeloze gevallen - is een goed geschreven roman, waarin vooral ook de mooie beschrijvingen van het dorp en haar bewoners opvallen.
Bijzondere sfeerbeelden van de bevolking en van de omgeving spreken tot de verbeelding van de lezer.
Erg leuk hoe het Twentse dialect wordt vormgegeven in dit boek:

‘Wat bi-j laat,’ zei zijn vader toen hij binnenkwam

De eenzaamheid en de angst voor verandering van Paul en zijn vader worden heel goed weergegeven.
Een roman om nog eens weer ter hand te nemen en een terechte nominatie voor de Libris prijs.