Hij daagt uit, is ongrijpbaar, watervlug en plaatst daarmee het aangewezen onderzoeksteam voor raadsels. Het is al vrij snel duidelijk dat er sprake is van een provocerende boodschap bij het uitvoeren van de moorden. Want het blijft niet bij één. Hij is bruut, vastberaden en vooral meedogenloos. Maar wat wil hij zeggen met deze wanstaltige manier van presenteren van zijn slachtoffers?

“Galgenveld” bevat vier verhaallijnen. Als eerste Kyra, een 19 jarige studente waarvan een aantal jaren geleden haar zus spoorloos is verdwenen. Zij is vastberaden haar zus en/of de dader van haar verdwijning te vinden. Ze heeft vanuit haar verdriet en de onbeantwoorde vragen inmiddels een eigen methode ontwikkeld om te onderzoeken naar wat er is gebeurd. Dan is daar Maud Mertens, een doortastende ervaren rechercheur die vanaf het eerste moment betrokken is bij het onderzoek wanneer het eerste slachtoffer wordt gevonden. Zij krijgt al snel in de gaten dat er meer speelt dan wat lijkt en ook Kyra heeft snel haar aandacht. Ze is geïntrigeerd door deze jonge vrouw en haar beweegredenen om zich vast te bijten in deze zaak. Totaal onverwacht en onbekend is daar ineens een derde persoon. Zonder een spoiler weg te geven kan ik hierover verder niets vertellen. Wie dit is, wat zijn/haar aandeel in het verhaal is blijft in dit boek nog onbekend, al heb ik natuurlijk mijn vermoedens. En als laatste de dader. Hij heeft zo zijn redenen om te doen wat hij doet, althans daarvan is hij heilig overtuigd, hij meent het gelijk aan zijn zijde te hebben. Waarom doet hij dit? En waarom kiest hij voor deze specifieke slachtoffers? Wat hebben zij met elkaar gemeen?

Spannend en intrigerend. Vooral als je weet wat de betekenis is van de titel “Galgenveld” schept dat nogal wat mysterie en nieuwsgierigheid. Ik had er nog niet eerder van gehoord. Meteen vanaf het begin leest het boek vlot en is het verhaal boeiend. Al heel snel zijn de verhaallijnen en personages sterk in het verhaal neergezet. Vooral dat van Maud en Kyra. Ervaring en emotionele impulsiviteit combineren mooi bij deze twee. Dat van de dader komt heel subtiel iets later maar is op de achtergrond vanaf het begin duidelijk aanwezig. Zijn methode en waanzinnig profileren van zijn slachtoffers sluimert continue door. Ik vond de onderzoeksmethode erg aannemelijk, vooral ook omdat niet meteen alles van een leien dakje gaat en er sprake is van menselijke (denk)foutjes. Het is dan niet zo moeilijk om mee te leven en sympathie te krijgen voor de hoofdpersonen. Dat de dader een spel speelt is al snel duidelijk en dat houdt de gemoederen behoorlijk bezig, ook die van mij als lezer.

Zonder té bloederig te zijn of door te overdrijven in het omschrijven van de moorden zijn ze behoorlijk gedetailleerd en heftig. Niet eerder heb ik gelezen over een moord die op deze manier wordt tentoongesteld. Behoorlijk bizar maar interessant om te lezen. Moeilijk was het om het boek weg te leggen. Het nadeel daarvan is dat het boek snel uit was en dat het nu dus wachten is op het volgende deel. Want er zijn behoorlijk nog wat onduidelijkheden, vragen en aannames die wachten op uitleg en/of een antwoord. Isa Maron heeft met “Galgenveld” een verrassend, goed opgebouwd boek geschreven. Ik ben benieuwd of het vervolg van hetzelfde niveau zal zijn en deze sterke binnenkomer kan evenaren. We zullen het snel genoeg weten want deel 2 in deze vierdelige serie van De Noordzeemoorden wordt 6 december 2014 uitgebracht met de titel ‘IJskoud’.