Korte inhoud

Noord-Frankrijk, politieagente Camille Thibault heeft heel haar leven hartproblemen gekend, die enkele jaren geleden uitmondden in een harttransplantatie. Sinds een paar maanden krijgt zij nachtmerries over een jonge vrouw, opgesloten in een donkere kamer die om hulp vraagt. Deze dromen blijven haar achtervolgen en wanneer haar arts het heeft over de celherinneringstheorie, beslist Camille op onderzoek te gaan. Met de hulp van haar collega Boris komt ze steeds dichter bij de waarheid.

Parijs, inspecteur Franck Sharko wordt opgeroepen voor een wel zeer bijzondere nieuwe zaak. Er is een jonge vrouw gevonden, opgesloten in een bunker in het bos. Ze zat zo lang opgesloten dat ze er zelfs bijna blind door geworden is, onvoorstelbaar hoe ze dit overleefd heeft.

Lucie Henebelle, de echtgenote van inspecteur Sharko is ook inspecteur en wel in hetzelfde team als haar echtgenoot. Momenteel zit zij thuis met zwangerschapsverlof, na de bevalling van hun tweeling. Wanneer ze hoort over deze speciale zaak kan zij het niet laten om zelf op onderzoek te gaan. Al snel doet zij heel wat ontdekkingen en staat zij al verder met het onderzoek dan het team van Franck.

Conclusie

‘Beklemming’ is het zesde boek van Franck Thilliez’s ‘Sharko-serie’. Voor mij was dit een eerste kennismaking met inspecteur Franck Sharko. Hoewel, onderdeel van een serie, kan je ‘Beklemming’ perfect lezen zonder de voorgaande boeken over inspecteur Sharko te hebben gelezen.

Franck Thilliez schrijft met een gedetailleerde en anatomische precisie. Zijn research, vooral in het medische domein, is met zeer veel aandacht verzorgd. Bepaalde termen die hij gebruikt, heb ik zelf moeten opzoeken, wat het geheel voor mij eigenlijk nog interessanter maakte en het boek nog realistischer. Het is altijd een meerwaarde om bij te leren tijdens het lezen van een boek. ‘Beklemming’ is voor mij een thriller om u tegen te zeggen, één van de bovenste plank. En Thilliez hoort thuis in mijn lijstje van favoriete thrillerauteurs zoals Larsson en Börjlind.

Ik vond het in het begin wat moeilijk om in het verhaal te komen, de hoofdstukken over Camille in het Noorden van Frankrijk en Sharko in Parijs wisselden elkaar af in een hoog tempo, waardoor het soms niet duidelijk was of we nu op de ene of op de andere plaats waren. Dit was voor mij nogal verwarrend, een aanduiding aan het begin van de hoofdstukken had dit kunnen voorkomen. Eenmaal beide verhalen samengekomen waren, begon ik het boek pas te appreciëren en goed te vinden. Vanaf dan gaat het verhaal ook als een trein vooruit en kan je het moeilijk opzij leggen, zoals een echte thriller hoort te zijn.

De personages zijn met veel zorg afgewerkt, je voelt en leeft met hen mee. Vooral Camille is een interessant personage. Door de beeldende schrijfstijl van de auteur kan je het boek aan je voorbij zien komen als een film met een indrukwekkende Camille in de hoofdrol.

Jammer genoeg laat de vertaling soms te wensen over, hierdoor wordt er zelfs een spoiler verklapt in het eerste deel van het verhaal, wat mij wat demotiveerde om verder te lezen. Een boek moet verrassend en spannend blijven, anders biedt het geen leesplezier meer.

‘Beklemming’ is een thriller die zijn titel eer aan doet, en dus zeer beklemmend is. Ik kon het uiteindelijk niet meer opzij leggen en vond het jammer, dat ik het uitgelezen had. Ik ben benieuwd naar de andere verhalen over inspecteur Sharko, daarom krijgt het boek van mij een score van vier verdiende sterren.