Soms heb je van die boeken waar je een haat-liefdeverhouding mee hebt, in positieve zin. Dit was zo'n boek voor mij.
Ik heb het nu al een tijdje uit, heb het een en ander mogen horen tijdens de boekpresentatie, en ik ben nog steeds diep onder de indruk van het schrijven en de vertelstijl van auteur Mara Li. Het verhaal zweeft nog steeds in mijn gedachten rond, en ik voel de energie die Half Face heet nog altijd lichtjes om mij heen hangen, om het zo maar te zeggen. Zo… Wat een verhaal!

Het boek Half Face is psychisch sterk, de pen van de auteur laat de personages tot leven komen en het enige wat ik na de eerste pagina’s nog wilde doen was doorlezen. Dat was tegelijkertijd ook de muur waar ik op stuitte. Het hoofdpersonage Half Face ging zo enorm onder mijn huid zitten dat ik gruwelde als hij weer ter sprake kwam, al was het alleen maar zijn naam of de gedachte dat hij in de buurt was. Niet alleen zijn daden zijn schrikwekkend, maar zijn hele gedrag, gedachtengang, manipulatie en hoe hij overkomt vielen als een afschuwelijke strakke deken over mij heen. Hij komt veel te dichtbij. Hij laat de alarmbellen in mijn hoofd en lijf keer op keer afgaan en het enige wat ik wil is gerechtigheid. Net als Juliette dat wilt, wat ik heel goed kon en kan begrijpen. Brrr…

En Juliette? Zij is een jonge vrouw die er alles aan doet om Half Face te laten stoppen met wat hij doet en hem te laten boeten voor wat hij gedaan heeft. Zij is echt zo enorm sterk, al denkt ze er in eerste instantie niet zo over. Toch vond ik haar heel moedig: ze zet een heel grote stap om tegen de dader van die vreselijke dag in de bank, te getuigen. Als zij vervolgens opnieuw met hem wordt geconfronteerd, samen met hem afreist naar Mongolië (een plek waar ze hem misschien kunnen helpen), en hem op een andere manier leert kennen, voel je met haar mee als de twijfels af en toe toeslaan. Ik denk dat iedereen dit namelijk wel heeft in zo’n situatie met een persoon als hij. Maar ze blijft dicht bij zichzelf. Ze leert kanten van zichzelf inzien die ze eerder nooit zo had ervaren, en waar ze in eerste instantie van schrikt, maar die ze alsnog naar haar eigen hand weet te zetten waardoor ze opnieuw vrede in haar hart kan vinden met deze ontwikkelingen. En dat kun je in mijn ogen alleen maar doen als je heel eerlijk tegenover jezelf durft te zijn, iets waar je soms heel veel moed voor nodig hebt, maar waar ze wat mij betreft heel goed in is geslaagd.

Hoewel ik het boek echt supergoed vond en vind, en de auteur hier een groot compliment voor wil geven, zal ik het boek niet (snel) nog eens oppakken. Eigenlijk alleen maar omdat Half Face is wie hij is en ik hem liever uit de weg ga dan ooit nog tegen wil komen.
De levendige, gedetailleerde en filmische manier van schrijven van Mara Li neemt de lezer mee in de wereld van Juliette en haar belager, laat beide kanten van het verhaal zien en zet de lezer op scherp. Het feit dat ik mij af en toe enorm ‘getriggerd’ voelde vanwege enkele gebeurtenissen die beschreven werden, benam mij vanwege de onderhuidse spanning in het verhaal op bepaalde stukken de adem, maar het heeft mijn eindbeoordeling absoluut niet in de weg gestaan. Sterker nog: het boek heeft de volle 5-sterren gekregen waar ik die geven kon, puur omdat Mara Li in mijn ogen een staaltje vakwerk heeft afgeleverd door het vertellen van dit verhaal.

Dus bij deze kan ik alleen nog maar zeggen: lezen dit boek. Het is een absolute aanrader!