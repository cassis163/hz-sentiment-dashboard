Alles van waarde is weerloos.

Lucebert

Deze quote verwijst naar wat klein en kwetsbaar is. Dat dit het meest waardevolle is wat er bestaat wordt duidelijk in Wankelmoed.

In Wankelmoed wordt de lezer meegetrokken in het leven van Jasmijn, die als zeventienjarige slachtoffer werd van seksueel geweld. De auteur putte voor dit verhaal uit eigen ervaring.

Jasmijn heeft net een huis gekocht; bij het opbergen van haar spullen stuit ze op een lichtblauwe doos. Op de doos plakt een sticker met een grote letter ‘J’. Vertwijfeld vraagt ze zich af: openen of niet? Ze tilt de deksel op en ziet wat losse spullen, schriften, tekeningen, maar vooral teksten en brieven. Zonder de inhoud verder te bekijken verdwijnt de doos naar de tweede verdieping.

Op de cover staat de blauwe doos afgebeeld voor een deur waarvan het onderste gedeelte van hout is en geen uitzicht biedt; daarboven het raam, dat weer wat licht in de duisternis laat zien. De titel is na het lezen van dit verhaal pakkend; ‘wankel (en) moed’ treffender had deze niet kunnen zijn.

Op zoek naar een stal voor haar paard maakt Jasmijn kennis met Sanne Gelder, die haar een stal en wei aanbiedt voor haar paard. Deze bijzondere vrouw ziet en hoort al snel meer dan dat Jasmijn uitspreekt.

Thijs heeft ze ontmoet terwijl ze buiten een sigaret aan het roken was.

Jasmijn heeft een adviserende functie bij een woningcorporatie; met haar collega’s Hein, Daan en Carine klikt het.

Jasmijn vindt het moeilijk om voor zichzelf op te komen, twijfelt aan zichzelf, is op zoek naar eigenwaarde en je kunt haar alles laten doen voor wat waardering. Ze weet wat ze wil en kan, maar vindt het lastig om door te zetten.

Bij mannen heeft ze een dubbelgevoel: ze vindt ze leuk; hunkert naar een arm om haar heen en intiem te zijn en van de andere kant wantrouwt ze mannen door haar verleden. Jasmijn verafschuwt haar lichaam.

Vlindertje, wees lief voor jezelf … je hele ik … elk plekje.

Het seksueel geweld heeft nog altijd een grote invloed op Jasmijn haar leven; ze weet haar geheim jaren goed verborgen te houden voor de buitenwereld. Ze is twee keer in behandeling geweest; dacht daarna dat het verleden geen rol meer speelde. Niks is minder waar; ze krijgt herbelevingen, wordt extreem angstig en in haar hoofd is het een grote chaos. Bezig zijn, haar gedachten afleiden is het enige dat de warboel in haar hoofd kan stoppen. Dan lukt ook dit niet meer. Jasmijn gaat voor de derde keer in behandeling. Ze wordt keer op keer geconfronteerd met bureaucratie in de gezondheidszorg; wachtlijsten zijn onmenselijk lang. De bedrijfsarts kan zich totaal niet verplaatsen in Jasmijn; is zelfs vijandig. Wat dit met Jasmijn doet wordt duidelijk verwoord. De hartverscheurende emoties, die alle kanten opgaan, zijn merkbaar.

Alles gilt in me dat ik mijn geheim en angst er wil uitschreeuwen.

Realistisch en indrukwekkend wordt het verhaal vanuit het perspectief van Jasmijn verteld; de worsteling en keuzes waar ze mee te maken krijgt raken diep. Jasmijn spreekt haar gedachtegang hardop uit; hierdoor krijgt de lezer een betere voorstelling van hetgeen allemaal in haar omgaat.

In het boek zijn de nodige bladzijden cursief gedrukt; over de brieven die ze schreef aan zichzelf na de verkrachting en over Thijs.

Het leven kan alleen achterwaarts begrepen worden maar moet voorwaarts worden geleefd.

Tijdens haar derde behandeling ontmoet ze ‘J’ in het bos. In eerste instantie blijft ze op afstand. Na een tijdje kan ze stapje voor stapje ‘J’ dichterbij laten komen. Kan ze haar diepste gevoelens die ze jaren heeft weggestopt weer toelaten? Ze weet als ze ‘J’ kan omarmen dat ze verder kan met haar leven.

Gaat haar dit lukken?

De aueur heeft een eenvoudige schrijfstijl; een enkele keer lopen zinnen niet vloeiend, maar dit doet niks af aan het leesgenot. De dialogen tussen de verschillende personages en die Jasmijn met zichzelf voert zijn levendig, waarbij de gedachten en gevoelswereld van Jasmijn sterk worden weergegeven.

De laatste brief aan ‘J’ is aangrijpend. De epiloog is verrassend.

Jasmijn is een sterke vrouw met veel moed; nu en dan wankelt ze, maar weet vol te houden. In het boek wordt aandacht besteed aan het uit de weggaan van seksueel misbruik, er niet mee weten om te gaan door buitenstaanders.

Slachtoffers zullen waarschijnlijk situaties, gebeurtenissen en de beleefwereld van Jasmijn herkennen.

Verhaal: 5*****

Psychologie: 5*****

Schrijfstijl: 4****

Taalkundig: 3***