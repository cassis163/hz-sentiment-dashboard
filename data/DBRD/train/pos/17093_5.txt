De proloog in Houvast is veelbelovend. Marianne, wie ze is weten we op dat moment nog niet, zit aan de bar en wordt in een gesprek betrokken waar ze eigenlijk niet bij betrokken wil zijn. Vervolgens wordt ze, omdat ze is gedrogeerd, ontvoerd en tot overmaat van ramp op een gruwelijke en uitermate pijnlijke wijze vermoord.

Dit voorval is echter niet de rode draad in het boek. Die is voor het overbezorgde echtpaar Tia en Mike Baye. Zij besluiten om een programma op de computer van hun zoon Adam te installeren waarmee ze onder andere zijn e-mail kunnen lezen. En komen daardoor een merkwaardig bericht onder ogen. Als Adam daarna ook nog eens spoorloos verdwijnt, breekt er een beangstigende periode aan.

Een ander verhaal is de zelfmoord van een vriend van Adam. En daarnaast ook nog dat van een meisje dat op school wordt gepest. En dat van een ernstig zieke jongen die een donor nodig heeft.

Ogenschijnlijk zijn dit stuk voor stuk afzonderlijke verhalen, maar niet in Houvast. Harlan Coben zorgt er op een geraffineerde manier voor dat ze samensmelten tot één geheel. En dat alles in een hoog tempo, zonder verlies van spanning en waarbij het ook nog zonder verlies van de verhaallijnen.

Mijn conclusie is dat Houvast alles heeft wat een uitstekende thriller moet hebben. Wat mij betreft is het een van de betere boeken die ik tot nu toe van Coben heb gelezen.