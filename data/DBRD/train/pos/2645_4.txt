Ik keek al maanden uit naar deze bundel en gisteravond mocht ik hem dan eindelijk in mijn handen houden. Aangezien ik vandaag 6 uur treinreizen voor de boeg had, was het een ideaal moment om het boek van voor naar achter in één ruk uit te lezen!

Zoals altijd is het lastig om een verhalenbundel als geheel te beoordelen. Er zitten altijd verhalen tussen waar je wat minder mee kan en er zitten altijd verhalen tussen die nog behoorlijk lang door je hoofd blijven spoken. Ik geef de bundel daarom vier sterren als geheel en ik wil in deze review graag de drie verhalen noemen die wat mij betreft vijf sterren hadden verdiend:

1. Dag, dromer - Sophie Drenth
Dit verhaal greep me vast en liet me niet los. Op een prachtige manier wordt er een hele mythologie en wereld gebouwd, zonder dat er ook maar ergens een infodrop zit. Het is een verhaal met rauwe emotie, met pure angst en met een einde dat tegelijkertijd prachtig en hartverscheurend is. Dit is het verhaal uit de bundel dat me het beste en meeste is bijgebleven.

2. Sanssouci - Isabel Petets
Dit verhaal had al een streepje voor op het moment dat ik ontdekte dat het zich afspeelde in Berlijn, de stad waar ook ik mijn hart aan verloren heb. Maar het prachtige verhaal, de levendige, invoelbare karakters en de hele rauwe, eerlijke emoties zijn wat het verhaal ECHT bij mij op de voorgrond heeft gezet. In weinig worden, wordt zoveel overgebracht!

3. Phantom of the Opera - Tamara Haagmans
Dit verhaal speelde voor de volle honderd procent in op alles waar ik maar sentimenteel van kan worden. Het had een hoofdpersoon met een handicap, een tragisch gezin, een hartverscheurende liefdesaffaire en een einde dat mijn hart brak. Het had ook wat "geheime tuin" elementen, vooral die elementen die ik daaruit zo kan waarderen, maar welke dat zijn, dat mag je zelf ontdekken!

Ik lees normaal gesproken niet zo veel verhalenbundels, maar Dutch Venture Publishing heeft het voor mij wel de moeite waard gemaakt. Ik ga eens kijken welke bundels ik nog gemist heb. En ik ga eens op onderzoek uit naar de boeken van Sophia Drenth. Eens zien of die net zoveel indruk op me maken als dit verhaal!