Ik zeg het vaak, maar ook hier viel ik weer op de cover! Het is meteen duidelijk dat het om een sprookje gaat met deze “sprookjesachtige” illustratie. Het bleek niet zomaar een sprookje, maar een oud verhaal van Grimm in een nieuw fris jasje voor jongeren van 12+. En dat merkte je; het verhaal leest heerlijk soepel, niet als een ouderwets sprookje. Het lijkt eigenlijk wel een Young Adult roman van deze tijd. Waar een ouderwets sprookje de “jeugd van tegenwoordig” niet altijd aan zal spreken en niet altijd even toegankelijk is, is Ganzenmeisje een sprookjesachtig verhaal wat wél toegankelijk is.

Het verhaal gaat over een prinses die opgevoed wordt om koningin te worden, maar onverwacht door haar moeder wordt uitgehuwelijkt aan een prins van een ander koninkrijk, aan de andere kant van Het Woud, en op weg daarheen haar gevolg en rijkdom verliest en zichzelf moet zien te redden als ganzenhoedster. Het is een zeer avontuurlijk verhaal over een sterke en moedige jonge vrouw die erachter komt dat ze haar mannetje kan staan.

Ook is het een magisch verhaal, want Ani’s tante heeft haar geleerd over de drie talen en drie gaven; spreken met mensen (wat de koningin kan), spreken met dieren (wat haar tante kan en haar een beetje leert) en spreken met de natuur. Ani moet er nog achter komen wat haar gave is. Haar gave weet haar te helpen in haar strijd om rechtvaardigheid.

Deze jongerenroman is een prachtig sprookje vol magie, spanning en romantiek. Een verhaal wat me echt wist te raken, een tijdloos verhaal, wat toch helemaal van deze tijd is.
Ik was betoverd!