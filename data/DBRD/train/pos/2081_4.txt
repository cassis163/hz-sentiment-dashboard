Weer terug naar het dorp waar hij twintig jaar eerder weggevlucht is. Dat doet Aaron Falk om de begrafenis van zijn jeugdvriend en zijn gezin bij te wonen. De omstandigheden van de overlijdens zijn een reden voor Falk om er wat langer te verblijven. Hierdoor wordt hij geconfronteerd met de gesloten gemeenschap van het dorp die zwaar lijdt onder de droogte en nog niet vergeten is wat er vroeger gebeurde. Ze maken het hem niet gemakkelijk.

De cover spreekt, de foto en titel zijn toepasselijk uitgewerkt in het thema. Vraag is of hij niet teveel spreekt door de hoeveelheid aan quotes waardoor de verwachtingen erg hoog zijn. Dat kan in het nadeel spelen.

Het boek begint met een proloog die meteen raak is door de pakkende manier waarop hij geschreven is. Als lezer word je stil van wat je 'ziet'.
Twee verhaallijnen spinnen zich uit doorheen het boek. Wat gebeurde er precies twintig jaar eerder? En wat hebben de moorden/zelfmoord hiermee te maken? Jane Harper doet dat op een heel rustige manier die precies goed is voor de lezer. Ze laat op het goede moment de gepaste informatie los. De droogte en de hitte zorgen er ook mee voor dat alles aan een traag tempo gaat. Je voelt ook dat het in een kleine gemeenschap speelt die heel hecht is en waar iedereen alles weet van de ander. Aan de andere kant heb je ook de personages die nieuw zijn en Falk niet kennen van vroeger. De droogte en de kleine gemeenschap geven het geheel een soort verstikkend gevoel dat perfect past in het verhaal.
Het hoofdpersonage Falk leer je druppelsgewijs kennen in het heden maar ook zijn verleden. Over zijn emoties wordt er niet zo uitgebreid gesproken, het gaat meer over feiten.
Er passeren niet zoveel verschillende personages en ze lijken op een of andere manier allemaal wel verdacht. Dat maakt het verhaal ook zo sterk. De uiteindelijke afwikkelingen blijven tot ver in het boek verborgen en dat is fijn. Het einde speelt op de emotie van de lezer.
Jane Harper heeft een mooi afgewerkt boek geleverd met De droogte die in AustraliÃ« goed scoorde. De verfilming zal niet lang op zich laten wachten. Benieuwd hoe het boek hier onthaald wordt.