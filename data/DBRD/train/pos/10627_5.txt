Voor het schrijven van deze recensie heb ik er een paar van mijn voorgangers gelezen. Eerlijk is eerlijk: ja, de lijnen zijn een herhaling van Dan Brown's vorige boeken. Maar is dat niet de reden waarom we ze lezen? Hebben we niet maanden zitten wachten op nieuwe raadsels, ontcijferingen, complottheorieën en zaken die aan de kaak worden gesteld?
Mijn probleem was eigenlijk niet dat het meer van hetzelfde was, maar ik miste juist de raadsels en ontcijferingen zoals we die van de Da Vinci Code en Verloren Symbool gewend waren. Feitelijk hoefde er maar één code gevonden te worden en een locatie om de code in te voeren. Dit had van mij meer gemogen.
Is er echt iets aan de kaak gesteld? Ja, dat wel, maar tegelijkertijd is er ook een (naar mijn mening) overbodige verhaallijn in verwerkt waarvan je meer verwacht, maar welke op niets uitloopt.

Dat gezegd hebbend: iemand die er zo'n 100 pagina's over kan doen voordat de moord plaatsvind vanaf wanneer het verhaal echt gaat beginnen, zonder dat je het zelf doorhebt omdat hij je toch de hele tijd geboeid weet te houden, verdient een pluim. Ik vond het heerlijk om rondgeleid te worden door het Guggenheim museum en zou er graag een keer zelf heen gaan (Google tijdens het lezen wel even waar hij het over heeft, dat maakt alles veel levendiger).

Vernieuwend? Jazeker! Ik heb weer meer geleerd over een religie waarvan ik het bestaan niet kende, maar de beste innovatie vond ik Winston. Rondgeleid worden door een persoon, die een computer blijkt te zijn die zelf kan denken en redeneren en ondanks dat het onmogelijk is voor een computer toch gevoelens en humor weet te tonen. Geweldig, geef mij er ook maar een! Wat gelijk de vraag doet opkomen: gaat het boek eigenlijk wel over onze oorsprong, of juist over waar we naartoe gaan?
Het mooiste misschien nog wel is dat we er (eindelijk?) achterkomen of onze professor Langdon nu in de schepping of evolutie gelooft, al durft hij het nog niet hardop uit te spreken.
Niet mijn favoriete boek van hem, maar Dan Brown is en blijft een geweldige schrijver!