De uitgever heeft veel aandacht besteed aan de vormgeving van dit bijzondere boekje. Sabien Clement zorgde voor een zeer mooie kaft! Na het lezen van het boek merk je als lezer pas echt op hoeveel elementen van het verhaal er in deze sobere en subtiele kaft verwerkt zijn.

"Nooit had David Schijndels durven hopen dat hij in een dinosaurus zou veranderen. De dag was niet slecht begonnen, maar dat het leven zo mooi zou eindigen...."

De beginregels van dit boek maken de lezer meteen nieuwsgierig. David heeft aanvankelijk een gelukkig leventje met zijn ouders . Maar met het ouder worden merkt hij toch al snel dat de situatie niet ok is. Ida, de moeder, en Nico, de vader, zijn elkaars tegenpolen. In het begin werkt dit wel in hun relatie, maar vanaf dat er een gezin is wordt dat steeds moeilijker. Ida wordt een brave huisvrouw. Nico wil een vrij leven met veel aanzien. Nico en David reizen regelmatig met de trein naar Brussel. David voelt zich daar steeds meer thuis in het natuurwetenschappelijk museum. Het museum is een veilige en vertrouwde plek voor David. Hier staat de tijd even stil en kan hij zichzelf zijn. De 'buitenwereld' kan hij niet vertrouwen en daar verliest hij ook het vertrouwen in de mensen. In het begin gebruikt Nico, bewust of onbewust, zijn zoon als dekmantel bij zijn geheimzinnige praktijken in Brussel.

Er zit iets sprookjesachtig in dit boek. Misschien heeft het met dromen en realiteit te maken? Moeder, vader en zoon hebben ieder hun dromen en verwachtingen, maar in de realiteit zijn die moeilijk haalbaar.

Het mooie einde sluit perfect aan bij het begin. Beetje geheimzinnig, maar wel heel mooi!

Ik heb alvast genoten van de schrijfstijl, mooi & ingetogen. Er werd veel gezegd in niet al te veel woorden.