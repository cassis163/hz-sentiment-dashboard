Op mijn lijstje favoriete boeken van vroeger staat de reeks Van Nul tot Nu. Voor wie het niet kent: in stripvorm wordt de vaderlandse geschiedenis verteld. Er verschenen vier delen en een vijfde algemene deel. Ik heb ze verslonden. Toen ik geschiedenis ging studeren zag ik tijdens een tentamen zelfs een studiegenoot met de boeken rondlopen. Dat begreep ik helemaal. Door de geweldige tekeningen, de eenvoudige teksten en vooral de humor bleef de inhoud goed hangen.

Ik moest aan de serie denken toen ik Het wonder van jou en je biljoenen bewoners, van het duo Jan Paul Schutten en Floor Rieder, onder ogen kreeg. Hun eerste samenwerking, het geweldige Het raadsel van alles wat leeft, zorgde voor flink wat vulling in hun prijzenkasten. Ging hun eerste boek over het ontstaan van het leven op aarde, dit tweede boek gaat over de werking van het menselijk lichaam. Cellen, organen, DNA en andere ingewikkelde materie wordt besproken. Toch weten Schutten en Rieder het begrijpelijk te maken. En dat komt door de luchtige toon van Schutten en de prachtige illustraties van Rieder. Net als in Van Nul tot Nu weten de makers taaie stof heel aantrekkelijk te presenteren en speelt humor een grote rol.

Lees verder op mijn site