Donker, krachtig en geheimzinnig. Dat is de eerste indruk die de cover geeft. Mijn nieuwsgierigheid is gelijk gewekt en met hoge verwachtingen begin ik aan het boek. Al snel blijkt dat Cole ook donker, krachtig en geheimzinnig is. Wanneer Addison met haar vriendin Sia in een restaurant zit te eten en er een groepje mannen binnenkomt, wordt haar aandacht gelijk getrokken door deze sterke man. Hij is groot en heeft een bepaald charisma, waardoor het hele restaurant stil valt. De spanning is om te snijden. Maar in plaats van weg te rennen en ver uit de buurt te blijven van de man die zo fout voelt, is Addison verkocht. Iets waar ze zelf nog al van schrikt aangezien Addison haar man tijdens een auto-ongeluk is verloren en ze nog niet zo heel lang geleden in diepe rouw was.

Cole van de Amerikaanse schrijfster Tijan lijkt in eerste instantie niet om een man te draaien. Het boek neemt de tijd om op gang te komen en begint met het verhaal van Addison. Als lezer krijgen we mee wat er met haar man is gebeurd als we middels een flashback het auto-ongeluk herbeleven. Het verdriet van Addison is nog vers en als lezer voelen we het verdriet en de pijn dat het wegvallen van je levenspartner met zich meebrengt. Gelukkig helpt beste vriendin Sia haar om haar leven op de rit te krijgen. De wat hyper en intense Sia is zorgzaam en bezorgt Addison een nieuw appartement. Addison besluit uiteindelijk om het te nemen nadat de slapeloze nachten en nachtmerries in het huis van haar overleden man maar niet ophouden. Als Cole in Addisons leven komt, voelen we ook de energie in Addison terugkeren. Door Tijans fijne manier van schrijven voelen de emoties van Addison heel natuurlijk, maar voelt het ook plausibel dat Addison interesse krijgt in een nieuwe man.

Dat Tijan haar vak verstaat blijkt ook wanneer we de spanning rondom Cole voelen opbouwen. Iets klopt er niet. Niet met Addisons oude huis, niet met de kluizenaar uit het flatgebouw waar Addison haar intrek heeft genomen en niet met Cole. Je kunt je vinger er niet precies opleggen, maar het zorgt er wel voor dat je steeds verder wilt lezen. Erotiek krijgt in dit boek een minder belangrijke rol, hoewel heel duidelijk is dat de nachten tussen Addison en Cole stomend heet zijn. De details worden niet tot nauwelijks besproken en dat is verfrissend. Tijan laat het aan de verbeelding van de lezer over wat er tussen de lakens gebeurt. Veel belangrijker is de spanning en het mysterie rondom Cole en zijn leven dat vol geweld en actie zit. Verwacht van Cole geen heftige actie-serie, maar het leven van deze maffiosi is zwaar geweest en zal zwaar blijven.

Cole valt uiteindelijk best mee, hij is lief voor Addison en blijkt ook een zachte kant te hebben. Hier valt zijn harde persoonlijkheid al snel weg en Addison neemt alles voor lieve koek aan. Daar had het contrast misschien nog wat groter mogen zijn en voor meer strubbelingen tussen de twee kunnen zorgen. De journalistieke achtergrond van Addison had voor meer researchwerk en een kritische blik kunnen zorgen. Ook blijft onduidelijk waarmee Cole nou echt zijn geld verdient. Dat is makkelijk want hierdoor hoeft Addison geen al te grote bezwaren op te werpen.

Al met al is Cole een verfrissende, anders dan anders, steamy feelgood. Heerlijk nagenietend kijk ik uit naar meer van Tijan.