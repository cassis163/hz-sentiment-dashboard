Dit boek heeft niet alleen een uiterlijk om verliefd op te worden – liefde op het eerste gezicht – maar ook een binnenkant waar ik helemaal weg van ben! Van alle prachtige handlettering-kunstwerken en ook van hoe het er als geheel uitziet. Je gelooft haast niet dat je zelf ook zoiets moois op papier zou kunnen krijgen…

Maar dat is juist wel wat Karin Luttenberg voor elkaar krijgt met dit boek! Er staan zoveel heldere voorbeelden, uitleg en tips in, dat je heel goed op weg geholpen wordt om zelf aan het “handletteren” te gaan. En wat is het verslavend als je eenmaal begonnen bent!! Ik heb echt een nieuwe hobby ontdekt. Net begonnen en nu al reuze-enthousiast!

Ik houd van tekenen, maar doe het niet vaak genoeg, en ik houd van mooie woorden, die twee liefdes kan ik met handletteren samenbrengen. Perfect gewoon! (sorry voor alle uitroeptekens!) Ik heb al een aantal materialen die Karin tipt in het boek aangeschaft en ga lekker op zoek naar meer.

Dit boek zit boordevol inspiratie. Ik heb al onwijs veel ideeën in mijn hoofd zitten, nu nog uitvoeren en flink blijven oefenen. Maar dat komt wel goed! Bedankt Karin en Moon voor dit creatieve pareltje!