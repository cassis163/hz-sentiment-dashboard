De hoofdrol in ‘Onder de sterren van Montpellier’ is weggelegd voor Cleo die de roddels die haar, om diverse redenen, al haar hele leven achtervolgen, de rug toe wil keren. Wanneer ze de kans krijgt om een paar maanden naar Zuid-Frankrijk te gaan, grijpt ze die met twee handen aan. Ondanks haar verlangen om onzichtbaar te blijven, is een ontmoeting met haar aantrekkelijke buurman Luc onvermijdelijk. Ze voelt zich op haar gemak bij hem en geeft zich steeds meer bloot. Maar is haar vertrouwen in hem wel terecht?

Ondanks dat Luc eigenlijk niet zit te wachten op gezelschap, schiet hij Cleo keer op keer te hulp. Hiermee slaat hij een weg in die hem voor belangrijke keuzes stelt. Wie hij werkelijk is, heeft hij namelijk voor Cleo verborgen gehouden uit angst dat zij dan niets meer van hem wil weten.

“Luc liet zijn uitgestoken hand vallen. Het ene probleem was nog nauwelijks uit de weg of het volgende had zich aangediend. Opmerkingen die ze eerder had gemaakt, vielen nu op zijn plek. Onzichtbaar wilde ze zijn.”

'Onder de sterren van Montpellier' van Marina Folkers is wat het belooft te zijn: een fijne, enigszins ‘zoete’ feelgoodroman met veel romantiek én enige spanning. De basis van het verhaal is uit het leven gegrepen, maar dan wel behoorlijk geromantiseerd.

Folkers heeft met dit boek weliswaar geen literair hoogstandje afgeleverd, maar dat beoogt de auteur ook niet. Wat zij haar lezers wél biedt is een aantal uur heerlijk wegdromen in het romantische verhaal van Cleo en Luc.

“Vlak voordat de Eurostar Parijs in gleed, liet ze haar vingers gaan over Lucs armband en glimlachte ze. Confiance.”

De schrijfstijl van Folkers sluit naadloos aan bij het verhaal en de verwachtingen en behoeften van haar doelgroep. Het is toegankelijk en leest uiterst gemakkelijk weg. Haar personages zijn zó over het voetlicht gebracht dat je hen al snel in je hart sluit en tot aan de laatste bladzijde hoopt dat deze twee mensen bij elkaar komen en blijven.
Waar Folkers eveneens goed in slaagt zijn haar omgevingstekeningen. Die zijn beeldend en aantrekkelijk.

“De avondzon kleurde de lucht in de prachtigste tinten en voor een moment bleef ze naar de hemel staren om het spektakel in zich op te nemen.”

Kortom, voor liefhebbers van het feelgood genre is ‘Onder de sterren van Montpellier’ een aanrader.

Over de auteur
Marina Folkers is schrijfster van de feelgoodromans Sean en Faye en Zoektocht terug. Onder de sterren van Montpellier is haar derde roman. Deze roman met Franse joie-de vivre is haar debuut bij Z&K

Uitvoering
Uitgeverij Zomer & Keuning
ISBN: 9789401913638
Paperback, 320 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/