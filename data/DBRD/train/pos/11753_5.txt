Wanneer de dochter van filmregisseur Stanislas Cordova dood wordt aangetroffen, start voor onderzoeksjournalist Scott McGrath opnieuw de zoektocht naar iets dat hij eigenlijk uit zijn leven verbannen had. De autoriteiten zijn er van overtuigd dat Ashley zelfmoord heeft gepleegd, maar McGrath denkt dat er iets anders schuilt achter deze mysterieuze gebeurtenis.

Het ’probleem’ Cordova behelst de carrière van McGrath al jaren. Cordova, een illustere filmregisseur wiens films tot het undergroundcircuit behoren, treedt niet in de publiciteit en schaart een rij geheimen achter zich. Destijds werd er door middel van een anonieme tip al het ‘duistere’ rondom Cordova onthuld. Toen bleek dat de tip verzonnen was stond de carrière van McGrath op losse schroeven en vestigde hij zijn aandacht op andere zaken. Maar met de dood van Ashley lijkt hij vastbesloten het mysterie eindelijk op te lossen. Zijn zoektocht voert hem naar verschillende locaties in de metropool New York, zoals een sterkgeurend Chinees restaurant, een exclusieve nachtclub, en het duistere landgoed ‘The Peak’ dat toebehoort aan de familie Cordova. Tijdens zijn dwalingen in de meest uiteenlopende plekken ontmoet hij de excentrieke Nora en de schuchtere Hopper, die uiteindelijk zijn partners in crime zullen worden in het oplossen van dit mysterie.

Maar wie was Ashley? Ashley Cordova was een geniale pianiste die op jonge leeftijd al een ongekend talent aan de wereld openbaarde. Totdat ze op 14-jarige leeftijd geen noot meer aansloeg op haar piano en in de luwte verdween. Ze speelde in haar jeugd een klein rolletje in een van de films van haar vader, om vervolgens niet meer in de publiciteit te treden. McGrath, Nora en Hopper proberen door middel van losse stukjes de puzzel weer passend te maken.

Een eerste kennismaking met Marisha Pessl blijft de lezer nog lang bij. ‘Nachtfilm’ is het beste te omschrijven als een duizelingwekkende roadtrip met een geruststellend einde. De schrijfstijl van Pessl is er één om verliefd op te worden en kent de nodige humor (‘een minuscuul witte chiuaua met meer glitter dan de gemiddelde hoer op vrijdagavond’) die een glimlach op het gezicht tovert. Het boek wordt omschreven als een roman, maar kent zeker ook thrillermomenten. Een aanrader voor iedere boekenwurm die ook niet vies is van films.

Het boek vormt een unieke leeservaring door de verwerking van foto’s en werkelijke aanwijzingen die door het verhalen verweven zijn. Durf jij het aan om het mysterie rondom Ashley Cordova op te lossen?