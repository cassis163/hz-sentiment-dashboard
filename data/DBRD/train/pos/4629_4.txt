Gilded Cage is het debuut van Vic James. Een vroege versie van het verhaal won een grote online award van Wattpad voor most-talked-about Fantasy. Met zo'n prijs en de positieve reviews uit het buitenland is het een verrassing dat deze YA-fantasy nog niet vertaald wordt in het Nederlands. Is het echt zo goed?

Gilded Cage is de mix tussen een eeuwenoud sprookje en de moderne dystopian fantasy. Alle 'normale' mensen moeten tien jaar als slaaf door het leven gaan om daarna normaal te kunnen functioneren in de samenleving. De mensen met krachten zijn hier een uitzondering op. De Hadley familie wil hun tien jaar als slaaf samen doorbrengen en door een slim spel van de oudste dochter Abi Hadley worden ze toegewezen om op een landgoed te gaan werken in plaats van in de sloppenwijken. Maar dit is niet zomaar een landgoed: dit is het landgoed van de machtigste familie van heel Groot-Britannië. Dan blijkt dat Luc Hadley toch wel naar de sloppenwijken moet. Hij maakt daar nieuwe vrienden, maar deze hebben andere idealen dan hijzelf.
De onderlinge verdeling in de samenleving en het idee dat alle normale mensen tien jaar als slaaf moeten dienen om als volwaardig te worden gezien zorgt voor een nieuw soort dystopische wereld. De familie moet alles achterlaten om tien jaar ergens als minder dan een mens te leven, en dit valt ze zwaar. Vooral Luc is het niet eens met de keuze van zijn ouders en heeft het er nogal moeilijk mee:
"He was not going to start crying over a car, of all things."
Ja Luc, stel je niet zo aan. Over minder dan vijftig pagina's kom je in de hel terecht en je maakt je druk om een auto?



Abi Hadley en de rest
James laat veel karakters aan het woord in haar debuut; de hoofdstukken wisselen van perspectief tussen zeven karakters. Van Luc an Abi Hadley tot de gevaarlijke Gavar Jardine en zijn bride-to-be Bouda. Hierdoor krijg je een heel volledig beeld van het verhaal en is het minder zwart-wit dan gewoon 'goed' vs. 'slecht'. Vooral in de scènes tussen Gavar en zijn dochter Libby kreeg ik steeds meer sympathie voor de man. Toch is mijn favoriet Abi Hadley, vooral omdat ik me met haar kan identificeren. Ze is, natuurlijk, een lezer: "She didn't do people, dammit. She did books. A world of difference."
Haar broertje Luc denkt daar wat anders over, hij vindt de smaak van zijn oudere zus niet helemaal literair verantwoord:..
"The Heir's Temptation. How someone as smart as his big sister could read such rubbish was beyond him."
Zullen de titels als Her Master's Slave en The Heir's Temptation de reden zijn waarom Abi graag nu, in de bloei van haar leven, haar dagen als slaaf wil beginnen op het landgoed van de machtigste familie van het land? Oh en toevallig rijdt de ene erfgenaam altijd op een motor en de ander verplaatst zich het liefste per paard. Ze lijkt het wel een beetje geromantiseerd te hebben, maar wie zou dat niet doen?




De wereld die James schept is heel goed in elkaar gezet, maar het is heel duidelijk dat dit het eerste boek uit de trilogie is. Er is een constante sluimerende spanning, maar het duurt even voor alles op gang komt. De grote klapper komt pas tegen het einde - waarna je moet gaan wachten tot het tweede deel. De karakters zijn wel heel goed neergezet en zorgen ervoor dat je helemaal meeleeft met het verhaal. De vele karakters maken het gelukkig ook niet verwarrend, maar zorgen er juist voor dat je iedereen beter leert kennen. There's more than meets the eye. En nu maar wachten op het tweede deel.