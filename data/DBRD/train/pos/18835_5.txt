Vreugde en verdriet liggen soms dicht bij elkaar. Lesley is net zwanger wanneer er een knobbeltje in haar borst ontdekt wordt. Dit knobbeltje blijkt kwaadaardig te zijn en een operatie is nodig. Familie en kennissen weten nog niks van de zwangerschap, dus Lesley en Andy melden hen zowel goed als slecht nieuws. Hun eerste bezorgdheid gaat uit naar hun ongeboren kind. Ze hebben al een dochtertje verloren na 7 maanden zwangerschap (aan een open ruggetje) en een tweede kind verliezen kunnen ze niet aan. De dokters verzekeren hen dat de behandeling geen kwaad kan, maar in de wetenschap is niets zeker. Lesley doorstaat de operaties en de chemo's goed, al hebben ze ook af en toe diepe downs (zoals de tachycardie, te snelle hartslag, van Marnix rond de 20 weken). Op 30 juni 2010, een maandje te vroeg, wordt hun zoontje Marnix geboren.

Mamalief had ook veel interesse in het boek. Toen ze weer eens in mijn kast kwam snuffelen, nam ze dit boek mee. Twee uurtjes later was het boek uitgelezen. Ik verschoot er werkelijk van. Maar na het lezen van het boek weet ik waarom. Bij mij scheelt het ook niet veel, maar ik lees wel trager dan mama. Het leest dus enorm vlot. Andy heeft een soepele schrijfstijl. Je leeft gewoon mee met dit koppel.

In het midden van het boek staan er enkele mooie foto's van Lesley tijdens die verschrikkelijke periode. Een foto van het moment dat haar haar afgeschoren wordt, een foto wanneer Marnix juist geboren is, ...

Er komen ook enkele medische termen aan bod. Ik heb een medische achtergrond, maar zelfs zonder medische achtergrond is het perfect verstaanbaar aangezien Andy het in mensentaal uitlegt.

Een nadeel aan het boek vind ik de kaft. De voor- en achterflap zijn niet gedrukt op het boek, maar op extra papier. En dat extra papier er dan gewoon rond. Dit leest niet gemakkelijk want dat papier schuift altijd weg. Ik had dan liever paperback of hardcover.

Ik vond het een heel mooi boek, heel mooi geschreven. Gelukkig is het allemaal goed afgelopen en hebben Lesley en Andy de wereld iets meegegeven: Kanker betekent niet noodzakelijk geen zwangerschap kunnen voldragen. Kanker betekent niet noodzakelijk dat het baby'tje gehandicapt zal worden. Daar is Marnix het levende bewijs van. Kanker en zwangerschap kunnen samen gaan, maar eigenlijk blijft die kanker het beste ver weg van de wereld.