Middlesex houdt het midden tussen een 'bildungsroman' en een familiesage. Callie, later Cal, Stephanides is degene die het verhaal vertelt. Inmiddels volwassen, maar nog steeds op zoek naar zijn plek in deze wereld, vertelt hij over zichzelf, maar ook over zijn Griekse grootouders, ouders en andere familieleden. Op schitterende wijze weet Eugenides het verhaal van de familie te vervlechten met de historische context en vooral de wijze waarop hij het leven van deze immigrantenfamilie in Detroit neerzet vlak voor en tijdens de rassenrellen is indrukwekkend 'echt'.

Op net zulke indrukwekkende wijze brengt Eugenides Cal(lie) tot leven. Een meisje dat in haar tienerjaren tot de schokkende ontdekking komt dat ze eigenlijk een man is... Een hermafrodiet. Een ontdekking die begrijpelijkerwijze veroorzaakt dat zijn leven tamelijk abrupt compleet op de kop komt te staan. Ongemeen boeiend en - voor zover ik dat kan beoordelen - zeer realistisch beschreven.

Middlesex weet tot en met het laatste hoofdstuk te boeien door het verhaal, en ik had vast en zeker ook genoten van het geschreven boek. Ik heb echter naar het verhaal geluisterd (Audible) en genoten van het prima voorlezen van Kristoffer Tabori.