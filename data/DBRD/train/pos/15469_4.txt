Recensie Vorstin van de Kou, geschreven door Jasper Polane

Onzichtbare maalstroom deel 2
Pagina’s: 307
Uitgeverij: Quasis Uitgevers
Uitgeefdatum: 2015
ISBN:978-94-92099-03-7 paperback €18.98
ISBN:978-94-92099-02-0 ebook €8.99

Ik heb dit leuke boek via een facebookgroep gewonnen. En hierbij de belofte gemaakt een recensie te plaatsen over het boek. Ik vond het winnen van dit boek echt heel erg gaaf, daar ik ontzettend heb genoten van het eerste deel. Dus bij deze nogmaals mijn dank.
Eerst zal ik u kort voorstellen aan de auteur.
Jasper Polane is schrijver, regisseur en oprichter van Quasis uitgeverij. Als scenarist schreef hij tekenfilmseries voor televisie en er zijn tal van kinderboeken van zijn hand verschenen. Lege steden (2014) is zijn eerste boek voor volwassenen, en Vorstin van de kou (2015), waar deze recensie over gaat is hiervan het vervolg.
De onzichtbare maalstoom heeft in zijn serie verschillende delen: 1. Lege steden, 2.Vorstin van de kou, 3.Wolvinnen van Otrostaadt en 4.Heren van Twist.

Waar gaat het boek over? Achterflap:
Nieuwe werelden, bekende steden.
Een wereld waar de zon nooit doorbreekt. Duister, zowel letterlijk als figuurlijk. In een stad vol geheimen en intriges zoeken Edison Walraven en Rune Mathijsen naar de dubbelganger van Werner Boren. Ze krijgen te maken met de geheime cultus van een naargeestige godin…
Een koude, dode woestijnwereld. Lang geleden heeft de Vorstin deze wereld vernietigd. Nu zit ze gevangen op een splinterige houten troon op de top van een zwarte piramide. Wanneer een veertienjarig meisje de macht krijgt over deze wereld is haar vrijlating nabij…
Met hulp van ex-inquisiteur Heike Krim binden Rune en Edison de strijd aan met de demonische Vorstin van de kou.
Vorstin van de kou verhaalt over maatschappelijke druk, onmogelijke beloften, corrumperend kwaad en onbeantwoorde liefdes.

Wat vond ik van het tweede deel van de onzichtbare maalstoom?
Ik wil beginnen met de prachtige cover van dit boek. Deze cover trekt mij in het bijzonder aan omdat hij zoveel vragen oproept, geheimzinnig is, en geen standaard plaatje is. Hiermee worden punten gescoord. Ik zou zeker aan de hand van deze cover het boek oppakken in welke boekhandel hij ook ligt.
De schrijfwijze in het boek is op dezelfde wijze voortgebracht als in het eerste deel, Er worden verschillende lettertype gebruikt bij verschillende personages in het boek. (vaak per hoofdstuk) Eerlijk moet ik zeggen dat ik mijzelf hier in het eerste deel aan gestoord heb. Ik begreep het doel hierachter niet echt. Maar naarmate je verder komt, merk je dat het ook wel prettig leest tegelijkertijd. Het was een kwestie van wennen.
Ik heb intens genoten van het eerste deel van deze serie, en was heel benieuwd hoe het verder zou gaan met de verschillende personages.
De personages van Heike, Odette en Edison is gelijk gebleven en er wordt op dezelfde manier gespeeld met hun persoonlijkheid. Konraad Stalbrock is in een andere vorm teruggekomen in het verhaal met een geweldige binnenkomer voor het tweede deel.
Hij merkte dat sterven geen pijn deed pagina 7
De grootste verandering in het boek is wel de wetenschapper Werner Boren. Hij is geen aardige, enigszins verwarde en verdrietige wetenschapper meer. Nee hij is de leider van een groep, die een slechte godin uit de dode woestijnwereld aan de macht wil helpen. Dat was voor mij even overstappen en wennen. Maar heel origineel bedacht.
Ik vind dit tweede deel sterker dan het eerste deel. De verhaallijn is sterker opgebouwd (hetzij wel wat langdradiger), personages zijn zeer goed uitgewerkt. Het boek bevat veel originaliteit. Een minder sterk punt is wel dat er veel terug verwijzingen zijn naar het eerste deel. Dit lijkt me wat overbodig, daar iedereen die dit boek leest ongetwijfeld het eerste deel ook heeft gelezen.
Het slot van dit boek geeft te denken. Zonder spoilers te willen geven. Want er is een deur gesloten, maar het sluiten van deze deur geeft heel veel mogelijkheden voor het openen van andere. En ik ben heel erg benieuwd welke hiervan Jasper Polane gaat gebruiken in zijn derde deel. Een deel dat hoog op mijn verlanglijstje staat.
Het eerste deel: lege steden, kreeg van mij 4*
Aangezien ik dit deel beter vond, maar niet perfect, krijgt hij 4.5*