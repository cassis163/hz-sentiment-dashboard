Maak kennis met Perry T. Cook. Wat is er zo speciaal aan dit elfjarig kereltje? Wel het feit dat hij en zijn moeder in een gemengde penitentiaire inrichting wonen. Het is een beperkt beveiligde inrichting die de naam Blue River draagt en is gelegen in het piepkleine Surprise, Nebraska. Hij heeft er een leven opgebouwd en samen met zijn moeder Jessica en andere bewoners heeft hij het er naar zijn zin.
Het is Perry’s eerste dag in de brugklas in Butler County. Hij is harstikke blij dat hij Zoey terug ziet en dat ze in dezelfde klas zitten. Vanaf groep zes was alles anders geworden toen hij Zoey leerde kennen. Hij kon niet naar karate- of muziekles gaan en hij had ook nog last van Brian Morris, een echte pestkop. Maar met Zoey op het toneel te verschijnen is alles anders geworden. Sindsdien zijn ze dikke vrienden en Zoey heeft nog nooit iets rots gezegd over het feit dat hij in een gevangenis woont. Ook zij heeft zo haar problemen en meer bepaald met haar stiefvader Tom.
Jessica heeft vijftien jaar gekregen waarvan ze er bijna twaalf heeft opzitten. Over een paar weken mocht ze haar voorwaardelijke vrijlating aanvragen. Maar directrice Daugherty had haar verteld dat er een kink in de kabel zat. Perry is hier nog niet van op de hoogte gesteld en gaat ervan uit dat ze binnenkort kunnen vertrekken. Er is iemand die op de hoogte is van Perry’s situatie en de zeer ongebruikelijke regeling die de directrice als Perry’s voogd op zich heeft genomen en die absoluut niet bereid is om een oogje toe te knijpen. Perry moet naar het kantoor van mevr. Daugherty komen waar hem wordt verteld dat er iemand moeilijk doet omdat hij in de gevangenis woont. Het betekent een grote verandering, Perry moet namelijk onmiddellijk de gevangenis verlaten en bij de Officier van Justitie Thomas VanLeer gaan wonen. Er is één voordeel: het blijkt bij Zoey te zijn maar Perry voelt zich meer dan ellendig!
En dan is er ook nog de befaamde schoolopdracht. “Waarom kwam je familie naar Butler County?” Dan is het tijd voor Perry om het verhaal van zijn moeder en zijn gevangenisfamilie te vertellen. Hij is van plan om alle bewoners te interviewen en dit openbaar te vertellen op school. Hij wil dat andere mensen een andere kijk krijgen op zijn ‘thuis’ en de bewoners. En dan moet zijn moeder ook haar verhaal vertellen voor zijn schoolopdracht. Een verhaal waarvan hij te weten komt dat er dingen niet kloppen …
Conclusie
Wow! Wat een heerlijk boek is dit ondanks dat het niet altijd rozengeur en maneschijn is in dit boek. Een ventje dat bij zijn moeder en gevangenisfamilie wordt weggehaald en het nu zonder zijn mama moet stellen met uitzondering van zijn wekelijks bezoekje.
Dit is het verhaal van Perry T. Cook die, ondanks zijn leeftijd, een goed bestaan had. Hij weet wat de regels zijn, wat wel en niet mag en met wie hij rekening moet houden. Zijn familie zijn de mensen in de gevangenis en daar komt op een dag een abrupt einde aan. Als hij bij Zoey moet gaan wonen is dit voor hem een enorme schok. Niet alleen emotioneel maar ook moet hij nu andere dingen en gewoonten aanleren. En dan nog het feit dat hij bij VanLeer inwoont waar hij kotsmisselijk van wordt. Hij mist zijn moeder enorm en visa versa en het is alsof hij alleen op de wereld is. Godzijdank heeft hij alle steun en vriendschap van zijn maatje Zoey.
Perry is een heel aimabel kereltje en bovendien is hij heel pienter voor zijn leeftijd. Hij is niet alleen slim maar hij is een echt vechtertje die zich door niemand laat doen en hij heeft maar een doel voor ogen en daar gaat hij dan ook voor. Hij weet heel goed hoe hij de dingen moeten aanpakken en de band met zijn moeder lijkt hierdoor nog te versterken. Waarden en normen zijn iets wat hem is aangeleerd en wat voor hem heilig is.
Het is hartverscheurend om te lezen hoe Perry bij zijn moeder weggaat en hoe hij in een totaal andere wereld terecht komt. Hij heeft Zoey en nog een paar andere mensen aan zijn zijde maar het gemis naar Blue River is immens. De geborgenheid die hij elf jaar heeft gehad, ook al is het tussen gevangenismuren, is hij nu wel kwijt. Godzijdank is het geen tranentrekker doorheen het verhaal. Er zijn ook heel leuke en grappige dingen te beleven en dan zit je gewoon met een grote glimlach mee te genieten.
De auteur heeft een zeer emotioneel verhaal geschreven waar liefde, vriendschap, vergeving en moed centraal staan. Het is een boek dat zowel door jong als oud kan gelezen worden. Het gaat er hier om dat er krachtige boodschappen in dit verhaal zitten. Een ervan is, als je een doel voor ogen hebt, ga er dan voor ongeacht hoe moeilijk de weg ook is! Blijven volharden en geloven. Dit is een verhaal dat inspeelt op de geestkracht van een grote familie rondom Perry. Ongeacht waar je je ook bevindt, de liefde en de vriendschap blijven bestaan. Het is dan ook een echte aanrader om op school en daarbuiten gelezen te worden! Perry is een moedig ventje dat je zo in je hart sluit!
5 fonkelende sterren voor dit prachtig jeugdboek!