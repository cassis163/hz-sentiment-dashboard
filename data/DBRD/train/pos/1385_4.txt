RECENSIE ‘Het meisje op de foto’ van Carina Bergfeldt (****)

Oorspronkelijke titel: Fotografiet
ISBN: 9789400503199
Uitgeverij: A.W. Bruna Uitgevers
Pagina’s: 288

Ze werd bekroond met de belangrijkste journalistieke prijs van Zweden voor haar reportage over het bloedbad dat Anders Behring Breivik in 2011 op het Noorse eiland Utøya heeft aangericht en was daarmee een van de jongste winnaars ooit. Nu is Carina Bergfeldt Amerika-correspondent voor de Zweedse tv-zender SVT.
In 2014 verscheen in Nederland haar thrillerdebuut, ‘De moord op mijn vader’ waar ze ook internationaal hoge ogen mee heeft gegooid. Met aan aantal van haar protagonisten uit dit debuut, verscheen het tweede verhaal enkele weken geleden, ‘Het meisje op de foto’.

In het Zweedse plaatsje Skövde wordt politieagente Anna Eiler op een vermissingszaak gezet. Jeanette Hyldgaard heeft aangifte gedaan dat haar man Viktor niet is thuisgekomen na een stapavondje met een paar collega’s. Journaliste Julia Almliden, vriendin van Eiler probeert meer informatie te krijgen van Jeanette en belooft haar alles in het werk te stellen om haar man op te sporen. Julia weet uit ervaring wat vermissing van een partner of familielid betekent want haar vader is al enige tijd spoorloos.
In een kleine poel wordt een plastic zak met een hoofd gevonden en dat blijkt na onderzoek van de vermiste Viktor te zijn. In zijn keel is een foto gestopt waarop een jong meisje staat afgebeeld. Duiker Milan Nikolic, die daarna de poel volledig onderzoekt, haalt een aantal plastic zakken naar boven die gevuld zijn met menselijke resten, sommige in cement gegoten. Als het zoeken in het kleine meertje volledig is afgerond, geeft het aantal gevonden lichaamsdelen aan dat het minstens om twee personen moet gaan.
Commissaris Ulf Karlkvist roept daarom de speciale kennis in van Patrik Morrelli….

Het verhaal in ‘Het meisje op de foto’ is in de basis een voortzetting van de lijn in ‘De moord op mijn vader’. Bergfeldt heeft in het begin schrijfruimte ingeruimd voor het wel en wee van een aantal personages. Het is voor haar nodig om in een later stadium de juiste verbanden aan te kunnen geven. De auteur speelt daarbij met karakters en in eerste instantie lijkt het of de bevolking van Skövde alleen uit burgers bestaat die met een flinke rugzak door het leven gaan. Als er al een opmerking te maken valt dan zou er dat een kunnen zijn. Ieder persoon die een rol(letje) in het verhaal heeft, hoe klein en onbelangrijk ook, is voor de auteur aanleiding om zijn of haar karakter uit te diepen. Dat is soms wat vermoeiend omdat op die momenten de snelheid tot een slakkegangetje is gereduceerd.

Het politionele deel zit echter wel knap in elkaar. Politie, journalisten, vriend en vijand, iedereen draagt zijn of haar steentje bij in het onderzoek. Al lijkt daarbij de kennis en aandacht van de speciaal overgekomen Patrik Morrelli zich niet primair op de moordzaak te richten. Al met al is ‘Het meisje op de foto’ een verhaal dat met plezier gelezen wordt en waar, zoals een Scandinavische thriller betaamt, niet de snelheid en het aantal kogels bepalend is maar de privélevens van sommige de bron van het duistere kwaad blijkt te zijn. En gezien de opzet van de beide verhalen lijkt een vervolg beslist niet uitgesloten!

Eindoordeel: 4 sterren

Spanning: 3 sterren
Plot: 4 sterren
Leesplezier: 3 sterren
Schrijfstijl: 4 sterren
Originaliteit: 4 sterren
Psychologie: 4 sterren