Het knusse Knekelstad telt 1275 botten en 270.300 zielen. De gemeenschap wordt plots opgeschrikt door een spook dat ervandoor gaat met verschillende botten van de dorpsbewoners. Sherbot Holmes wordt belast met de zaak en gaat op onderzoek uit naar de indringer die ervoor zorgt dat Knekelstad beheerst wordt door angst. Voorzien van zijn pijp, aantekenboekje en typerend hoofddeksel is Holmes vastberaden om de dader in te rekenen.  

Het duo Jean-Luc Fromental (kinderboekenschrijver en scenarist) en Joëlle Jolivet (illustratrice) laat hun creativiteit opnieuw samenkomen bij de totstandkoming van dit spannende kinderboek. Eerder publiceerden ze samen Rapido, een speelboek over gebeurtenissen in de grote stad.  

Knekelstad is een kinderboek dat letterlijk spreekt tot de verbeelding. Het verhaal vertelt zich bijna vanzelf door de prachtige illustraties die worden ondersteund door korte stukjes tekst. Complimenten zijn dan ook op zijn plaats voor de vermakelijke en vindingrijke vertaling van Barbara van Kooten waarin de rijmvorm en grappige taalvondsten (‘vijftien kuurgasten compleet knook-out’ of ‘de knekels zwieren op het carnavalsritme van een Botta Nova’) volledig tot hun recht komen.  

Uitgeverij De Harmonie deelt het kinderboek in voor de leeftijdscategorie 6-12 jaar. Verstandig omdat het woordniveau in het boek te moeilijk is om het als voorleesboek te laten dienen, maar wellicht wat gemakkelijk voor het oudere kind door de korte teksten die het boek slechts 40 pagina's laten tellen.  

De echte ‘eye-catcher’ is de contrasterende kleurstelling van de illustraties die nog sprekender zijn door het formaat van Knekelstad. Veelal donkere achtergronden die het mysterie benadrukken tot een waar kleurenfestijn waarin de bewoners van Knekelstad tot leven komen. Het nodigt uit tot het omslaan van de bladzijde om te ontdekken uit welke benarde situatie Sherbot Holmes zich nu moet zien te redden. De referenties naar de klassieke held Sherlock Holmes in combinatie met de kunstige afbeeldingen maken dit kinderboek ook voor volwassenen een feest om te lezen.  

Leuke bonus: de flexibele cover, vormgegeven door de illustratrice, kan uitgevouwen worden tot een poster waarop alle onderdelen van het menselijke skelet worden aangeduid. Zodat de ‘botzakjes’ ook feilloos hun eigen botten kunnen benoemen na het lezen.