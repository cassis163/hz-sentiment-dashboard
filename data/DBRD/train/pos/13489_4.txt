Wat keek ik uit naar dit boek! En niet eens omdat ik Sophie Kinsella al kende van de Shopaholic serie (die heb ik namelijk niet gelezen, moet ik ooit nog eens doen), maar omdat ik de cover zo leuk vond en de achterflap me erg aansprak. Al bij het lezen van de eerste bladzijde wist ik: dit gaat een geweldig boek worden. De combinatie van Audrey’s persoonlijkheid die doorklinkt in de vertelstem en de humoristische manier van schrijven maakten dat ik het boek niet meer weg wilde leggen.

Audrey is zo’n personage dat je meteen aardig vindt. Ze kampt met een angststoornis en Kinsella weet Audrey’s gevoelens zo te verwoorden dat je haar meteen begrijpt, ondanks dat je zelf (hopelijk) geen ervaring met een angststoornis hebt. Ik vond haar een ontzettend lief, breekbaar meisje, iemand die je meteen wilt knuffelen. Audrey’s familie is geweldig. Kinsella heeft stuk voor stuk heerlijke personages weten te creëren. Ik kon echt genieten van Audrey’s ouders en haar twee broers. Ook Linus, de vriend van Audrey’s broer Frank vond ik een erg lieve en geduldige jongen. Ik weet niet hoe Kinsella het doet, maar alle personages spraken me op hun eigen manier ontzettend aan.

Niet te filmen! vertelt over Audrey’s weg naar genezing. Audrey is als de dood voor oogcontact en heeft de hele dag een zonnebril op. Haar therapeut geeft haar de opdracht haar leven te filmen. De afwisseling tussen lopende tekst en filmscript was erg leuk om te lezen. Audrey filmt schijnbaar simpele dingen uit het leven, maar weet op de een of andere manier toch de leukste momenten op beeld vast te leggen.

Niet te filmen! is een heerlijk humoristisch feelgood verhaal waarin je meegenomen wordt naar Audrey’s herstel, inclusief pieken en dalen. Ik vond het ergens wel jammer dat niet alles over het ‘waarom’ duidelijk werd. Want wat is er precies op Audrey’s oude school gebeurd dat er meerdere meisjes van school gestuurd zijn en Audrey nu thuis zit met een angststoornis? Uiteindelijk gaat het natuurlijk om Audrey’s herstelproces en het dagelijkse leven met haar hilarische familie, maar ik had graag wat meer achtergrondinformatie gewild.

Hoe dan ook, ik heb het boek in één ruk uitgelezen en ik vond het heerlijk. Ik denk dan ook dat ik toch maar eens aan de Shopaholic serie ga beginnen, want dit smaakt naar meer!