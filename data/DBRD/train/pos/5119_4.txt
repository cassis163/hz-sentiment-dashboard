Ooit bijna wanhopig een boek willen uitlezen? Dit beschrijft ongeveer mijn gevoel bij het lezen van achter gesloten deuren. Een onderhuidse spanning wordt aangeboord en bij tijd en wijle kroop het boek onder 'my skin'.
De meer dan sadistische hufter Jack haalde het bloed onder mijn nagels vandaan met zijn lugubere acties en psychologische oorlogsvoering. Wat had ik hem graag een kopje kleiner gemaakt.

In het boek draait het om het perfecte huwelijk van Grace en Jack Angel. Grace was tot aan haar huwelijk een succesvol inkoper van fruit en reisde de hele wereld over. Jack is een gerespecteerd advocaat, gespecialiseerd in huiselijk geweld. Na hun huwelijk stopt Grace met werken en houdt zich bezig met huis en haard. Ze bereidt zich voor op de komst van haar zusje Millie. Hun ouders willen niet voor Millie zorgen en Grace neemt deze taak graag op zich. Millie heeft het syndroom van Down. Als ze achttien jaar wordt zal ze bij Jack en Grace gaan wonen. Het lijkt een sprookje allemaal!
Maar net als in sprookjes is hier ook een kwade geest aan het werk. In het echt lijkt alles perfect voor de buitenwereld maar schijn bedriegt. Heel veel kan ik niet kwijt over de verhaallijn want een spoiler ligt zomaar op de loer.

BA Paris heeft een meeslepende thriller geschreven die je regelmatig naar adem doet happen. Het kostte mij geen enkele moeite om mij in Grace te verplaatsen. De wanhoop, boosheid en machteloosheid is duidelijk voelbaar. Millie heeft mijn hart gestolen en speelt een cruciale rol in het boek. De wisseling van heden en verleden brengt een extra stuk spanning mee want er wordt een klein beetje prijsgegeven hoe het verder gaat. De relatief korte hoofdstukken eindigen soms met een cliffhanger. Kortom een boek die je in één ruk uitleest want je wilt alleen nog maar weten of en hoe Grace uit deze hel ontsnapt.