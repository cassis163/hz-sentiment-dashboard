In deze studie probeert Piet ten Klooster aan te tonen dat natuurwetenschap en religie niet in strijd met elkaar zijn, maar elkaar juist aanvullen. Dit doet hij door zichzelf de vraag te stellen: waar kom ik uit als ik wetenschap en religie combineer tot een geheel. Een studie naar het Model van de Totale Werkelijkheid (MTV)

Slechts een gedeelte van de werkelijkheid kunnen we waarnemen door onze zintuigen te gebruiken: zien, voelen, horen, proeven en ruiken. Daarnaast bestaat er ook zoiets als ‘dat wat niet waargenomen kan worden’. De totale werkelijkheid is het geheel van de waarneembare en niet waarneembare werkelijkheid. Hier verbindt wetenschap zich met religie.

Ten Klooster leert je kijken vanuit verschillende invalshoeken en aan de hand van diverse natuurkundige wetmatigheden laat hij zien hoe overweldigend onze werkelijkheid is en hoe weinig we er van waarnemen.

Het MTW is gebaseerd op feiten en hypothesen. Er worden 9 hypothesen uitgelegd waarbij interessante, veelal filosofische vraagstukken en stellingen opdoemen. Bovendien maakt de auteur onderwerpen helder door het gebruik van metaforen. ‘Net zoals de chauffeur kan bestaan zonder auto, zo kan de geest van een mens bestaan zonder lichaam.’

Fenomenaal vergezicht is een uitermate boeiend werk. Het is pretentieloos geschreven en bevat meerdere lagen. Het is naast de theorie dat wetenschap en religie te verenigen zijn, een filosofische handleiding met vragen als wie is God en wat is geest? Hoewel helder geschreven is enige kennis van natuurkunde wenselijk.