‘Misschepsels van Meh: de schemerling’ van J.J.Miro is een boek dat overdag gelezen moet worden, want wie er aan begint kan het niet aan de kant leggen tot het uit is. Een komisch boek over persoonlijke waarheid, illusies en angst.
Het thema egocentrisme wordt door de auteur op komische lichtvoetige wijze beschreven. De eigen visie is voor verschillende personages de enige waarheid en als die door de vangst van de schemerling aan het wankelen wordt gebracht, rijst al snel de vraag: wat is mijn waarheid en wat is illusie?
Een belangrijk motief met betrekking tot het thema zijn illusies. Miro laat op een beeldende wijze hiervan verschillende vormen aan bod komen. Er kan een tweedeling in gemaakt worden. Als eerste zijn er de macabere creaties van de hersenspinners, wezens die waanbeelden creëren. De auteur beschrijft dit op een heerlijke, macabere vindingrijke wijze, waardoor de lezer meegesleept wordt in het verhaal.
En het zelfbeeld van met name de mannelijke personages is compleet verkeerd. De wijze waarop zij zichzelf zien is geheel anders, dan dat hun omgeving en naasten hen zien. Deze lichte mysandrie maakt hen niet alleen komisch, maar geeft ook een beeld van wat er leeft in de schaduwzijde van het mannelijke ego. De manier waarop Miro dit doet is overtuigend, creatief, maar vooral grappig.
Een ander belangrijk motief in het verhaal is angst. Heel veelzeggend laat het verhaal zien hoe gevaarlijk het is om zich te laten leiden door angst, omdat hierdoor de persoonlijke wereld klein wordt. Het gaat er om door het gevoel van angst heen te gaan, waardoor persoonlijke groei mogelijk is.
Van alle geweldige verhaalfiguren uit ‘Misschepsels van Meh’ is Jonos mijn favoriet, omdat hij uitersten van licht en duisternis in zich verenigd en een sterke tegenhanger is van de elfen.
Kortom, voor iedereen die een komisch boek wil lezen over de illusie van persoonlijke waarheid kan ik ‘De misschepsels van Meh: de schemerling’ van J.J. Miro van harte aanraden. #misschepselsvanmeh #jjmiro #uitgeverijzilverbron