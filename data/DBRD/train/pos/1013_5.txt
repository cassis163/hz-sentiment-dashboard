Dit boek is het eerste deel van de boeken van Terra Fabula en heeft de titel het vergeten koninkrijk. Het begint in Londen in het jaar 1897 en gaat over twee kinderen, Martha en William die in een groot huis wonen met bedienden. Hun ouders reizen veel en hebben blijkbaar een belangrijke bijdrage geleverd aan het museum waar de kinderen in het begin van het boek op hen wachten. Hun ouders moeten alweer op expeditie en ze beloven deze keer niet lang weg te blijven. Maar dan komt het vreselijke nieuws dat hun schip op zee is vergaan. Wat moet er nu gebeuren met William en Martha?
Het boek is intrigerend en leest vlot, het boeit zo dat je het moeilijk weg kunt leggen.
Er gebeuren vreemde dingen. Twee wel heel excentrieke dames komen de kinderen halen, ze beweren de tantes te zijn van William en Martha en ze nemen hen mee naar hun eigen woning. Die bevindt zich op een wel heel erg vreemde plek en de tuin die bij hun huis is, is al even excentriek als de tantes zelf. Dan krijgen William en Martha te horen over het vergeten koninkrijk, een magisch rijk waarvan zij de erfgenamen blijken te zijn en zij zijn ook de enigen die dit rijk kunnen redden.
Dan gaan ze ook op reis, met een fantastisch vreemde koets en met de boot van een wonderlijke kapitein. Ze komen op plaatsen die erg tot de verbeelding spreken en ontmoeten diverse wezens.
Het boek staat bol van de vervreemdende en fantasierijke gebeurtenissen, soms gaat het wel erg snel en dat is ook direct de reden waarvoor ik er vier sterren aan geef en geen vijf. Sommige dingen hadden nog wel wat langer uitgewerkt mogen worden wat mij betreft en het open einde zal er wel mee te maken hebben dat dit een serie wordt, dus ik verwacht dat er in het tweede deel op doorgegaan wordt wat er nu precies gebeurt met de antagonist en of er nog dingen worden opgelost.
De twee kinderen moeten in dit verhaal steeds meer de verantwoordelijkheid op zich nemen en groeien daardoor. Ik vind dit een aanrader en lees vooral ook de handleiding van professor DeWillis, want anders gebeuren er misschien met dit boek gekke dingen tijdens het lezen.