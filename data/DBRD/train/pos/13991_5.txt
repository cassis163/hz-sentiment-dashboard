Houd je van Griekse mythologie? Van mysterie en van queesten? In Muse Academy en het Geheim van Helikon komt dit alles tezamen wanneer Imogen Parker uitgenodigd wordt op een mysterieuze kunstschool in Griekenland. Dit eerste deel vormt een mooie opzet voor meer en is een fantastische aanvulling het genre van Young Adult en Fantasy.


Het Verhaal

Imogen Parker is een Amerikaanse tiener met een normaal leven totdat ze een geheimzinnige brief ontvangt met een uitnodiging voor een kunstacademie. Een school in Griekenland waar niemand ooit van gehoord heeft. Ondanks pogingen de uitnodiging te negeren blijft de brief terugkeren (weggooien en vernietigen helpt niet) en na overleg met haar ouders besluit ze het avontuur aan te gaan.

De school, een gebouw dat de antieke Griekse sfeer ademt, bevind zich op één van de Griekse eilanden en door middel van een test worden de nieuwe leerlingen gekoppeld aan één van de negen muzen. Imogen maakt al snel vrienden en wat blijkt? Haar vriendengroep vertegenwoordigt elk één van de muzen. De muzen zelf hebben dit ook al snel in de gaten en helpen onze helden op weg om verloren gegane krachten te verzamelen. Er dreigt immers gevaar.

De Sfeer

Vanaf het begin ademt het boek vakantie. Dat klinkt misschien gek van een boek over schoolavonturen, maar het begint ontspannen en de lezer leert de protagonist kennen. De daarop volgende vliegtuigreis neemt ons mee naar het warme Griekenland en op zo’n wijze dat je makkelijk de warmte van de zon op je huid kan voelen. Veel elementen doen denken aan Harry Potter: de school, de magie en een groep vrienden die opdrachten vervullen. Maar vergis je niet, dit boek gaat niet over tovenaars en heksen. Dit boek gaat over creativiteit en de talenten van de negen helden zijn hierin te vinden. Denk aan iemand die een talent heeft voor schrijven of iemand die goed is in origami vouwen. Ook doet het hier en daar denken aan de reeksen van de Percy Jackson en de Olympiërs en de Helden van de Olympus. Dit door de mythologie en de antiquiteit die het verhaal ademt. Al deze sferen zijn door het boek heen verwoven en geven het de juiste spanning, het juiste beetje magie en vooral het juiste gehalte tiener-emoties aan het verhaal.

Modern

Eén van de elementen die het boek zo interessant maakt is het aantal verwijzingen naar moderne trends en literatuur. Morgan verwijst in haar boek naar bekende fantasy werken, zowel boeken als films, en weet woorden zoals cosplay in haar verhaal te verwerken zonder dat er een bevooroordeeld beeld geschetst wordt. Dat is knap. Veel schrijvers die hun werk proberen up te daten voor het hedendaagse jonge publiek willen nog wel eens te veel omschrijven en daarmee een foutief beeld schetsen. Maar Morgan’s verwijzingen zijn vaak subtiel en net genoeg om een glimlach op je gezicht te laten verschijnen.

Naast verwijzingen naar hedendaagse boeken, films en hobby’s worden ook veel (vergeten) klassieke elementen aangehaald. Zo verschijnen de vijandige sirenen precies zoals ze ooit omschreven zijn en niet zoals de zeemeermin-variatie waar we tegenwoordig vaak aan denken. Nee, het zijn de oorspronkelijke sirenen met lichamen van vogels en de hoofden van dames.

De schrijfstijl van Morgan is licht en zorgt ervoor dat het verhaal makkelijk wegleest. Kleine tip, maak voor jezelf een lijstje wanneer je bij pagina 60 en 61 komt. Dit zijn de negen helden met de muzen waaraan ze gekoppeld zijn. Omdat er zoveel personages worden geïntroduceerd in een relatief kort tijdsbestek is het soms lastig om te onthouden wie nou bij wie hoort. Dit is trouwens niet ergerlijk. De belangrijke personages en hun talenten worden meerdere malen beschreven en zijn nodig voor de vervolg verhalen. Dat dit verhaal geschreven is als opzet voor nog veel meer avonturen blijkt hieruit.

Aanrader?

Voor ieder die deze vakantie een lekker leesboek zoekt om in het zonnetje weg te lezen, maar ook voor elke fantasy liefhebber met een voorkeur voor queesten, Griekse mythologie en puzzel-opdrachten is dit een boek om een keer gelezen te hebben. Zijn schoolavonturen je passie of ben je nog scholier met behoefte aan dat beetje extra fantasie dan wil je dit boek ook zeker niet missen. De focus is vooral de levens van de tieners, op het verkrijgen van de krachten en het overwinnen van hindernissen. Verwacht geen grote veldslagen. Verwacht vriendschappen.