Koos Terpstra, toneelschrijver en theaterregisseur is de gelukkige ontvanger van de 10 brieven die auteur en cabaretier Tim Fransen schreef tijdens zijn reizen door Europa. 10 brieven, 10 bestemmingen. Het boek is geenszins in briefvorm geschreven behalve dan de aanhef: ‘Beste Koos’ en afsluitzin: ‘Alle goeds, Tim’. Het lijkt eerder alsof de lezer in de theaterzaal zit te luisteren naar een stuk uitstekende podiumkunst. ‘Verliefdzijn’ en ‘halfeen’ schrijft hij aan elkaar waardoor het toch iets van een (handgeschreven) brief wegheeft. Twijfel slaat toe wanneer er meer slordigheden en taalfoutjes in de tekst te vinden zijn. Is dit humor of slecht geredigeerd?  

Fransen gaat op reis op advies van Terpstra: stap uit je kleine wereld en ga onbekend terrein verkennen. En dus reist hij af naar plekken die hem zo dicht mogelijk brengen bij de ervaring van de filosofen die hij bewondert. Hij besluit brieven aan Koos te schrijven over deze korte reizen. De brieven zijn gedachten op papier. Mijmeringen over onderwerpen zoals: chaos, sterfelijkheid, de weerzin van het neoliberalisme en de zin van het bestaan; hét ware filosofische vraagstuk. Tussendoor schrijft hij over zijn try-outtour en opkomende theaterpremière. Koos schrijft niet terug, tenminste zo lijkt het. Misschien schrijft hij toch terug want op een gegeven moment staat er: ‘Lief dat je het vraagt, Koos’. Hoewel je dit bij Fransen nooit zeker weet, het zou immers sarcasme kunnen zijn. Hij is tenslotte cabaretier. Aan het eind weet de lezer het zeker: Koos is geen schrijver: ‘Koos is iemand die me nooit een brief terug schrijft’. Fransen is een man met inhoud, en hij heeft nog humor ook!  

Fransen bezoekt Leipzig, Londen, Parijs, Turijn, Praag, Wenen, Moskou, Bonn en twee Nederlandse steden. Nietzsche werd geboren dichtbij Leipzig, Karl Marx werkte in het British Museum in Londen, voorheen een bibliotheek, aan zijn magnum opus: Das Kapital. Het Parijs van Albert Camus wordt verkend. Zo vindt hij in iedere bestemming iets van een filosoof terug en krijgt de lezer een beknopt beeld van de wijsgeer in kwestie.  

Brieven aan Koos, avonturen van een zolderkamerfilosoof is een fijne afwisseling van korte reisverhalen, filosofische mijmeringen en komedie. De humor is groots en soms absurdistisch, en verveelt geen moment. Een prettige afwisseling tussen cabareteske en serieuze onderwerpen. Fransen gaat niks uit de weg, neemt geen blad voor de mond en zelfspot is hem niet vreemd.