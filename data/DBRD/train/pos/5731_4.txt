Melanie woont samen met haar vriend Jean in een prachtige villa in het zuiden van Frankrijk. Ze leiden een heerlijk luxe leventje samen, totdat Jean meedeelt dat hij haar gaat verlaten voor een andere vrouw. Melanies idyllische leventje spat uit elkaar, want ze heeft geen baan en ze heeft de contacten met haar familie en vrienden verwaarloost toen ze iets met Jean kreeg, dus nu heeft ze niemand meer om op terug te vallen. Van Jean mag ze mag nog een paar weken in de villa blijven, maar moet dan vertrekken.

Terugdenkend aan haar gezellige studietijd met haar vriendinnen Suus, Nina en Jessica, nodigt ze hen uit om een weekje naar Frankrijk te komen. De eerste avond praten de vriendinnen bij over hun leven na hun studie Frans. Ze houden allemaal de schone schijn op, want eigenlijk hebben ze allemaal hun problemen maar in eerste instantie proberen ze deze allemaal te verbloemen. Suus is namelijk in verwachting van een derde kindje, terwijl haar gezin financiële problemen heeft. Nina heeft een vriend die heel jaloers is en haar regelmatig slaat. Dan is er ook nog Jessica, die een mooie baan heeft, maar deze eigenlijk niet aankan en haar troost zoekt in wijn. Uiteindelijke biecht iedereen haar probleem toch op dankzij huishoudster Marie en dit zorgt ervoor dat hun vriendschap weer als vanouds wordt.

Alle vier de vriendinnen zijn ze op zoek naar een nieuwe start of een baan en zo ontstaat een mooi idee om een chambre d’hote in Frankrijk te beginnen. Samen met huishoudster Marie en haar dochter Claire bouwen de vriendinnen de villa om tot een mooie chambre d’hote in het zuiden van Frankrijk.

Eva de Wit heeft met Een huis in Frankrijk een heerlijke feelgood roman geschreven. In het eerste deel is er vooral aandacht voor de problemen van de vriendinnen, maar in het tweede deel maken deze plaats voor de mooie plannen voor de toekomst. De rol van huishoudster Marie in het boek is erg mooi. Dankzij haar levenservaring kan zij de vier vriendinnen helpen met hun problemen en hen bij elkaar brengen. Ook later bij de plannen voor de toekomst staat Marie hen bij en helpt hen waar ze kan. Naast het herstel van de vriendschap, worden alle problemen opgelost en ontstaan er mooie liefdes. De omslag dat alle problemen allemaal goed lijken te komen is erg groot, maar dit past bij een feelgood boek en zorgt ervoor dat het een heerlijk boek is om te lezen!