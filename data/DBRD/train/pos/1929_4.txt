“Vogelvrij” gaat over de jonge Kellen, de zoon van een meestermagiër van de Jan’Tep. Van hem wordt dus verwacht dat hij net als zijn vader en zijn jongere zusje, Shalla, zal uitgroeien tot een krachtige magiër. Maar helaas voor Kellen, blijkt dit niet het geval te zijn. Hij heeft moeite met alle vormen van magie terwijl hij alle gebaren en bezweringen perfect uitvoert.
Dit is één van de aspecten die dit boek verfrissend en interessant maken: we maken hier kennis met een jongen die uitgesloten wordt door zijn leeftijdgenoten en die leeft met de dreiging van een Sha’Tep, een dienaar van de Jan’Tep , te worden en Kellen wil dit koste wat kost vermijden!
Een ander aspect is de humor die doorheen het hele boek aanwezig is. Zo is er het voorbeeld van Reichis, een eekhoornkat die niet op zijn mondje gevallen is. Hij opent meermaals de ogen van Kellen terwijl zijn favoriete bezigheid juist ogen uitkrabben is. Reichis zorgt ervoor dat Kellen niet laf is en zijn problemen onder ogen komt.
"Een 'zakenpartner' blijkt veel weg te hebben van een beschermgeest, hij doet alleen niet wat je van hem vraagt."

De manier waarop Sebastien de Castell de magie voorstelt vind ik zeer origineel! Het feit dat ze gebaren moeten maken en hen erg moeten concentreren, niet afgeleid mogen worden door hun gevoelens, geeft ze ook een heel kwetsbaar kantje mee.
Wat ik vooral ga onthouden van dit boek is de humor. Door de humor heb ik enorm kunnen genieten, ook waar het verhaal me even in de steek liet. De humor heeft er ook voor gezorgd dat ik benieuwd ben naar het vervolg . Dit boek is dus een echte aanrader voor iedereen die kan genieten van een verhaal vol humor over een jongen die zijn plekje in de wereld beetje bij beetje veroverd.