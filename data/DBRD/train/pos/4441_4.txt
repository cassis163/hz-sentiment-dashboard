Menig persoon zou jaloers zijn op de hoofdpersoon uit Vittorio Busato's roman Impact, Balzerin Carabolante: al op jonge leeftijd is hij hoogleraar psychologie en hij was ooit een veelbelovend tennisser. Ook aan vrouwen lijkt er geen gebrek te zijn, maar als hij de echte liefde heeft gevonden blijkt al snel dat deze onbereikbaar is. Daarnaast lijkt zijn nieuwste theorie geen populariteit te winnen in zijn vakgebied. Door deze twee tegenslagen en onverwerkte problemen uit zijn verleden heeft Balzerin geen hoop meer in het leven en hij besluit daarom nog één keer iets te doen wat impact heeft. Na zijn misstap belandt hij in een Tbs-kliniek waar hij zijn psychobiografie mag schrijven als vorm van therapie.

Impact heeft meteen een dubbele betekenis in deze roman. Het is niet alleen een heftig gevolg van iets, maar het is ook het aantal keer dat een wetenschappelijk artikel in een ander tijdschrift wordt geciteerd. Dit is voor wetenschappers van groot belang voor hun carrière. Het is dan ook snel duidelijk dat zowel het personage als de schrijver ervaring hebben binnen de psychologische wetenschap. Wie op zoek gaat naar andere publicaties van de schrijver ontdekt al snel dat veel van de aangekaarte psychologen en theorieën hem meer dan bekend zijn. Dit resulteert in een duidelijke uitleg van moeilijke psychologische zaken die goed aansluiten bij het verhaal.

De netwerktheorie van Balzerin beweert dat dat de rol die je hebt binnen een netwerk en je omgang met interacties je vormen tot wie je bent. Hoe kleiner je netwerk en hoe slechter je interacties, des te slechter gaat het met je als persoon. Balzerin lijkt zijn eigen theorie te bevestigen, want hoe meer afstand er tussen hem en zijn omgeving ontstaat, des te slechter het met hem gaat.

Wat je te lezen krijgt is de psychobiografie van Balzerin. Hij spreekt hierin regelmatig zijn behandelaars aan en hierdoor blijft het duidelijk dat we te maken hebben met een vorm van schrijftherapie. Dit zorgt ervoor dat je begrip krijgt voor de professor, ondanks zijn slechte daad. Ook is Balzerin niet bang om kritiek te leveren op de psychologie en Tbs-klinieken.

"Ik heb me er altijd over verbaasd dat psychologen en psychiaters zich zo blind kunnen staren op psychopathologische labels - alsof ze begrijpen wat niemand begrijpt. Nog meer verbaas ik me hoe 'consumenten' met zo'n etiket tevreden kunnen zijn."

Impact is een roman die een duidelijk beeld van de hedendaagse psychologie geeft en daar ook kritisch over is. Daarnaast leer je het personage door en door kennen, maar ondanks dat blijf je altijd op het randje van medeleven en afstand balanceren. Dit is een roman voor iedereen die affiniteit heeft met psychologie en wil begrijpen wat een mens tot misdaad drijft.