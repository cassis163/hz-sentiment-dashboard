De doorgewinterde thrillerlezer wil wel eens een ander uitzicht dan de geijkte Amerikaanse metropool, een verlaten Scandinavische vlakte of een Britse buitenwijk  zo moet uitgeverij Signatuur gedacht hebben. Speciaal voor literaire thrillers van over de hele wereld begonnen zij met Signatuur Noir. Na thrillers die zich onder andere afspelen in Mexico en Spanje, komt de uitgeverij nu met een thriller uit India: De wreedheid van het hart  van Anita Nair.
Het bijzondere van deze thriller is dat hij tegelijkertijd heel westers en heel exotisch is. Op de eerste paginas overheerst het exotische: er worden personen geïntroduceerd die luisteren naar namen als Liaquat, Bhuvana en Akka. Voor de betekenis van woorden als rajinikant, attar en pakoda moet je naar de verklarende woordenlijst achterin bladeren. De kleuren en geuren van de achterafsteegjes van het Indiase Bangalore stijgen bijna van de bladzijden op, en je wordt meegenomen naar een wereld die maar weinig lijkt op die in onze Westerse steden.
Tegelijkertijd is De wreedheid van het hart  een thriller zoals we die maar al te goed kennen. De hoofdpersoon, rechercheur Borei Gowda, is een licht chagrijnige veertiger die zijn beste tijd gehad lijkt te hebben. Hij wordt geassisteerd door de jonge Santosh, die vol goede moed aan zijn carrière bij de politie begint. Er is een knorrige hoofdinspecteur, er is een corrupte ambtenaar, er zijn straathandelaren die meer weten dan ze vertellen – de personages die Anita Nair opvoert kun je overal ter wereld tegenkomen.
Zoals het politiemensen over de hele wereld overkomt, wordt ook rechercheur Gowda geconfronteerd met een aantal moorden. De zaken lijken niets met elkaar te maken te hebben: de slachtoffers kenden elkaar niet, bewogen zich in verschillende kringen en hadden niets gemeen. Behalve dan de manier waarop ze vermoord zijn. Gowda is ervan overtuigd dat er een verband is, maar zijn leidinggevende beveelt hem zijn tijd niet te verdoen aan deze onzin.
Nu is Gowda niet heel gehoorzaam aangelegd, en dus regelt hij het zo dat hij toch met de zaken bezig kan blijven. Terwijl hij zijn nieuwe assistent Santosh heen en weer commandeert en probeert het patroon in de moorden te ontcijferen, tracht Gowda zijn eigen leven ook onder controle te krijgen. Dat valt nog niet mee: zijn vrouw en zoon zijn vanwege de studie van de laatste verhuisd naar een andere stad, en Gowda komt in contact met een vriendin van vroeger, waar hij meer voor is blijven voelen dan hij durft toe te geven.
Het is de mengeling van verwondering en herkenbaarheid, van exotisch en vertrouwd, die maakt dat deze thriller zo plezierig wegleest. Nair mengt de ingrediënten op zo'n manier dat ze onmiskenbaar Indiaas worden, waardoor je even het gevoel hebt dat je een inkijkje krijgt in de onderbuik van Bangalore.