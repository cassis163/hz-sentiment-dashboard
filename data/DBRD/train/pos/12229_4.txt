Als je katten hebt, heb je geen televisie meer nodig. Dat vindt ook schilder en schrijver Veronique Puts, die ervan geniet simpelweg haar eigen katten te bestuderen. Ze heeft er twee van een ras dat je niet vaak ziet, de Devon Rex. Het voornaamste uiterlijke kenmerk van dit ras is de dunne krullenvacht. Dit jaar verschenen er van haar hand meerdere boeken én een kattenkalender 2018, waarop rexjes Pernod en Cootje prijken.
Puts heeft 50 columns gebundeld in een prachtig vormgegeven boekje, licht geïllustreerd met tekeningen van eigen hand en eigen kat. Dat baasje Puts zo nu en dan doodsangsten uitstaat dankzij de capriolen van haar katten, die duidelijk rekenen op ál hun negen levens, lezen we al in de eerste column. Haar kat besluit vriendschap te sluiten met een enorm paard en onbekommerd rond zijn enorme hoeven te kroelen.
Voor een katteneigenaar zijn het erg bekende stukjes allemaal. De hooghartigheid, de nuffige blikken, de hysterische mauw-partijen. Herkenbare taferelen zijn gezellig en leuk opgeschreven. We lezen over de rare capriolen, de gedurfde avonturen, de liefdevolle knuffelmomenten, maar ook over de periode vol zorg als kat Chatblis ziek wordt. Dankzij Puts invoelende schrijfstijl schiet je zelf ook vol als Chatblis komt te overlijden en Pernod in zijn eentje verder moet.
Naast vermaak bieden de columns van Puts ook nog regelmatig een handige wetenswaardigheid over kattengedrag en over het juiste moment om je gewonnen te geven aan je volhardende kat, die eten, knuffels, snoepjes, naar buiten, naar binnen, op schoot, in bed wil.
Dierendag staat voor de deur. Zoek je nog snel een mooi uitziend cadeautje vol vermaak, dan is Kat is Koning een goede keuze. Wil je de allernieuwste verhalen en bovendien een rijker en met foto's geïllustreerde uitgave, dan kun je gaan voor (het duurdere) Vier poten op een buik.