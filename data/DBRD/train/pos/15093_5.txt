Tamara Geraeds (1981) werd geboren in het Zeeuwse dorpje Arnemuiden. Al op haar 6e schreef ze haar eerste gedichtje: ‘Een knufje voor jou en een knufje voor mij en zo gaat het leven voorbij’.
Op haar 15e begon ze aan haar eerste (jeugd)boek ‘Achtervolgd door de Dood’, dat ze in 2005 in eigen beheer uitgaf onder het pseudoniem Jayda Rosa. Datzelfde jaar kwam er een bundel met gedichten uit met de naam: ‘De tijd staat even stil’. Tamara droomde jaren van een carrière als schrijfster, in 2011 kwam haar droom eindelijk uit. Karakter Uitgevers gaf de bundel ‘Bergen Bloedt’ uit met daarin haar spannende verhaal ‘Elf november’. In 2012 debuteerde ze met ‘Nergens’ dat bij Kluitman verscheen. Tamara Geraeds stortte zich volledig op het schrijven en startte begin 2011 haar eigen bedrijf: Tekstbureau Charizma. Ze volgde de opleiding voor Docent Creatief Schrijven aan de HVA en geeft nu cursussen. Met ‘Echo’ laat Geraeds een geheel andere kant van zichzelf zien.

Sara groeit op bij haar moeder. Gevangen binnen de muren van hun huis leidt ze een leven vol pijn, vernedering en ontbering. Niemand weet van Sarah’s bestaan. Ze wordt uitgebuit en geslagen door haar demonische moeder. Toch weet Sarah overeind te blijven en hoop te houden, ook al is het leven nog zo zwaar. Ze blijft vechten voor haar leven en de vrijheid waar ze zo naar verlangt. Zal ze ooit kunnen ontsnappen aan de tirannie van haar moeder?

‘Echo’ is het tragische verhaal van de jonge Sarah die door haar moeder vernederd en mishandeld wordt. Op de cover staat een foto waarop ze ineen gedoken ligt. Vanaf de allereerste pagina’s houdt deze thriller je in zijn greep om je vervolgens niet meer los te laten. Wegleggen is absoluut geen optie meer. De ene gruwelijke gebeurtenis volgt de andere in rap tempo op en doet je de adem benemen. Spannend, gruwelijk, verdrietig, mensonterend is wat er door je hoofd schiet. Hoe kan een moeder dit haar kind aandoen!

‘Sara hield haar adem in toen ze de blik in Moeders ogen zag. Fase Geërgerd was duidelijk voorbij. Even twijfelde ze of Moeder zich in Fase Boos of Kwaad bevond. Tot ze met haar hoofd tegen de lage kast smakte…’

Tamara Geraeds weet hoe ze een thriller moet schrijven. Spannend, creepy en vooral erg luguber. Dagenlang na het lezen spookt het verhaal nog door je hoofd! Geraeds heeft een vlotte, gemakkelijk te lezen schrijfstijl en weet je aandacht te vangen. Het verhaal wordt op zo’n manier verteld dat je het meisje Sarah meteen in je hart sluit en wilt beschermen. Voor de moeder kan ik echter geen sympathie opbrengen, zoiets doe je gewoon niet! ‘Echo’ bestaat uit twee delen en heeft korte hoofdstukken. Het ene deel is nog gruwelijker dan het andere. Het verhaal is gebaseerd op fictie, maar het zou zo allemaal in het echt kunnen gebeuren. De plot is verbijsterend! Als je nog niet van het ene gruwelijke deel bekomen bent duik je meteen in het volgende. Spanning ten top!
Voor lezers die van horror en gruwel houden is dit boek zeker een aanrader. Ik waardeer het dan ook met 4,5 sterren. Een boek wat me blijft achtervolgen… Mijn petje af Tamara!