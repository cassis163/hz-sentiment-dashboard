Een Lubach-thriller komt er niet. Het zijn de woorden van Arjen Lubach, romanschrijver, cabaretier, tv-presentator en wat al niet meer. Nog geen twee jaar later is de creatieve duizendpoot op deze stelligheid teruggekomen en ligt zijn thrillerdebuut in de boekhandel. IV is niet een roman waar toevallig een spannend lijntje in zit. Nee, Lubachs genredebuut is een honderd procent plotgedreven thriller in de traditie van Dan Brown. Lubach betreedt met IV het factionterritorium dat in Nederland lange tijd alleen door Tomas Ross werd bezet.
Een oude wetenschapper wordt dood aangetroffen in zijn woning in Amsterdam. Zijn geniale wiskundige dochter ontdekt het begin van een intelligente puzzel waarvan de uitkomst grote gevolgen kan hebben voor het Nederland zoals we dat nu kennen. Geholpen door een oude vriend van haar vader, een populaire tv-wetenschapper, en een studente, komt ze op een spoor dat teruggaat naar de tijd van politicus Thorbecke en koning Willem III. Een gedegen geconstrueerd what if-scenario ontvouwt zich.
Alleskunner Lubach bewijst met IV dat hij ook een spannend boek kan schrijven. Hij weet zijn complottheorie te verpakken in een vlotlezende pageturner, waar de vergelijking met de auteur van The Da Vinci Code vrijwel direct om de hoek komt kijken. Lubachs boek bevat veel ingrediënten van Browns bestsellerrecept. Überintelligente hoofdrolspelers die de lezer bij de hand nemen bij een lesje geschiedenis zonder vaart te verliezen, even goed geplande als gedoseerde cliffhangers en het niet altijd even nauw nemen met de geloofwaardigheid. Het maken van IV een uiterst boeiende pageturner waarbij het vooral ook leuk is om te ontdekken dat er in onze vaderlandse geschiedenis Browniaanse geheimen verstopt zitten. Daarnaast heeft Lubach weinig concessies gedaan aan de door zijn fans zeer gewaardeerde schrijfstijl.
De loftrompet wordt heel even opgeborgen als Lubachs razende trein richting het einde dreigt te ontsporen, maar ondanks het kleine beetje haperen bereikt hij alsnog die Grande Finale, waar alle lijntjes bijeenkomen en de lezer getrakteerd wordt op het laatste stukje venijn in de staart.
Een geslaagd thrillerdebuut dat vraagt om een vervolg.