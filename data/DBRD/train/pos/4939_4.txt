Helden van de grens is een roman van Dave Eggers, winnaar van diverse prijzen waaronder de Ted Prize (2008). In Helden van de Grens laat Dave Eggers je kennismaken met Josie een alleenstaande vrouw met twee kinderen. Haar ex-vriend die altijd beweerde nooit te willen trouwen, heeft nu serieuze huwelijksplannen met een andere vrouw en wil graag dat zijn kinderen langs komen om het nieuwe gezinnetje op de foto te zetten. Voor Josie is dit de druppel. Ze heeft een nare periode achter de rug. Josie is tandarts en had een eigen praktijk, maar ze is nu aangeklaagd door een ex-patiënte. Josie besluit de boel de boel te laten en samen met haar kinderen af te reizen naar Alaska.

Helden van de grens is een mooi, ontroerend en vooral menselijk verhaal over het likken van je wonden en over het lef hebben om opnieuw te beginnen. Josie voelt zich onbegrepen, loopt rond met schuldgevoelens en grijpt veelvuldig naar de drank. Ze neemt haar kinderen op sleeptouw door Alaska. Ze hoopt daar iets te vinden, een leven zonder alle maatschappelijke verplichtingen, vrijheid en pure natuur. Josie krijgt tijdens deze avontuurlijke roadtrip de nodige tegenslagen te verwerken, meestal vooral door haar eigen toedoen, maar ze zet dapper door. Haar leven kan immers bijna niet chaotischer en ze wil er werkelijk zijn voor haar kinderen.

Het verhaal leest soms wat moeizaam, omdat de verhaallijn met regelmaat doorbroken wordt door nutteloze informatie. Zo leest Josie onder andere een streekkrantje en krijgt de lezer deze ook tot in de kleinste detail te lezen. Je mag verwachten dat hier een reden achter zit, maar als dat zo is dan is deze lastig te ontdekken. Toch heeft Dave Eggers met Helden van de grens een boeiend verhaal geschreven, hij weet personages zeer menselijk neer te zetten.
Josie en haar kinderen zijn ontroerend, soms tenenkrommend irritant, dan weer grappig en soms behoorlijk herkenbaar. Al lezende ontdek je steeds meer over Josie’s verleden en begin je langzaamaan te begrijpen waarom ze zo’n rigoureus besluit heeft genomen. Je voelt je als lezer betrokken bij dit personage, wilt graag dat zij en haar kinderen goed terecht komen. Een aantal keer lijken ze ook werkelijk het geluk gevonden te hebben, maar dan geeft de auteur het verhaal weer een eigenaardige wending. Uiteindelijk kiest Dave Eggers voor de vrijheid. Vrijheid om zelf in te vullen hoe het uiteindelijk verder zal verlopen met dit unieke gezin.