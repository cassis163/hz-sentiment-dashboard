Als Patrick, zijn bedrijf failliet ziet gaan denkt hij thuis in ieder geval nog zijn echtgenote te hebben. Ook dat is anders. Ze zet hem en zijn koffer buiten de deur. Om tot rust te komen gaat Patrick er met de motor op uit. Na gesprekken met de curator lijkt er dan weer een zonnetje te gaan schijnen als hij een baan aangeboden krijgt. In eerste instantie wil Patrick daar niets van weten. Uiteindelijk neemt hij toch de baan aan. Dat zonnetje blijkt niet echt te schijnen, want dan ontstaan er problemen, waarbij Patrick verdacht wordt van moord op de curator. Dan blijkt ook nog dat zijn bedrijf niet zomaar failliet is gegaan. Wie zit daar achter en waarom? Iets uit het verleden heeft ermee te maken. Wat dat is?

Wat ik ervan vond.
Het boek heeft een mooie cover met een titel die na het lezen heel veelzeggend is. De uitvoering van het boek is nogal zwaar en strak ingebonden waardoor het vasthouden van het boek wat lastig is. Maar….als je eenmaal aan het lezen bent is het wel zeer de moeite waard. De personages zijn goed en uitgebreid beschreven. Zelf vond ik in dit boek erg prettig en vernieuwend de beschrijvingen van de productie van zonnecel energie. Is weer eens wat anders. Misschien is dit niet voor iedere lezer even interessant, maar ook dan is het goed te doen door over die gedeeltes wat sneller en vluchtiger heen te lezen. De verhaallijn is zeker de moeite waard. De moordenaar vond ik nogal kil en cru. Nu is een moordenaar sowieso niet sympathiek, maar deze al helemaal niet. De spanning in dit boek is in het begin gematigd, maar als je eenmaal in het verhaal opgeslokt wordt neemt de spanning meer toe en wil je het boek niet meer neerleggen. Je wilt weten hoe het afloopt. En ja, het eind is toch echt wel verrassend. Ik had dat zeker niet verwacht. Kortom een boek waar ik van genoten heb. Een debuut wat mij nieuwsgierig maakt naar het volgende boek van Kees van Wouw, die trouwens ingenieur en ondernemer in zakelijke financiële dienstverlening en duurzame ontwikkeling is. Al deze aspecten vind je terug in dit boek, maar niet in een al te ingewikkelde schrijfstijl.