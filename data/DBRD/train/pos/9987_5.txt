Dit boek vertelt het verhaal van drie jonge mannen in de aanloop naar en tijdens de Tweede Wereldoorlog.
Margaret Freemantle, een Amerikaanse jonge vrouw, is op wintersportvakantie in Oostenrijk. Ze logeert in een eenvoudig hotel, waarvan de eigenaren sympathiseren met de nazi’s. Na een feestje in het hotel, wordt Margaret verkracht door de zoon van de hoteleigenaar. De volgende morgen, vertelt zij haar verhaal aan de skileraar, Christian Diestl, ook hij is een aanhanger van de NSDAP.
Terug in Amerika ontmoet ze Michael Whiteacre, een theaterregisseur. Michael is zoekende, zijn huwelijk is slecht, zijn carrière bevindt zich een beetje in het slop. Ondertussen hebben we ook kennisgemaakt met de derde hoofdpersoon, de Joodse Noah Ackerman, een verlegen en eenzame jongeman. Ook Noah heeft het moeilijk, hij heeft zijn vader net verloren en zoekt naar een zinvolle toekomst. Na enige omzwervingen ontmoet hij Roger, met wie hij een kamer gaat delen. Roger introduceert hem in zijn vriendenkring, hij ontmoet daar de liefde van zijn leven Hope, en trouwt met haar.
Inmiddels is de oorlog in alle hevigheid losgebarsten en bevindt Christian zich in het leger dat Frankrijk bezet.
Noah meldt zich als vrijwilliger aan in het leger, hij wil de Joden in Europa gaan helpen en beschermen. Aanvankelijk wordt hij afgekeurd, maar bij een latere herkeuring wordt hij alsnog gezond verklaart en treedt hij in dienst. In het kamp wordt hij echter, vanwege zijn joodse afkomst, verschrikkelijk getreiterd. Hij besluit dit met zijn vuisten uit te vechten. Michael is opgeroepen om in het leger te gaan en komt terecht in hetzelfde kamp als Noah, zij raken bevriend. Samen worden zij overgeplaatst naar Engeland, om daarna gedropt te worden tijdens de grote invasie in juni 1944.
De drie levens van deze mannen raken uiteindelijk verweven in elkaar.
Het is een lijvig, maar ook aangrijpend geschreven boek, het heeft op mij een grote indruk achtergelaten.