Voorbedacht begint op het moment dat Marjon Van Brienen het SMS-bericht krijgt dat Philippe haar 3-jarige dochter Carice niet terugbrengt op het afgesproken tijdstip. Hij wenst haar voor te stellen aan zijn moeder met wie hij na een jarenlange ruzie plots opnieuw contact blijkt te hebben. Marjon is in alle staten, ze is in paniek en vooral boos omdat Philippe dit eenzijdig besliste. Na tussenkomst en bemiddeling van haar beste vriendin besluit ze om het kind ’s nachts niet uit bed te plukken, maar ’s morgensvroeg op te halen. Dan blijkt er een ander gezin op het opgegeven adres te wonen. Carice en Philippe zijn spoorloos…

Marjon haar huwelijk strandde op haar niet vervulde kinderwens. Onverwacht ontmoet ze later Philippe. Deze hartstochtelijke ontmoeting mondt uit in een relatie. Philippe wenst zich echter niet te binden, zelfs niet als Marjon niet veel later zwanger blijft te zijn. Marjon krijgt eindelijk het kind waar ze zo naar hunkerde en besluit om haar dochter Carice alleen op te voeden. Philippe erkent haar niet, draagt financieel niet bij, maar ziet Carice op regelmatige tijdstippen. Tot voor de SMS hadden zij regelmatig contact en een goede verstandhouding ivm de bezoeken van Philippe aan hun dochter Carice.

Het verhaal weet je vanaf het begin te boeien. Het thema is natuurlijk de nachtmerrie van iedere ouder. Gaandeweg krijg je via de verhalen van Marjon meer zicht op de kennismaking van haar met Philippe. Je leest hoe hun relatie evolueerde en waarop het misliep. Je voelt hoe machteloos zij is, wat dit gemis fysiek met haar doet en hoe eenzaam zij zich voelt. Soms sluit ze zich af van de hulp en aanwezigheid van de enkele mensen die haar omringen. Ze wordt verteerd door verdriet, maar blijft hopen om haar dochter terug te vinden tot het tegendeel bewezen is.

Via de hoofdstukken van Philippe ontdek je welk verborgen leven hij leidde. Als lezer merk je hoe hij opgroeide als ongewenst kind van gescheiden ouders. Deze ervaringen zorgen ervoor dat hij van niemand meer wenst af te hangen buiten zichzelf. Hij wil geen verbintenissen aangaan zodat hij niet meer ontgoocheld kan worden. Je ontdekt wat er aan de verdwijning vooraf ging en welke plannen hij heeft. Lukt het hem om deze te verwezenlijken of vertrouwde hij de foute mensen?

Het boek leest vlot mede door de fijne schrijfstijl en de korte hoofdstukken. Het past echter beter onder de noemer Roman dan thriller gezien je gaandeweg ontdekt hoe de vork in de steel zit.
Voorbedacht is uitgegeven in 2014. De verdwijningszaak van 2 Nederlandse jongetjes in 2013 zou aan de basis liggen van dit verhaal. Het boek telt 368 pagina’s, opgedeeld in meerdere korte hoofdstukken. Afwisselend worden de belevenissen van Marjon en Philippe verteld. Bij Marjon lees je haar belevenissen sinds de verdwijning van haar dochter en de evolutie in het politieonderzoek. Philippe vertelt vanuit zijn perspectief zijn plannen en de aanleiding hiertoe.

De auteur is Loes den Hollander. Aanvankelijk schreef ze poëzie, later columns, daarna verhalen en ten slotte haar eerste boek. Ze maakte pas van schrijven haar beroep toen ze in 2001 een verhalenwedstrijd won. Voordien had ze een carrière in de gezondheidszorg en was tot 2006 directeur bij een gezondheidsinstelling. Haar eerste boek, Vrijdag, een literaire thriller, kreeg snel opvolging van Zwanenzang. Sindsdien is schrijven haar voornaamste bezigheid. Inmiddels verschenen er van haar hand 19 thrillers, 3 verhalenbundels, 3 novelles en 1 roman. Van haar boeken zijn ondertussen meer dan 1.000.000 exemplaren verkocht.