Risa Green heeft met dit boek, getypeerd als 'een hartverwarmende feelgoodroman' een mooi debuut geschreven. Het is inderdaad hartverwarmend en je houdt er aan het eind een goed gevoel aan over.
Het boek vertelt het verhaal van twee zussen, Laynie en Sarah, die nog geen vijf minuten bij elkaar kunnen zijn zonder elkaar in de haren te vliegen. Ze zien elkaar dan ook zo weinig mogelijk, totdat ze door de omstandigheden gedwongen samen in een auto dwars door Amerika moeten trekken. Tijdens deze rit komen al gauw alle frustraties uit hun jeugd naar boven. En naast hun slechte jeugdherinneringen hebben beide zussen ook in de tegenwoordige tijd de nodige problemen.
Tijdens de rit wordt er voortdurend geruzied, maar er gebeuren ook hilarische dingen, zoals het per ongeluk porno kijken in de auto terwijl er net politie langskomt. Met horten en stoten komen ze vooruit, zowel letterlijk op reis als figuurlijk in hun onderlinge relatie en de verwerking van jeugdtrama's. Het is echter niet alleen maar ach en wee; er zit ook een goede dosis humor in het boek, waardoor het niveau lichtvoetig blijft.
Bij een feelgoodroman hoort uiteraard een goed einde, maar Risa Green weet dit op een overtuigende manier en met een verrassende switch te brengen.

De zusjes Carpenter is een heerlijk debuut, een genoegen om te lezen. Ook aan de buitenkant van het boek is aandacht besteed, wat uitmondt in een aantrekkelijke en toepasselijke cover. Omdat de hoofdstukken afwisselend door de beide zussen worden verteld, blijft de vaart goed in het verhaal en worden de onderliggende gevoelens en emoties goed voor het voetlicht gebracht. Al met al heb ik genoten van dit debuut! Risa Green is een auteur om in de gaten te houden.