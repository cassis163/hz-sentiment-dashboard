Dit boek is natuurlijk vooral bekend geworden door de verfilming ervan door Clint Eastwood (die toen nog iets scherper was dan die vertoning onlangs als wezenloze wauwelende man op de Republikeinse conventie). De film oogstte volop lof, maar het boek is ook zeker te genieten. In vergelijking met de andere boeken die ik van Lehane las, zoals zijn kostelijke Moonlight Mile, is dit duidelijk een wat diepgaander en zwaarder en ook persoonlijker boek. Het speelt natuurlijk in Boston en gaat over hoe de relatie tussen drie jeugdvrienden enorm gecompliceerd raakt nadat één van de jongens het slachtoffer van verkrachters, ook als ze inmiddels opgegroeid zijn. Als dan de dochter van een van de drie wordt vermoord, en één van de anderen verdacht lijkt, begint de ellende. Dit leidt tot een dramatische climax, die door Lehane vakkundig wordt opgebouwd.
Conclusie: gewoon een erg goed boek van een erg goede schrijver!