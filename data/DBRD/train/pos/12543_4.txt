Na het succes van Silence of the lambs uit 1991(!) stortte menig thrillerschrijver zich op het fenomeen seriemoordenaar. De meeste van die boeken zijn slechts een slap aftreksel, enkele uitzonderingen daargelaten. Het onlangs verschenen
De stilte van de hel van Cody McFayden behoort gelukkig tot de categorie positieve uitzonderingen. Van begin tot eind heeft dit boek me geboeid. De stilte van de hel is niet voor fijngevoelige personen, het is echt gruwelijk en je voelt het soms in je maag als je de daden van de moordenaar leest.
Special Agent Smoky Barrett van de FBI die zo haar eigen demonen heeft, wordt uiteindelijk belast met het opsporen van deze bijzondere seriemoordenaar die meent een afstammeling van Jack the Ripper te zijn.
Je leeft met Barrett mee en sommige van haar angsten zijn heel herkenbaar. Ik werd tijdens het lezen van het boek heen en weer geslingerd tussen allerlei emoties; van afschuw tot vertedering. Het boek is superspannend met onverwachtse gebeurtenissen en een wat diepere laag. Misschien is het hier en daar een tikkeltje ongeloofwaardig maar dat vond ik niet storend.
Een veelbelovend debuut van Cody McFayden en ik ben dan ook zeer benieuwd naar zijn volgende werk.