De cover was mij al een paar keer opgevallen op social media. Niet dat ik hem mooi vind (geen mooie kleurencombinatie, kinderlijke afbeelding), maar toch samen met de flaptekst wel intrigerend genoeg om het boek hoog op mijn te lezen lijst te zetten. Blij verrast was ik dan ook met het vooruitlees exemplaar dat ik mocht ontvangen van uitgever Tinteling Romance, waarvoor mijn hartelijke dank!

Thriller schrijfster Suzanne (Suus) Versluis komt na een auto ongeluk terecht in een rolstoel met een incomplete dwarslaesie. Na op een harde manier te zijn afgedankt door haar ex trekt ze zich terug in het aangepaste huis van haar broer Evert die toch veel in het buitenland zit.
Jacco Reehorst komt als fysiotherapeut in haar leven en raapt haar letterlijk en figuurlijk van de grond. Het blijkt zelfs dat ze elkaar een korte periode vroeger gekend hebben. Langzaam beginnen haar muren af te brokkelen.

“Het leven heeft en geeft geen garanties, Suus, maar laat me je alsjeblieft tonen hoe mooi het nog kan worden. Hoezeer ik wil dat dit tussen ons slaagt.” (blz. 109)

Maar ook Jacco heeft zijn trauma’s en problemen. Lukt het ze om samen een leven op te bouwen? Of blijken de obstakels toch te hoog te zijn….

“Denk niet, ook maar één moment, dat ik niet begrijp hoe hoog die drempel voor je is, Suus. Ik wil hem alleen maar lager maken voor je.” (blz. 152)
“Ook leven met een beperking is het waard om voor te leven…” (blz. 263)

Bij Geluk bij een ongeluk leef je vanaf het begin mee met de innerlijke strijd en gevoelens van Suus. Als dan ook nog die lekkere, spannende, sexy Jacco erbij komt wordt het alleen maar intenser. Samen gaan ze op ontdekkingsreis naar hun verleden, heden en toekomst, waarbij ze allebei af en toe diep moeten gaan in hun gevoelens.
Op een realistische manier laat de auteur ook zien met welke vooroordelen rolstoelgebruikers te kampen hebben en welke obstakels ze moeten overwinnen om ook op wielen weer helemaal te kunnen genieten van het leven. Het enige nadeel is dat het verhaal vrij abrupt eindigt. Je wilt nog zoveel meemaken met Suus en Jacco dat het erg moeilijk afscheid nemen is van ze. Een mooie, intrigerende, sexy roman met een stuk rolstoel realiteit waar over het algemeen maar weinig mensen bij stil staan.