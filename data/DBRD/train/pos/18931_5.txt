Een nieuwe ‘Franzen’ betekent gegarandeerd urenlang leesplezier. Zo ook in geval van het onlangs verschenen Purity (in het Nederlands uitgegeven als Zuiverheid). Purity heeft een dubbele betekenis in deze roman. Allereerst speelt de drieëntwintigjarige Purity Tyler de hoofdrol, of beter: een van de hoofdrollen, want het boek kent meerdere verhaallijnen. Purity (ze heeft de roepnaam Pip aangenomen) is in armoede opgegroeid bij haar moeder. Die laatste wil niets kwijt over wie de vader is. De zoektocht naar haar identiteit speelt dan ook altijd een rol in Pips leven. Als de Duitse Annagret op zeker moment een kamer huurt in het “studentenhuis” waar Pip woont en haar aanbiedt naar Bolivia te gaan om daar hand- en spandiensten te verrichten voor The Sunlight Project (TSP) van Andreas Wolf, grijpt Pip die kans aan. Moederlief is er mordicus op tegen, maar u weet hoe dat soort zaken gaan…
Andreas Wolf is een soort Julian Assange of Edward Snowden. TSP onthult geheimen. Andreas, een man die bij de val van de muur in een eerdere verhaallijn tot leven komt, heeft er alle reden toe juist Pip in te huren. En via Andreas probeert Pip haar vader te vinden. Een win/winsituatie. Wolf regeert zijn imperium met ijzeren vuist. Hij, de ultieme manager, is de baas en niemand durft hem tegen te spreken. Sterker: de meeste van zijn knappe vrouwelijke medewerkers aanbidden hem. Andreas raakt geen van hen met een vinger aan. Met Pip begint hij echter een verhouding, een relatie die Pip dermate benauwt dat ze besluit naar de VS terug te keren. Ze gaat de onderzoeksjournalistiek bij Denver Independent van Tom Aberant (nog een reden om dit boek in het Engels te lezen: aberant betekent abnormaal, a-typisch). Andreas heeft daar zo zijn belangen bij, belangen waar Pip slechts naar kan gissen. Toch installeert ze op zijn verzoek spyware op de computers van de onlinekrant.
Tom Aberant heeft Andreas bij de val van de muur in Berlijn leren kennen. Samen delen ze een gruwelijk geheim. En wat heeft Tom met Pip te maken? Langzaam maar zeker vallen de puzzelstukjes op zijn plaats.
Met Purity bewijst Franzen eens te meer dat hij een van de beste Amerikaanse schrijvers is van deze tijd.