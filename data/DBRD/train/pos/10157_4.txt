Enige tijd geleden kreeg ik ‘Kathaai’ toegestuurd om te lezen en recenseren. Een paar dagen geleden startte ik met lezen en kon ik niet meer stoppen.
‘Kathaai’ bestaat uit vijf delen; elk deel heeft als titel de naam van een diersoort. Tijdens het lezen zul je merken hoe toepasselijk de titel op dat stuk in het verhaal gekozen is.

Marie Margolis vertrekt na een breuk met haar vriend Lio vanuit Gent hals over kop naar Amsterdam. De keuze voor Amsterdam is niet door haar gemaakt maar door Michael Courtois, iemand die ze nauwelijks kent. Dat maakt haar helemaal niets uit op dat moment, niets maakt haar nog iets uit.
Marie denkt terug naar hoe het anderhalf jaar allemaal begonnen is. Op de nieuwsredactie waar ze werkt valt haar de klusjesman Lio op tijdens haar zesentwintigste verjaardag. Hij is de enige die haar een verjaardagscadeau gaf en er was een klik tussen hen. Maar hij is getrouwd.
Marie heeft geen vertrouwen in relaties en mannen.

Het verhaal speelt zich af vanuit het perspectief van Marie en gaandeweg leer je haar beter kennen. Beter kennen… denk niet dat je al snel weet hoe Marie eigenlijk in elkaar zit en hoe dat zo gekomen is.
In Amsterdam heeft Marie maar één enkel doel en dat is om Lio uit haar hoofd te zetten, op wat voor manier dan ook. Ze is enorm ongelukkig en dat wil ze veranderen. Ze probeert dat tot stand te brengen door seksuele remmingen overboord te gooien en er op los te leven.

‘Ik slaap niet. Lig naast een man die ik niet eens 24 uur ken. Dat maakt van mij een slet. En dat is Lio’s schuld. Sinds hij weg is zijn vooral de nachten het ergste. Dan kruipt de eenzaamheid onder mijn vel en wordt de wereld steeds minder mooi.’

De vele seksuele handelingen worden uitgebreid beschreven en dat heeft tot doel om de lezer steeds meer in de denkwereld van Marie te betrekken. Ze is soms vrij kinderlijk in haar denken, terwijl haar handelingen heel volwassen zijn.
Het boek hangt op een goede manier van tegenstellingen aan elkaar. Marie op zoek naar liefde, terwijl om iedere hoek wel een vrouwenhater te vinden is. Ze blijft op zoek naar familiegevoel, terwijl haar familie haar heeft laten barsten op een moment dat ze hen hard nodig had.

Hilde Van Malderen heeft in deze roman een duidelijke waarschuwing achtergelaten voor iedereen die denkt dat liefde en seks hetzelfde betekent.
‘Kathaai’ is een indrukwekkende roman; een roman over verlies, over misbruik, over misplaatst vertrouwen en vooral een roman waarin de auteur verhaalt over het op zoek gaan naar jezelf.