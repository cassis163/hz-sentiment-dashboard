Er zijn verbazingwekkend veel diëten. Mensen doen zichzelf een sapkuur aan, om in korte tijd twintig kilo af te vallen. Vervolgens vervallen zij weer in hun oude gewoonten en eten de kilo’s er weer aan.  Om vervolgens weer een ander dieet te proberen etcetera. Er wordt geen structurele en constructieve verandering aangebracht in de levensstijl. Uw recensent is dan ook blij verrast met dit simpele, maar doeltreffende werk.

Voor de nuchtere Hollander die graag fit wil zijn, maar alle gekke diëten en dergelijke zat is, is er nu, jawel: Fit. Arie Boomsma (1974), onder andere eigenaar van de Vondelgym-sportscholen in Amsterdam, schrijft een realistisch werk, met constructieve tips die ook op de lange termijn implementeerbaar zijn. Dat maakt van Fit een succes. In Fit worden allereerst drie bouwstenen genoemd die volgens Boomsma aan de basis staan van een gezond leven: beweging, slaap en voeding. Vervolgens helpt hij een aantal excuses om niet in beweging te komen de wereld uit, zoals het hebben van kleine kinderen. Het boek bevat ook oefeningen, die makkelijk in te voegen zijn in de dag. Tot slot vertelt Boomsma over het trainen van het hoofd. Een mooi holistisch boek dus, zonder onrealistisch te zijn.

Fit onderscheidt zich van andere ‘fitboeken’ door tips en oefeningen te noemen die iemand makkelijk kan implementeren in het dagelijks leven. Zo geeft Boomsma als tip mee in het hoofdstuk ‘Meer bewegen.’: 'Zorg dat je nooit langer dan een uur achtereen blijft zitten. Sta elk uur minstens een minuutje op.’ Wellicht voor de één een open deur, maar dit zijn wel tips waar ook de niet-crossfittende persoon iets mee kan. Eventuele blokkades om in beweging te komen, neemt Boomsma weg. Je komt er niet meer mee weg om ongezond te leven, na het lezen van dit boek.  Ook is het leuk dat hij ingaat op ideeën als het trainen van het hoofd door mindfulness en het opschrijven van dankbaarheid aan het einde van de dag. Simpele ideeën die veel verandering kunnen teweegbrengen.

Er wordt niet diep op de wetenschap ingegaan achter de adviezen, maar dat is bij dit boek juist de kracht. Door het heldere en simpele taalgebruik en de laagdrempeligheid is het boek namelijk voor een breed publiek toegankelijk. Het enige dat soms een beetje belerend overkomt, is dat Boomsma zo nu en dan vanuit ‘we’ spreekt. Dit is wat veel mensen nodig hebben: zichzelf een gezonde leefstijl aanmeten die voor altijd volgehouden kan worden. Dat is toch veel nuttiger dan het zoveelste dieet uitproberen of een blauwe maandag op aquagym gaan?