"DJ" vertelt het verhaal van de auteur Kluun, die op een dieptepunt zit in zowel zijn carrière als zijn privéleven. Zijn beloofde boek laat bijzonder lang op zich wachten, hij ligt in een vechtscheiding met zijn vrouw, wordt kaalgeplukt aan alimentatie, woont op een kneuterig 2 kamer-appartementje, kortom: Kluun is toe aan verandering. Als hem een lucratieve opdracht wordt aangeboden - het maken van een docu over zijn oude studievriend Thorwald van Gestel, bij het grote publiek bekend als DJ Thor - kiest hij er dus voor om deze aan te nemen en af te reizen naar Las Vegas. De Brabantse Thorwald is van een lokale huis-, tuin- en keuken-DJ uitgegroeid tot het middelpunt van een industrie waaraan velen goud geld verdienen. Hij is een publiekstrekker, een cashcow voor zijn management. Het legt hemzelf echter ook geen windeieren: hij is puissant rijk en verwend tot op het bot. Thor wordt geleefd in plaats van zelf te leven, en gaat nagenoeg ten onder aan zijn roem: drank, drugs, veel seks maar geen liefde, geen echte vrienden. Als Thor voor de zoveelste keer zijn boekje te buiten gaat - in Kluuns gezelschap - en dit fataal afloopt voor Thor's vriendin, wordt Thor met zijn neus op de feiten gedrukt - hij is verworden tot een product - en leert hij zijn ware vrienden kennen. Als klap op de vuurpijl overlijdt zijn vader, en besluit Thor dat het genoeg is geweest. Hij kapt ermee, en gaat terug naar de basis om zo zichzelf weer te leren kennen. Kluun schrijft alle gebeurtenissen van zijn US-trip op en verwerkt dit tot een boek.
"DJ" is een verhaal over vriendschap, en - zoals het ook op de flap staat - de leegte van roem. Doorspekt met de droge humor en zelfspot van Kluun vond ik het weer een heerlijk boek om te lezen: 4 sterren dus!