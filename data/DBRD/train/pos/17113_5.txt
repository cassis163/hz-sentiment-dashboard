J. D. Barker (Jonathan Dylan Barker) is een internationale Amerikaanse auteur wiens werk in het algemeen beschreven is als thrillers van spanning, vaak met elementen van horror, misdaad, mysterie, science fiction en het bovennatuurlijke. Geboren 1971, en vanaf dat hij kon lezen werd hij zelden zonder boek in de hand gezien. Het duurde ook niet lang voordat hij zelf verhalen ging schrijven. Zijn debuutthriller The Fourth Monkey is verkocht voor zowel de film als voor de televisie.

De inwoners van Chicago worden al ruim vijf jaar geïntimideerd door een moordenaar. Hij heeft steeds dezelfde handelswijze, hij straft mensen door hun kinderen te ontvoeren. En een dag na de ontvoering krijgen de ouders een pakketje thuisbezorgd met daarin een oor. De dag daarna een pakketje met de ogen en tenslotte de tong. Dan wordt er bij het lichaam van een verkeersslachtoffer een pakketje gevonden. Een klein wit doosje met een zwart lint eromheen gestrikt. Detective Sam Porter wordt gewaarschuwd en als hij op de plaats delict aankomt weet hij dat dit de moordenaar is waar hij al jaren naar op zoek is. Maar nu is het van groot belang het laatste slachtoffer te vinden. Tijdens de zenuwslopende zoektocht heeft Porter voortdurend het gevoel iets over het hoofd te zien en hij begint zich af te vragen of de aanrijding wel een ongeluk was…

Horen, zien, zwijgen wordt grotendeels vertelt vanuit het perspectief van Porter, in de derde persoon. Daarnaast zijn er dagboekfragmenten van de dader en van daaruit wordt er een uitgebreid beeld geschetst van de jeugd van de dader. Uit de dagboekfragmenten leren we dat we hier met een krankzinnig iemand te maken hebben, en het is nog enigszins begrijpelijk ook. Mochten er thema’s aanwezig zijn in deze thriller dan komen deze niet echt naar de voorgrond, behalve wat betreft de dader en hoe iemand gevormd kan worden door zijn opvoeding. Het boek start met dat Porter gebeld wordt door zijn collega Nash en al meteen spat de spanning er vanaf. De spanningsboog is evenwichtig en blijft continu op hoog niveau. De auteur heeft een fijne schrijfstijl, alles wordt compact gehouden en er wordt geen tijd verspild aan overbodige details. Een verteltrant waarmee de auteur het presteert de lezer vanaf het allereerste begin aan het verhaal te binden.
Met een almaar voortdurende spanning wordt er gestaag uitgewerkt naar de plot. De dader is dan al wel bekend maar het hoe en waarom is het grote onbekende. De plot is daarom ook een combinatie van iets voorspelbaarheid en iets onverwachts. En de puzzel is dan wel compleet maar toch zijn er nog losse eindjes. Porter is een personage die we in dit verhaal redelijk goed leren kennen en die het meest is uitgewerkt, en ook van de dader is al veel bekend. Maar Nash en Clair zijn heel vlak gebleven en het vermoeden is dat dit bewust is gedaan. Want de plot maakt wel duidelijk dat het nog niet klaar is en dat er nog meer te verwachten valt. Hopelijk worden Nash en Clair dan in het volgende deel meer uitgediept zodat er een beter beeld te vormen is. Maar ondanks het ontbreken van meer diepgang is Horen, zien, zwijgen een thriller om urenlang van te genieten en als het boek uit is wil je alleen maar meer. Een regelrechte pageturner.

Heerlijke spanning, een origineel verhaal en memorabele personages. Kortom, een topthriller en de auteur zet zich gelijk hoog op de kaart.