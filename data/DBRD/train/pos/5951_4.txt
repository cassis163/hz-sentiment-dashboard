Verhalen over mode spreken me altijd aan, dus ik was ook erg benieuwd naar dit boek. ‘De naaister uit Parijs’ is in het begin een beetje verwarrend, omdat ongeveer alle bewoners van Dungatar aan je voorgesteld worden en dat kan soms wat overweldigend aanvoelen. Zodra je iedereen leert kennen, komen ook hun eigenaardigheden naar boven en zit je compleet in het verhaal.

‘De naaister uit Parijs’ gaat niet zozeer over mode, want het gaat meer over het leven in een dorpje, waar mode een kleine rol speelt. Het gaat over overleven in het dorp waar de bewoners hun meningen al klaar hebben voordat ze de persoon waar het over gaat gesproken hebben. Sommige details in het boek waren niet zozeer schokkend maar meer dat je tijdens het lezen denkt van ‘he, wat moet dit hier nou’ en dan met name over sexuele stukjes. Die vond ik een beetje apart en paste wat mij betreft niet helemaal in het complete verhaal.

Maar die stukjes waren niet zo storend en kon ik dan ook goed loslaten. ‘De naaister uit Parijs’ is een intrigerende roman, waarbij ik best wel even in shock was toen ik het einde had gelezen. Die had ik echt niet aan zien komen. En dat einde, dat deed ’t ‘m, want poeh, wat was dit een goed boek zeg. De mode speelt dan maar een kleine rol, het was een mooie. En ik ben wel een beetje gaan houden van de homoseksuele politieagent, oh wat was ie goed geschreven zeg!

‘De naaister uit Parijs’ van Rosalie Ham is een roman die bijna een thrillerachtige einde heeft, waarbij het leven in een dorp met flinke vooroordelen centraal staat en waarbij mode een kleine rol heeft.

Ik ben nu wel erg benieuwd naar de film, met in de hoofdrollen Kate Winslet en Liam Hemsworth.