Ik ben het er nog steeds niet mee eens dat het laatste boek eindigde met een cliffhanger. En toen werd ik ook nog eens ziek waardoor ik NOG langer moest wachten om eindelijk verder te kunnen lezen. Maar vandaag was de dag! Ik heb het laatste deel van de basisserie van Team Mortis eindelijk helemaal uit!

Ook dit boek is weer bijzonder lekker en vlot geschreven. De schrijfstijl van van den Eynde kenmerkt zich door beeldende vertellingen en hele vloeiende zinnen. Bij vlagen zit er iets te veel tell don't show in, maar dat is eigenlijk nauwelijks storend. Het is heel makkelijk om door het boek heen te vliegen en bladzijde na bladzijde te verslinden.

Wederom brengt dit boek een hele mooie mix van een overkoepelende arc waarin de ontwikkelingen van de karakters centraal staan en het mysterie van het boek dat hierin een bepalende rol speelt. Het mysterie van het boek zit goed in elkaar en ik heb aan het einde met ingehouden adem de conclusie gelezen. Toen alle puzzelstukjes samenkwamen en in elkaar klikten, had ik echt weer het gevoel een heel sterk verhaal gelezen te hebben.

In dit boek vond ik daarnaast ook de verhaallijn van Erika bijzonder mooi met een hele mooie boodschap. Ik ben dan ook nu alweer benieuwd naar het volgende deel en welke avonturen Team Mortis nog te wachten staan!