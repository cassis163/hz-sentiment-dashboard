Isa Maron: Eindspel

Het laatste deel volgens de schrijfster van de serie: “De Noordzeemoorden”. Hierin beschrijft ze het vervolg van de drie vorige boeken waarin Kyra steeds verder komt in haar zoektocht naar haar zusje Sarina, die vermist wordt. Ook gaat het verder met Sarah, die nadat ze ontsnapt is, ontvoerd is door de daders van haar vorige ontvoering.

Het is al een tijdje geleden dat ik de vorige boeken heb gelezen en af en toe vroeg ik me af wie, of wat waar ook al weer had plaats gevonden. De schrijfster heeft dat opgelost door regelmatig aanwijzingen te geven waardoor het geheugen weer opgefrist wordt.

Het verhaal is levendig geschreven waardoor je het gevoel hebt, er bij te zijn èn is het heel spannend. Er spelen meerdere zaken tegelijk en er worden heel veel lijnen uitgezet in diverse landen. Omdat er zoveel gebeurt wil je verder lezen om te weten hoe het verder gaat. Maar dan komt er weer iets nieuws of is er een twist waardoor de zaak er weer heel anders uitziet.

Seksueel (kinder)misbruik is een belangrijk item in dit verhaal en duidelijk wordt hoe dat misbruik zich in heel veel landen afspeelt. En wat een impact dat heeft op de levens van de slachtoffers toen en nu.

De zaak waar Niels mee bezig is ligt daar dicht tegenaan en het gevoel, dat wordt opgeroepen is dat er mensen zijn, die denken dat ze overal mee denken weg te kunnen komen. Vanwege macht, geld, of positie. Zelfs op het eind wordt het nog geprobeerd.

In deze zaak komt het kwaad wel heel dicht bij Maud, waardoor er twijfels over haar baan ontstaan.

Alle lijnen komen bij elkaar in een daverend einde waarbij er verliezen worden geleden maar waar er ook overwinnaars zijn. Is de zoektocht van Kyra ten einde?