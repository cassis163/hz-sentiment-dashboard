Als ik goed heb geteld dan is Broertje de achtste thriller van Michael Berg. Dan kun je ook stellen dat ik al zeven thrillers lang fan ben. Nu staan alle acht thrillers keurig in de kast. Met voldoening kan ik ernaar kijken, want van alle acht heb ik genoten.
Door de jaren heen zijn de thrillers wel veranderd en wel in die zin dat ze steeds beter worden. Met Broertje is dat weer bewezen!

Vanaf de eerste pagina schept Michael Berg al een bijzondere sfeer. Achtereenvolgens maak je als lezer kennis met Amin, Lotte, Felix en inspecteur Fillon. Stuk voor stuk worden de karakters goed beschreven.

De goede karakterbeschrijvingen maken dat het niet alleen de moorden zijn die je bezighouden, maar ook de karakters. Fillon, uitkijkend naar zijn pensioen, maar die ook zorgt voor zijn zieke vrouw. En er is Felix, wiens gedrag zo goed en mooi is beschreven dat ik hem voor me zag. Lotte, een bekend cabaretiére in Nederland, die geen contact heeft met haar vader en familie. Tussen haar en Felix heeft in het verleden iets gespeeld, waardoor bij hen beiden nog spanning nog in de lucht hangt. Dan nog Amin, die samen met zijn broertje vlucht uit Syrië en met zijn angsten en gevoelens een nieuw leven moet opbouwen.

Door het verhaal heen verweven is dan de link van de moorden met de vader van Lotte en Felix. Wat is het motief? Fillon lijkt maar geen voortgang te kunnen boeken, maar langzaamaan ontvouwt het verhaal zich stap voor stap. Als lezer dacht ik te weten wie de dader is, maar toch raakte ik dan weer aan het twijfelen.
Met Broertje heeft Michal Berg zich wat mij betreft overtroffen en het zou me verbazen als hij voor deze thriller ook niet weer een prijs in de wacht weet te slepen.

Een dikke aanrader. Koop dit boek en ga het lezen!