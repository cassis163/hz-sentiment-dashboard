Het begin van het verhaal grijpt je al direct naar de keel.
“Als een samoeraizwaard striemt de tak langs haar wang. Rats. Een scherpe pijn volgt. Ze besteedt er geen aandacht aan. Ze moet rennen, alsmaar blijven rennen. Haar blote voeten blijven soms steken in de modderige bosgrond. Haar kuitspieren verzuren. Haar tenen raken bladeren, takken, stenen, hard en verzuren. Rennen, als ze maar blijft rennen dan komt het goed.”
Lot is een jonge profiler die in Amsterdam heeft gewerkt en nu in Twente aan de slag moet. Na de zoveelste melding van uitgebroken paarden, die ze samen met haar collega moet zien te vangen, heeft ze het eigenlijk wel gezien in het Oosten des lands. Dan worden de dode lichamen van jonge meisjes gevonden en vermoedt Lot dat er een seriemoordenaar bezig is. Nu kan ze eindelijk haar kwaliteiten inzetten om deze moorden op te lossen, ook al wordt ze hierin flink tegengewerkt door haar mannelijke collega’s.
Met de korte hoofdstukken en de korte zinnen weet Berkouwer de spanning goed op te bouwen en vast te houden. De personages worden goed neergezet, ook al loopt het soms een beetje over van de clichés. Tot het einde toe weet je eigenlijk nog steeds niet wie de dader is, en dat is uiteraard precies de bedoeling van een goede whodunit.
Wel jammer dat ze van Twente een achtergebleven gebied maakt. Volgens dit boek denken de mannen aldaar nog steeds dat vrouwen er alleen maar zijn om koffie te halen. Ook weten ze in het Oosten van het land blijkbaar niet wat een profiler is en wat voor nuttige dingen die doet. Dit cliché stoorde mij enorm, alsof Twentenaren allemaal dom en achterlijk zijn.
In het tweede deel van het verhaal is de moordenaar veel aan het woord. Was de verhaallijn in het middendeel een beetje ingestort, er moest blijkbaar nog een stukje liefdesleven worden ingepast, vanaf hier wordt de spanning weer goed opgebouwd en wil je alleen maar verder lezen hoe het met de verdwenen meisjes afloopt en wat de dader heeft bewogen om dit te doen.
Berkouwer heeft een goed debuut neergezet. Ik vraag me af of er soms nog meer delen zullen volgen met Lot in de hoofdrol.