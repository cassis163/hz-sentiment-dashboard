Sabine is een meisje van 23 die als secretaresse werkt bij een bank in Amsterdam. Na een jaar met een burn-out thuis te zijn geweest en weer deels zal beginnen met werken, leest ze over de aanstaande reünie van haar middelbare school in Den Helder. Hierdoor komen de herinneringen rondom de onopgeloste verdwijning van klasgenote Isabel na 9 jaar weer omhoog. Op de basisschool was het haar hartsvriendin, op de middelbare een kwelgeest die haar erg pestte. Sabine denkt te weten wat er is gebeurd, maar kan niet bij haar weggestopte verdriet komen. Omdat ze nu toch wil weten wat er gebeurde, gaat ze naar Den Helder en zoekt mensen op, zodat er steeds meer terugkomt.

In het eerste deel van het boek leer je voornamelijk Sabine kennen. Je leest hoe ze na een jaar weer terugkomt op haar werk en hoe ze dat ervaart. En ook haar karakter wordt goed beschreven. Ze krijgt contact met een voormalige vriend van haar broer, waar ze mee gaat daten. Hoe lief hij soms ook is, zijn karakter kent een keerzijde; woede aanvallen en agressie. Eigenlijk verlangt ze terug naar haar jeugdliefde Bart die ze vlak voor de reünie tegenkomt in het park. Als Olaf in de gaten krijgt dat die twee weer met elkaar uithangen wordt hij woest. Dit brengt behoorlijk wat spannende scenario’s met zich mee en als hij Sabine bedreigt verdenkt ze hem voor de verdwijning van Isabel.

Ik moet zeggen dat ik het boek bij de eerste paar hoofdstukken nog niet zo denderend vond, maar toch beet ik me er doorheen. Ik ben blij dat ik heb volgehouden, want uiteindelijk vond ik het toch wel een goed en spannend boek! Ik probeer altijd verbanden te leggen tussen situaties en personen, om er achter te komen wie de dader is. Je wordt hierbij continu op het verkeerde been gezet. Uiteindelijk zat ik er volledig naast met mijn gedachten en heeft het einde van het boek me heel erg verrast!