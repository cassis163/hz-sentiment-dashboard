Het geluk moet je, als het echt nodig is, aan je zijde hebben. De Schotse schapen- en koeienkweker James Oswald beseft dit maar al te best. Voor zijn eerste thriller Natuurlijke oorzaken vond hij maar geen uitgever. Oswald besloot dan maar zijn crimi zelf digitaal uit te geven. Intussen heeft hij een belangrijke uitgeverij achter zich staan en verkocht hij bijna een half miljoen exemplaren. Het boek der zielen is zijn tweede thriller met inspecteur Anthony McLean, die de show mag stelen.

De eindejaarsfeesten komen in zicht; Edinburgh maakt zich op voor een bruisende periode. Een aantal criminelen en wel erg bijzondere branden eisen meer dan de gewone aandacht van de politie. Tot overmaat van ramp wordt een lijk gevonden van een jonge vrouw: naakt, schoongewassen, de keel overgesneden. Een typische moord voor de Kerstmoordenaar, maar dit kan nu niet het geval zijn. De Kerstkiller is immers zelf dood, door een medegevangene een kopje kleiner gemaakt. Is een copycat moordenaar aan het werk, of niet? Voor inspecteur Anthony McLean breken vreselijke en erg pijnlijke tijden aan. Heeft hij vroeger een belangrijk gegeven over het hoofd gezien?

Door middel van sprongen in de tijd verneem je wat er in het verleden echt is gebeurd en krijg je een duidelijke kijk wie McLean nu echt is en welke last hij met zich meedraagt. Zijn wisselende emoties, acties en reacties worden verklaard. Dit is enkel en alleen de verdienste van zijn schepper James Oswald. Dramatiek troef, maar dit gaat niet ten koste van de broodnodige spanning in een thriller. Bovendien komt een aantal interessante personages aan de beurt, zoals broeder Anton, die voor een stevige portie mystiek mag zorgen. Sommige artificiÃ«le dialogen moet je er evenwel bijnemen; knipper dan gewoon even met de ogen en ga door met lezen. Edinburgh is een uitstekende locatie en geeft het verhaal meer glans.

Een vette knipoog naar fantasy, maar toch overduidelijk een thriller die zich door de lezer niet zomaar laat wegleggen. Het boek der zielen kan probleemloos los van het eerste deel, Natuurlijke oorzaken, worden gelezen. High crime from the Lowlands zal als thrillerreeks door een groot aantal lezers erg gesmaakt worden, ook in ons taalgebied. In de herfst van dit jaar verschijnt deel drie, Galgenlied, dit keer opnieuw met McLean in een glansrol.