Titel: Stormwind
Auteur: Jackie van Laren
Serie: Eilandliefde – serie deel 2
Uitgever: Meulenhoff boekerij bv.
Verschijningsdatum: 19 februari 2018
Blz: 285

Over de auteur:
Jackie van Laren (Amsterdam, 1968) heeft twee grote passies in haar leven: muziek en verhalen. Al op jonge leeftijd schreef ze voor haar eigen plezier zowel fictie als poëzie en muziek. Een studie Nederlands en Engels, een nachtelijk bestaan op de poppodia van Nederland en een carrière in het uitgeef vak volgden. Met de Q-serie maakte ze haar debuut als schrijfster. Daarna volgde het tweeluik Vallen en Opstaan. Stormwind is het tweede deel van de vierdelige Eilandliefde-serie.

Achterflap:
Vincent is een surfer, een losbol, een vrijbuiter. Dus als zijn beste vriend Axel zijn hulp niet meer nodig heeft in Grote Vis, de strandtent die ze samen runden, omdat Axels nieuwe geliefde Wende zijn plek inneemt, kan hij dat alleen maar toejuichen: vrijheid, blijheid. Toch? Hij verruilt het Waddeneiland voor surfparadijs San Diego en geniet van zijn leventje in de zon, vrij van enige verplichting, maar na drie maanden slaat de verveling toe. Hij mist Axel, hij mist kitesurfen en hij mist… iets wat hij zelf nog niet kan benoemen.

Als Vincent terugkeert naar het eiland, blijkt de vriendenkring daar uitgebreid te zijn met de achttienjarige Milena, een nichtje van Wende dat na een traumatische gebeurtenis een veilige haven nodig had. Terwijl hij met hernieuwde energie en motivatie helpt bij allerlei nieuwe plannen met Grote Vis, gaat hij zich steeds meer betrokken voelen bij het welzijn van Milena. Maar die durft niet zomaar iemand te vertrouwen…

Mijn mening:
Als een ware windhoos blijft de liefde over de Wadden eilanden razen, met in dit verhaal Vincent, alias Vinnie, als slachtoffer. Na een korte onderbreking in San Diego weet Vinnie pas wat hij allemaal mist. Hij verlaat als losbol het eiland om van het leven te genieten, maar dit geeft hem niet wat hij gehoopt had en alsnog besluit hij terug naar de Wadden te gaan. Daar is inmiddels Milena ten tonele verschenen, een jong meisje met een rugzak aan bagage die ze probeert te verwerken. Dit vergt voor Vinnie een ander plan van aanpak.
Het is mooi om te lezen hoe de liefde voor iedereen is weg gelegd, de vlinders blijven maar fladderen.
Stormwind is een verhaal waarbij we ook nog getuige zijn van jongeren die zich soms laten verleiden door leugens en bedrog met verstrekkende gevolgen, een verhaal met een boodschap.
Voor mij is de schrijfstijl van Jackie van Laren onvoorwaardelijk goed, zij weet keer op keer mijn gevoelige snaar te raken, zowel met het toveren van een lach op mijn gezicht als met het geven van een heerlijk gevoel in mijn lichaam.
Ik kijk alweer reikhalzend uit naar de twee volgende delen die ook nog dit jaar uit gaan komen, lekker weer nieuwe vrienden maken, een heerlijk vooruitzicht.

Ook Stormwind is voor mij net als Duingras 4,5 sterren waard
Bianca