Walter Lucius is het schrijverspseudoniem van scenarist en producent Walter Goverde. De Vlinder en de Storm is zijn eerste fictiedebuut van de Hartland-trilogie. In het boek komen heftige themas aan bod zoals kindersmokkel en politiek machtsmisbruik op internationale schaal. Het boek telt ruim 450 bladzijden en ik heb het boek geboeid zitten lezen, het heeft internationale potentie. In het boek komen vele verhaallijnen voor maar Lucius zorgt er uitstekend voor dat de lijntjes mooi in elkaar overvloeien.
De van oorsprong Afghaanse journaliste Farah Hafez raakt betrokken bij een meisje die gevonden wordt in het Amsterdamse bos, het meisje blijkt later een jongen te zijn die misbruikt is bij Bacha Bazi, een Afgaans ritueel. Het jongetje wordt na een aanrijding voor dood achtergelaten en belandt op de intensive care. Farah gaat op onderzoek uit en maakt kennis met de rechercheurs Joshua Calvino en Marouan Diba en Farah stuit op hele smerige zaken. Het blijkt een zaak op wereldwijd niveau te zijn. Van haar baas Edward krijgt ze groen licht om deze grootse zaak te gaan onderzoeken waarbij ze assistentie krijgt van zijn eigenzinnige neef Paul Chapelle. Farah en Paul blijken een gezamenlijk verleden in Kabul te hebben maar hebben elkaar 30 jaar niet meer gezien. Ruim over de helft komen diverse verhaallijnen bijeen in een wonderlijk, groots ongeluk op de A9, dat haast een ongeloofwaardige vorm aanneemt, voor mij het enige minpuntje.
Walter Lucius weet een bijzonder beeld te scheppen van mensen met een niet Westerse achtergrond in ons kille Nederland. Gezien zijn achtergrond geen verrassing. Een aantal sfeerbeelden in Kabul zijn haast dromerig beschreven waarna moeiteloos wordt overgeschakeld op een meedogenloze afrekencultuur. Dit boek heeft veel in huis wat een thriller tot succes maakt, spanning, romantiek, actuele themas. Een goede verhaallijn, uitstekend plot en aansprekende personages. Laat deel twee van deze trilogie maar snel komen.