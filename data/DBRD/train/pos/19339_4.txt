Andrej en Josip, twee op het oog gewone mannen, de een postbode, de ander bedient de kabeltrein waarmee toeristen het heldenmonument kunnen bezoeken. Beide woonachtig in een klein dorpje in voormalig Joegoslavië. Om iets bij te verdienen stoomt Andrej regelmatig de post open en haalt geld uit de brieven, maar hij heeft behoefte aan een iets hogere bijverdienste en hij doet dat door Josip te chanteren. Josip heeft een zeer ongelukkig huwelijk en zoekt zijn geluk bij een minnares uit de grote stad. Andrej weet dit en heeft compromitterende foto’s gemaakt. Josip op zijn beurt is op zoek naar een manier om te kunnen voldoen aan de eisen van zijn chanteur. Als op een goede dag Andrej een ongeluk krijgt voor de ogen van Josip en zijn vrienden komt Josip, nadat hij het leven van Andrej redt, er bij toeval achter dat Andrej post openmaakt en geld ontvreemd. Hierop besluit Josip om Andrej te chanteren. En zo is de cirkel rond. In tussentijd ontwikkelen ze een boeiende vriendschap.

Het boek is komisch maar tegelijkertijd ook tragisch omdat de spanning in het dorp toeneemt naarmate de Balkanoorlog dichterbij komt. Het heeft dan ook een serieuze ondertoon terwijl het verhaal luchtig en vlot verteld wordt. Martin Michael Driessen weet het verhaal zo neer te zetten dat je een heel goed beeld krijgt van de personen, de sfeer, de onderlinge verhoudingen en zelfs van het dorp zelf.