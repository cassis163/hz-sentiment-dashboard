Karin Buitendijk doorleeft de grootste nachtmerrie van menig ouder. Wanneer zij haar driejarige dochtertje Kayla voor enkele minuten op haar speelkleed bij de schuifpui achterlaat, blijkt haar kind verdwenen bij terugkeer. Ook het kleed en een tweetal knuffels zijn in het niets verdwenen. Politieonderzoek levert geen enkel spoor op.

“Evert gaat direct bij het politiebureau langs. Hij heeft het nodig zijn gedachten te ventileren. Dat gaat hem het beste af samen met de nuchtere kijk van zijn oud-collega’s.”

Twee jaar na de vermissing doet Karin allerlei bizarre ontdekkingen. De knuffels die samen met het kind verdwenen én de kleding die Kayla die dag droeg, duiken plotseling in Karin’s huis op, andere knuffels verdwijnen en ze hoort haar dochter roepen.

“Met trillende vingers opent ze het andere deurtje. Haar handen laat ze langs de op kleur hangende jurkjes gaan. Als door de bliksem getroffen houden haar handen stil bij een roze jurkje met witte strikjes. Ze voelt het bloed uit haar gezicht wegtrekken.”

Op aandringen van diverse mensen uit haar naaste omgeving gaat Karin in therapie. De situatie wordt er echter niet beter op en Karin wordt steeds angstiger en verwarder.
Lijdt Karin werkelijk aan angstwanen of zit het toch anders? Je leest het in ‘Maalstroom’!

“Met een luide kreun laat hij haar los, slaat dubbel en zakt op zijn knieën. Ze rolt van hem weg. Haar adem piept. Ze grist het Boeddhabeeldje van het dressoir en geeft hem er een ferme klap mee op zijn achterhoofd.”

‘Maalstroom’ is een zeer verdienstelijk debuut. Het verhaal is pakkend geschreven en laat zich lastig wegleggen; hetgeen te danken is aan het sterke verhalend vermogen van de auteur en de fijne spanningsopbouw die Maas heeft toegepast.

De opbouw is goed, de schrijfstijl van Maas is vlot en beeldend en de dialogen zijn over het algemeen heel natuurlijk. Een enkele keer komt de oplettende lezer een wat onlogische zinsopbouw of vreemde woordkeuze tegen, maar zeker gezien het indringende verhaal, is dat de auteur snel vergeven.

Een volgend boek van deze auteur zal ik dan ook zeker weer ter hand nemen.

Over de auteur
Anja Maas (Alkmaar, 1952) werkt jaren met plezier als salarisadministrateur bij een WSW-bedrijf, waar onze medemens met een beperking een beschutte werkplek vindt. Naast haar baan is schrijven meer dan een hobby. Ze zet ze zich in voor schrijfvereniging “Vrienden van het Schrijven NH” als bestuurslid en ze is lid van de redactie. Korte verhalen schrijven is haar specialiteit. Vanaf het moment dat ze stopt met werken en meer vrije tijd heeft, grijpt ze haar kans. Wat begint als kort verhaal, eindigt als manuscript voor een thriller. Maalstroom is haar debuut.


Uitvoering
Uitgever: Godijn Publising
ISBN 978-94-92115-73-7
Hardcover, 275 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/