Sara en Nora zijn beste vriendinnen. Maar hun lievelingsknuffels, Eend en Pinguïn, zijn niet elkaars vrienden. Sara en Nora nemen hun lievelingsknuffels overal mee naar toe. Naar de schommel (maar Eend duwt Pinguïn eraf) of de zandbak (maar Pinguïn maakt Eend zijn kasteel stuk). Samen bakken of schilderen. Maar Eend en Pinguïn maken elkaar alleen maar vies!
Zulke vieze knuffels, dat kan natuurlijk niet! Daarom doen Sara en Nora hun knuffels in bad. Maar dat is iets wat Eend en Pinguïn beide niet leuk vinden!

Eend en Pinguïn zijn geen vrienden is een prentenboek van Julia Woolf. De tekst is eenvoudig en nodigt uit om het verhaal interactief met je kind te beleven. Door je kind open vragen te stellen zoals “En Eend en Pinguïn?” leer je je kind naar de illustraties te kijken en antwoord te geven op wat je ziet.

De kleurrijke illustraties passen dan ook heel goed bij het verhaal en vertellen jonge kinderen die zelf nog niet kunnen lezen, het verhaal.

Het leukste is wanneer je kind al weet hoe het verhaal gaat.


Mijn dochter had dan ook de grootste pret toen ze al wist dat Eend en Pinguïn kleine, knuffelige baby’s werden.
Ook speelde ze het verhaal na en waren haar eigen knuffels plotseling ook geen vrienden meer van elkaar.

Wat ik zelf erg leuk vind zijn de tekeningen die direct aan de binnenkant van de omslag staan. Ik raad je zeker aan om je kind naar de tekeningen te laten kijken en te vragen wat ze zien, en dit na het voorlezen te herhalen. Ze zien dan heel duidelijk hoe vriendschap er uitziet!
Erg leuk gedaan. Daarom 5 sterren voor dit originele prentenboek.

Met dank aan boekenblog "in de boekenkast" en uitgeverij De Vier Windstreken voor het beschikbaar stellen van een recensie exemplaar.