Daar is hij weer is een zeer gedurfd boek over de extreemrechtse visie van Hitler. De voormalig Führer van Duitsland ontwaakt in de zomer van 2013 en is zich er niet van bewust dat de oorlog al lang en breed voorbij is. Hij dwaalt rond in een onherkenbare stad en iedereen die hij aanspreekt denkt dat hij een hilarische imitator is. Dit boek zoekt duidelijk de grenzen op van vrijheid van meningsuiting; met hoeveel extreme opmerkingen kan een comedian wegkomen? En kan de geschiedenis zich herhalen als er opnieuw een Hitler figuur opstaat? En welke rol speelt de media hier in?

Een interessant gedachte-experiment
Daar is hij weer is een interessant gedachte-experiment. Hoe zou Hitler kijken naar de wereld van nu? Onze multiculturele samenleving zou hem waarschijnlijk al te veel worden en ook op het gebied van technologie is het leven van alledag onherkenbaar voor de dictator van weleer. Hitler neemt geen blad voor de mond in zijn ontdekkingstocht van de hedendaagse maatschappij, waardoor hij uitgroeit tot een ware hit op YouTube. Maar zelf moet hij alleen eerst nog even uitgelegd krijgen wat internet eigenlijk is..

Hoewel ik de thematiek van dit boek erg interessant vond, was het verhaal niet altijd gemakkelijk om te lezen. De vele historische details halen de vaart uit het verhaal en stiekem had ik ook verwacht dat het verhaal veel grappiger zou zijn.

Gedurfde zoektocht naar de grens van de vrije meningsuiting en de macht van de media ★★★★☆

Deze recensie verscheen eerder op Boekvinder.be.