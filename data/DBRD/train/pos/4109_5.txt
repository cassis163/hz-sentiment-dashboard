Eindelijk verscheen in mei van dit jaar (2018) weer een New Adult roman van een nieuwe auteur. Elle Kennedy (1982) houdt van sterke heldinnen en bazige sexy helden en probeert deze gouden combinatie te verenigen met steamy scènes. De deal is haar debuut in Nederland en het eerste deel van de ‘Off Campus’- serie. 

Hannah is smoorverliefd op football player Justin. Zelf is ze niet erg opvallend, sterker nog, de mannen zien haar niet staan. Garrett, ijshockeyer, heeft een probleem. Als hij zijn tentamen ethiek niet haalt, mag hij de rest van het seizoen niet meer spelen. Dan ontdekt hij dat Hannah een 9 had voor hetzelfde tentamen en dat zij een oogje op Justin heeft. Een plan ontstaat. Wat nu als hij Hannah overhaalt hem bijles te geven in ruil voor een neprelatie om Justin jaloers te maken? 

In De deal maken we kennis met twee ambitieuze studenten. Hannah doet haar best om iets te bereiken in de zangwereld en Garrett wil aanvoerder worden van het ijshockeyteam van de universiteit. Dit zorgt ervoor dat je tijdens het lezen meteen weet dat je met twee sterke personages te maken hebt, ze willen immers allebei hard vechten om hun doel te bereiken.  

Hannah is een sterke vrouw – en als je daarvan houdt, is De deal het boek voor jou. Het gehele verhaal weet ze op een vinnige manier voor zichzelf op te komen, zonder arrogant of bitchy te zijn. Ze moet ook wel, want omgaan met een ‘ijshockeyer die weet dat-ie knap is’ is niet makkelijk en Hannah wil het Garrett dan ook – zeker in het begin – niet makkelijk maken. Voor de lezer is dit erg vermakelijk. Het gekibbel tussen Garret en Hannah komt veel voor en zorgt ervoor dat je niet anders kan dan hardop lachen. En tegelijkertijd ga je van deze twee mensen houden. Hannah, die uiteindelijk instemt om Garrett bijles te geven, krijgt een bijzondere band met de ijshockeyer. Een band die ze niet verwacht had. Ze wil hem toch alleen maar gebruiken om Justin jaloers te maken? 

Hannah regelt een date met Justin, maar daarmee is het verhaal nog lang niet klaar. Hannah heeft namelijk – zoals in elke New Adult – een jeugdtrauma. Ze vraagt Garrett om hulp. Hij daarentegen heeft ook geen gemakkelijke jeugd gehad. En dit maakt Garrett en Hannah dan ook het perfecte stel. Als lezer weet je dat al vanaf het begin; de vraag is alleen: wanneer zien zij dat ook in?

De deal spettert. Niet alleen door de catchy dialogen tussen Hannah en Garrett, maar ook door de erotische momenten die nergens plat worden. Garrett en zijn team zijn echte ijshockeyers en dat maakt het verhaal ook echt. Hannah past er met haar sterke persoonlijkheid perfect tussen.

Kennedy’s debuut is een pareltje. De (onbekende) liefde spat van de pagina’s af, de erotische scènes laten je niet onberoerd en op het einde krijg je een brok in de keel. Een prachtig verhaal over twee jonge mensen die het verdienen om samen te zijn. Een verhaal over liefde, passie en vertrouwen. Een schrijfster om te onthouden.