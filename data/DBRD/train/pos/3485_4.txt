In deze bundel zien we naast onbekende namen ook een aantal auteurs staan die inmiddels 1 of meerdere boeken hebben geschreven zoals bijvoorbeeld Melissa Skaye, Lilian Schneider, Karin Hazendonk en Joris van Leeuwen. Nu is een heel boek schrijven net even iets anders dan een kort verhaal, je hebt nu eenmaal minder tijd om het verhaal die juiste opbouw te geven. In deze bundel heb ik gezien dat de auteurs daar dus ook niet de hand voor om draaien.

Ook bij de andere korte verhalen is zeker enig toekomstig talent te zien, in de zin van een heel boek schrijven. Wat mooi is om te zien is dat het veel van de auteurs is gelukt origineel te zijn, wat best moeilijk is in deze tijd met het verschijnen van zoveel spannende boeken. Afwisselende verhalen, de een speelt zich dicht bij huis af, in een ander verhaal zocht men het wat verderop, Verhalen met herkenbaarheid, bijvoorbeeld een personage waarin je je kunt verplaatsen, een situatie die jou ook kan overkomen, herkenbare angsten en emoties. En bij de een was er gelijk een hoog spanningsniveau, terwijl een ander de spanning heel langzaam opvoert. In Verborgen hebben de auteurs hun fantasie een goede vrije loop gegeven.

“Als hij deze laatste kon voorkomen, tekende hij daarmee zijn doodvonnis en dat van zijn gezin. Hoe konden ze hem voor deze keuze stellen.”

Stuk voor stuk verhalen met een mooie dosis spanning. Soms is er wat denkwerk bij nodig om het geheel helder te krijgen en waarbij je even wil terugbladeren om te kijken hoe het nu precies in elkaar zit maar ook zijn er verhalen bij die enige voorspelbaarheid hebben en de plot al snel te doorzien is. Maar over het algemeen genoeg verhalen met een uitermate verrassende afsluiting.

“Het zweet breekt haar aan alle kanten uit. In de keuken grijpt ze een mes uit de lade en sluipt naar de achterdeur.”

Een thema waar je veel verschillende kanten mee op kan en daar is goed gebruik van gemaakt door de auteurs. Een ieder heeft er zijn eigen interpretatie aan gegeven waardoor er in deze verhalenbundel Verborgen een mooie verscheidendheid aan spannende verhalen is gepubliceerd. Een bundel met verhalen die allemaal prima zijn uitgewerkt en met precisie op papier zijn gezet.

Wat ik zelf zo prettig vind aan een verhalenbundel en aan korte verhalen is dat je bijvoorbeeld elke dag een verhaal kan lezen. Ook al heb je weinig tijd, voor één verhaal op een dag is altijd wel even tijd voor vrij te maken. Elke dag even een momentje van heerlijke spanning…en deze bundel is daarin zeker een aanrader!