‘Salomé’ gaat over de levens van een tweetal vrouwen die ogenschijnlijk niets met elkaar te maken hebben. Beide vrouwen verlangen naar een kind. Britt droomt over het kind dat maar niet wordt verwekt, Julia hunkert naar het kind dat zij verloor. Wanhopig proberen ze het tij te keren.

”Dokter Edwards hoeft mij niets te zeggen, want het gebouw van haar onheilstijding staat te trillen op zijn grondvesten en stort zich vanuit haar over mij uit.”

Terwijl Britt besluit het geluk eigenhandig af te dwingen, zoekt Julia troost in de armen van een ongrijpbare minnaar. Hun keuzes voelen, ondanks het schuldige randje, bevrijdend. Totdat duidelijk wordt dat niets is wat het lijkt en terugdraaien geen optie is. Opnieuw moeten beide vrouwen keuzes maken. Of is het te laat?

“Ineens voelt het heel kwetsbaar om nog op mijn rug te liggen, terwijl hij met zijn boze hoofd boven me uittorent. Ik richt me op, zodat ik naast hem komt te zitten. Er schiet een kronkel in mijn buik. Het is net alsof mijn mond een eigen leven leidt.”

Jojanneke Buschgens; ik kende haar gedichten en verhalen nog niet, maar op basis van haar debuutroman ‘Salomé’, kan ik u zeggen dat zij een aanwinst is voor het Nederlandse auteursgilde. Haar schrijfstijl kenmerkt zich door vloeiende bewegingen, een fraaie woordkeuze en dito zinsopbouw.

“Er ligt een schaduw over haar huid. Ze lijkt in gedachten verzonken en staart langs me heen naar een niet aanwijsbaar punt achter me. Haar blauwe ogen zijn donkerder en zelfs haar blonde haren lijken doffer onder het gewicht van haar verlies.”

Buschgens brengt de hoofdpersonen Britt en Julia zo werkelijk en puur tot leven dat je hen beiden in je hart sluit. Bovendien is de wijze waarop deze auteur met woorden speelt heel fraai en zijn haar dialogen volstrekt natuurlijk. Het verhaal is zorgvuldig geconstrueerd en begeleid de lezer naar een plot dat je waarlijk niet ziet aankomen.

‘Salomé’ is een verhaal over liefde, verlies, verleiding en verwoesting. Een prachtige vertelling die menig (vrouwelijke) lezer tot tranen toe zal ontroeren.

De auteur
Jojanneke Buschgens (1977) woont in Zoetermeer, is getrouwd en heeft twee kinderen. Buschgens begint al op jonge leeftijd met het schrijven van verhalen. Ze wordt opgeleid tot leerkracht, maar blijft naast het lesgeven ook schrijven en acteren. Buschgens leest veel en graag, vooral spannende, psychologische en/of waargebeurde verhalen. Wat drijft iemand; welke drama’s, maar ook schijnbare kleinigheden, dwingen mensen tot bepaalde handelingen? Hierover schrijft ze, zowel geïnspireerd vanuit haar eigen geest als uit bewondering voor en teleurstelling in de verscheidenheid aan boeken die ze verslindt.

Uitvoering
Uitgeverij Godijn Publishing
ISBN 978-94-92115-50-8
Paperback, 326 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/