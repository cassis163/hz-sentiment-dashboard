Met deze beklemmende en ontluisterende thriller sleurt de Duitse auteur Horst Eckert de lezer mee naar de diepe onderbuik van de stad Düsseldorf, naar een wereld bevolkt door de verliezers van de welvaart, de wereld van drugsdealers, verslaafden, gangsters, gokkers, pooiers en prostituees, maar ook de wereld van machtswellustige en corrupte politiemensen...
Aan de oever van de Düssel wordt het lijk gevonden van een drugsdealer die op een uiterst gruwelijke wijze om het leven gebracht werd. Inspecteur Benedikt Engel wordt belast met het onderzoek dat hem onder meer naar een striptent leidt waar zijn collega, inspecteur Rolf Nowak, ooit betrokken was bij een dodelijk schietincident. Engel heeft zich altijd vragen gesteld omtrent dit voorval, maar Nowak wil liever niet dat in dat potje geroerd wordt: hij heeft veel te verbergen en nog meer te verliezen. Het komt ook bijzonder ongelegen dat zijn vroegere collega, de jonge inspecteur Karl Thann, net nu belast wordt met een intern onderzoek naar corruptie bij de Düsseldorfse politie. Het onderlinge wantrouwen neemt toe, maar als nog twee drugsdealers op even gruwelijke wijze vermoord worden en het duidelijk wordt dat hier een perverse psychopaat aan het werk is, groeit bij de drie rivalen het besef dat ze hun krachten zullen moeten bundelen als ze de dader willen ontmaskeren. Voor één van hen komt dit inzicht te laat...
De Laatste Les is een beklijvende politieroman met een dubbel spanningsveld. Er is de gespannen sfeer die het hele Düsseldorfse politiebureau dreigt te verstikken als gevolg van het interne onderzoek naar corruptie. Naargelang dit vordert neemt de nervositeit en de achterdocht toe. Het stresstempo stijgt, tot werkelijk iedereen, van hoog tot laag, zich in de rug gekeken voelt. Terecht, want ze hebben allemaal wel iets te verbergen! Daarnaast is er het eigenlijke moordonderzoek dat gevoerd moet worden in een zwijgzaam en vijandig milieu. Ook hier moeten de onderzoekers voortdurend over hun schouder kijken.
In de eerste plaats is dit een spannende thriller, maar het is ook een openlijke blamage aan het adres van een politie die zich al te gemakkelijk laat verstrikken in de manipulatieve spelletjes van de onderwereld, om daar vervolgens de weerloze marionet van te worden. In zijn kritiek laat Eckert iedere vorm van subtiliteit achterwege, hij confronteert de lezer frontaal met de grauwe werkelijkheid van het leven aan de rand van de maatschappij. Het levert onthutsend maar prachtig leeswerk op. De eindfase van het boek is een regelrechte aanval op de stressbestendigheid van de lezer, en de ontknoping is absoluut verrassend.
Heel af en toe helpt Eckert de gebeurtenissen een handje, wat enkele net iets te gekunstelde wendingen oplevert. Dat is jammer, maar wie dit even over het hoofd kan zien heeft aan De Laatste Les een uitstekende, intelligente en opvallend goed geschreven thriller.