De vrouw na mij van Sarah Pekkanen en Greer Hendricks is een psychologische thriller geschreven vanuit het oogpunt van een paar vrouwen. Nadat Pekkanen en Hendricks al een tijd samen gewerkt hebben als auteur en redacteur sloegen ze voor de vrouw na mij de handen in elkaar en schreven samen deze psychologische thriller vol plottwists.

De vrouw na mij vertelt het verhaal van Nellie en Richard gedurende hun relatie. Van kennismaking, verloving en huwelijk tot het dagelijks leven en de invloed van de ex-vrouw van Richard op hun relatie en de mentale gesteldheid van, met name, Nellie. Ook vertelt het boek het verhaal van Vanessa, de ex-vrouw van Richard en hoe zij het niet los kan laten dat Richard een nieuwe vriendin heeft.

De vrouw na mij is met zijn vele plottwists een geniaal geschreven boek wat je van pagina tot pagina geboeid houdt. Greer en Pekkanen schuwen het niet om hun zorgvuldig opgebouwde verhaallijnen weer te vernietigen om op een ander zorgvuldig opgebouwd pad weer verder te gaan. Toch is, met name het eerste van de drie stukken, wat lang in opbouw. Hier had al eerder het tempo hoger opgevoerd kunnen worden zoals in het tweede en derde stuk van het boek het geval is.

De personages worden door het verhaal heen dieper uitgewerkt wat bijdraagt aan de impact van de plottwists. De wisselwerking tussen de personages zorgt voor een spanningsopbouw zoals deze past bij de psychologische thriller waardoor er geen bloederige taferelen en spannende achtervolgingen nodig zijn om je op het puntje van je stoel te houden.

De vrouw na mij laat je, wanneer je begint met lezen, pas weer los op het einde met een hart wat een paar slagen sneller slaat.