Ik lust heel graag soep, maar merk dat ik regelmatig dezelfde soepen klaar maak. Daar is op zich natuurlijk niets mis mee, anders zouden die gerechten de naam ‘klassiekers’ immers niet waardig zijn. Het is echter heel leuk om eens iets helemaal nieuw te proberen én daar kan ‘Soep bij Janneke thuis’ je zeker bij helpen.

De titel doet het natuurlijk al vermoeden maar in dit boek staan ruim 50 favoriete recepten die bij Janneke Philippi zelf thuis regelmatig op tafel zet. Zowel alledaagse soepen als gerechten voor feestelijke momenten.

Die soeprecepten werden ingedeeld volgens de seizoenen. Handig want op die manier wordt het meteen handiger om ecologisch aan de slag te gaan. Tegenwoordig vind je bepaalde groenten én fruit immers ook buiten het seizoen terug in de winkelrekken en dat maakt het moeilijker om te weten welk van hen nu weer juist de echte seizoensgroenten zijn. Het boek stopt echter niet bij de vier hoofdstukken die je zou verwachten wanneer we het over een seizoens-indeling hebben. Sommige van hen kan je immers het hele jaar door van genieten. Bovendien staat het je natuurlijk helemaal vrij om seizoensgroenten in te vriezen en er later op het jaar nog wat langer van te genieten.

Nadat ik met ‘Appeltaart’ mijn eerste kookboek van Janneke Philippi ontdekte was ik meteen erg enthousiast over haar vrij eenvoudige én dus ook makkelijk uitvoerbare recepten. Ook de gerechten in ‘Soep bij Janneke thuis’ voldoen aan diezelfde omschrijving. De mooie foto’s die dit kookboek illustreren doen je bovendien al watertanden nog voor je de gerechten hebt geproefd.

Van Waterkerssoep en Aardappel-spinaziesoep tot Slasoep in de lente en een Komkommergazpacho met kruiden, Courgette-parmezaansoep of Rode currysoep met garnalen tijdens de zomermaanden. Janneke’s Pastinaakcrème, de Indiase pompoensoep en ook de geroosterde gele wortelsoep met harissaroom compenseren de natte dagen die steeds korter worden tijdens de herfst. De Prei Parmentier of Spruitjessoep met spek en gorgonzolaroom zijn dan weer ideale opkikkers zijn in de koude winterperiode.

Daarnaast zijn er ook nog gerechten als de tijdloze Tomatensoep met pesto-mascarpone, een vullende Hartige kippensoep met spek en spinazie of de bijzondere Pinda-kokossoep met kip, ei en knapperige groenten die je gedurende het hele jaar kan klaarmaken.

Ondanks de titel bevat dit kookboek ook allerlei recepten voor hartige snacks die je samen met de soep kan opdienen. Pestobroodjes, oude-kaasvlinders, een panfocaccia of mini-kruidenscones. Je kan zelfs je eigen Madras currypasta bereiden als je dat wil. Of je deze hartige recepten nu bij je soep serveert, opdient als aperitiefhapje, of gewoon wanneer jij daar zin in hebt … met de recepten in dit boek kan je alle kanten uit.

Zelf heb ik me alvast aan de Tomatensoep met pesto-mascarpone gewaagd én die werd gemaakt, geproefd én goedgekeurd!