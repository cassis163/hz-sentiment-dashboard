Losing it is het eerste deel van een trilogie geschreven door twintiger Cora Carmack. Naast new adult schrijft ze ook young adult-boeken, maar Losing it is de eerste die we vertaald in de Nederlandse boekhandels kunnen vinden.

Bliss is bijna afgestudeerd, maar heeft nog nooit seks gehad. Ze wil graag haar maagdelijkheid verliezen, maar ze weet niet zo goed hoe. Dan sleurt haar vriendin Kelsey haar mee naar een bar om een man uit te zoeken voor een onenightstand. Daar ontmoet Bliss de knappe Engelse Garrick en ze staat meteen in vuur en vlam. Ze neemt hem mee naar huis voor een spannende avond die toch iets anders loopt dan ze had verwacht. Je eerste keer met een wildvreemde ervaren is misschien ook niet het allerbeste idee. Als ze daarna naar de universiteit gaat, staat ze voor een grote verrassing: haar nieuwe theaterdocent is niemand minder dan Garrick.

Carmack heeft een heel verhaal in een redelijk dun boek weten te stoppen. Dit betekent dat ze met de deur in huis valt, waardoor je meteen in het verhaal zit. Bliss is een geloofwaardig personage, waardoor je makkelijk met haar meeleeft. Ze heeft angsten, onzekerheden en maakt onhandige keuzes. Doordat ze niet alleen met haar maagdelijkheid en seksuele ontwikkeling maar ook nog met andere levensvragen worstelt, maakt dit een realistischer new adult-boek. Dat Bliss voor Garrick valt begrijpt de gemiddelde vrouw meteen: hij is knap, leest graag boeken, heeft een Engels accent en is een echte gentleman. Dit maakt hem absoluut niet saai, maar juist nog opwindender. Doordat Losing it niet afhankelijk is van erotische scènes is er ook ruimte voor humor, waardoor je als lezer regelmatig hardop zit te lachen.

"Pas toen ik halverwege de parkeerplaats was, drong het tot me door dat ik:
1. Geen schoenen droeg,
a. en geen shirt.
2. Geen sleutels bij me had,
a. of wat dan ook, eigenlijk.
3. Zojuist een volslagen onbekende in mijn flat had achtergelaten,
a. alleen."

De erotische scènes zijn beperkt en minder gedetailleerd dan vele andere boeken in het new adult-genre, maar Carmack weet toch alleen al een zoenscène opwindend over te laten komen, voornamelijk door de handelingen van Garrick. Toch is Garrick het personage dat Losing it op momenten ongeloofwaardig maakt. Zo zit hij in een bar Shakespeare te lezen, terwijl hij wacht op de slotenmaker van zijn appartement alsof er geen rustigere plek dichter bij zijn appartement is om een boek te lezen. Daarnaast lijkt Bliss als student regelmatig verstandiger dan haar docent, maar dit levert dan wel weer wat spannende momenten op.

Doordat we te maken hebben met een docent-leerling verhouding spelen veel hoofdstukken zich af op de universiteit en krijgt ook de lezer wat informatie mee over theater. Zo gebruikt Carmack het stuk 'Phaedra' van Jean Racine als een deel van het verhaal, maar ook als vergelijking met betrekking tot de relatie van Bliss en Garrick.

Losing it is een verhaal dat de gemiddelde problemen van een new adult beschrijft. Twijfels over de toekomst en de liefde met daarenboven het probleem van Bliss' maagdelijkheid. Hierdoor heeft Cora Carmack een realistisch personage vol herkenning gecreëerd. Dit eerste deel van de trilogie is dan ook een boek dat je niet weg kan leggen.