Het is 1940, Nicole is vijftien jaar wanneer de nazi’s Brussel bezetten. Als haar vader opgepakt wordt, besluit ze dat ze terug zal vechten. Samen met haar vriend Anton sluit ze zich aan bij het verzet, en laat ze zien dat iedereen in staat is om terug te vechten. Onder de codenamen Coco en De Dichter doen ze er alles aan om het de nazi’s zo moeilijk mogelijk te maken. De vraag is niet óf ze opgepakt worden, maar wanneer.  

Schrijfster Carmen Reid is vooral bekend om haar chicklits, maar met Codenaam Coco heeft ze haar eerste historische verhaal gepubliceerd. Reid is altijd al geïnteresseerd geweest in de Tweede Wereldoorlog. Haar grootouders stonden in de oorlog tegenover elkaar: haar familie van vaderskant komt uit Groot-Brittannië, maar haar moeder groeide op in Duitsland. Ze leerde over tieners die voor het verzet vochten en besloot hier een verhaal over te schrijven.  

De belangrijkste eigenschap van historische fictie is dat het geloofwaardig is. De schrijver is zelden zelf bij de gebeurtenissen aanwezig geweest, maar moet wel een realistische wereld zien te creëren. Door details van echte gebeurtenissen in de plot te verwerken, is de auteur hier goed in geslaagd. Zo smokkelt Nicole explosieven langs een controlepost door deze te verbergen in een kinderwagen, onder een baby. Door dit soort details in het boek te gebruiken komt het tot leven. Ook is ze niet bang om de verschrikkingen van de oorlog te laten zien. Zoals ook in het echt veel mensen omkwamen, overleven ook niet alle personages de oorlog. Er is verdriet en machteloosheid, maar daarnaast gaat het dagelijkse leven ook gewoon verder.  

Dat het leven van alledag ook in de oorlog doorgaat, blijkt uit het leven van Nicole. Ze is een doodgewone tiener, die elke dag naar school gaat, roddelt met vriendinnen en vooral met zichzelf bezig is. Dan komt de oorlog, en besluit ze er alles aan te doen om de nazi’s het land uit te krijgen. De aantrekkingskracht van Nicole is dat ze herkenbaar is, je leeft met haar mee en iedereen zou Nicole kunnen zijn. Ze laat zien dat iedereen een verschil in de wereld kan maken.  

Nicole wordt omringt door andere sterke personages. Anton is de jeugdvriend en medeverzetsstrijder van Nicole. In het midden van de oorlog worden ze verliefd op elkaar en krijgen ze een relatie. Deze relatie speelt een belangrijke rol in de plot, maar de focus blijft op Nicole, waardoor het niet afleidt. Dan zijn er nog de andere verzetsstrijders, die allemaal hun eigen redenen hebben om bij het verzet te gaan. De een om zijn familie te wreken, de ander om zijn kinderen in een vrij België op te kunnen zien groeien. De personages zijn allen op hun eigen manier sterk, maar maken ook fouten, waardoor zij, en het verhaal, echt tot leven komen.