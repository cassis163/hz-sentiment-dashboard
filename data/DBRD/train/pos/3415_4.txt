In het Young adult boek Geheim akkoord vertrekt de twintig jaar jonge Aisling uit Ierland. Ze trekt in bij haar oude jeugdvriend Thomas en zijn huisgenoot Joshua. Ze heeft Thomas al zo’n tien jaar niet in levenden lijve gezien. De twee deelden vroeger lief en leed en ook nu ze elkaar na al die jaren eindelijk weer ontmoeten is er nog steeds die klik. Hun hechte vriendschap staat als een huis, mede door hun gedeelde passie voor muziek. Maar terwijl Thomas droomt van een muzikale carrière vermijdt Aisling liever het podium. Wel speelt ze achter gesloten deuren nog graag op haar vertrouwde viool.

In de muziekschool waar Thomas en zijn vrienden met regelmaat oefenen als band komt Aisling graag langs om te luisteren. Daar loopt ze de aantrekkelijke, maar ietwat zelfingenomen Matthew tegen het lijf. Vanaf dag een is het duidelijk dat er een sterke aantrekkingskracht is tussen de twee, maar wanneer blijkt dat Matthew een gedeeld verleden heeft met Thomas worden de dingen gecompliceerd. Er ontstaat als het ware een verwarrende driehoeksverhouding. Is Thomas jaloers? Zet Aisling hun hechte vriendschap op het spel voor een nieuwe liefde? Is Matthew onbetrouwbaar? Of is er heel iets anders aan de hand?

Hoe dan ook: Geheim akkoord bevat een pakkend verhaal. De auteur Marieke Simons neemt je al lezende als vanzelf mee naar een wereld vol muziek. Daarnaast worden de boeiende hoofdpersonages krachtig neergezet, ze hebben inhoud waardoor je alleen maar verder wil lezen, omdat je meer van ze wil ontdekken. Ze dragen allen een stukje naar verleden met zich mee en Marieke Simons gunt de lezer een kijkje in dat verleden. Hierdoor is Geheim akkoord niet alleen een leuk verhaal over een opkomende muziekband geworden. (Een op zich al pakkend verslag met veel backstage momenten) Maar Geheim akkoord heeft inhoudelijk nog veel meer te bieden. Zo is het onder meer een ode aan de verschillende vormen van vriendschap en de liefde. Het beschrijft de pijn en het verdriet van een onverwerkt verleden en toont de keerzijde van succes. Mooi, ontroerend en vermakelijk tegelijk.

Geheim akkoord is een Young Adult roman die menig jongeman en vrouw aan zal spreken, maar ook als je net wat jonger (of veel ouder) bent dan de bewuste doelgroep is dit boek een aanrader. De opbouw van het verhaal zit goed in elkaar. Terwijl de personages in het boek langzaam aan de geheimen van elkaar weten te ontrafelen wordt het een en ander in hetzelfde rustige tempo ook voor de lezer helder. Lezen dus!