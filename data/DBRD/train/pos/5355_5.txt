‘Medicijn’ is de vierde thriller van Oonincx en het is een feestje om te lezen. De onderwerpen zijn echter geen feest, ouderdom, dementie, moord, rouw, single en medicatie.

Oonincx heeft invoelingsvermogen, de stukken die zij schrijft over de moeder van hoofdpersoon Ella Vreeland zijn ontroerend, verdrietig, en zo herkenbaar. De onmacht die Ella voelt in de zorg voor haar moeder zijn erg goed weergegeven. Daarnaast kampt Ella met depressies, ze gebruikt daarvoor heftige medicatie, maar ze was gestopt, omdat ze David ontmoette, hij werd haar minnaar. David is CEO van Mulder Cosmetics, een bedrijf dat goedkope merken produceert, maar David wil het nieuwe segment La Montagne in de markt zetten. Ella is creatief directeur bij het reclamebureau dat hij inhuurde. Hoe verdrietig is het als hij overlijdt. Je voelt het verdriet van Ella als haar minnaar er niet meer is. Medicijnen, verdriet en rouw gaan hand in hand in deze thriller.

Want een thriller is het, je zit op het puntje van je stoel. En ik las en las, de storm buiten hoorde ik niet, de storm in mijn hoofd nam toe, de herkenning van de dementie en rouw zo realistisch dat het soms pijn in mijn hart deed. Natuurlijk zijn er nog andere verhaallijnen, Ella gaat op onderzoek uit na de dood van David.

‘Medicijn’ is een aanrader. De cover is prachtig. Het boek is een prettig lezende thriller met ontroerende verhaallijnen en hedendaagse thematiek.