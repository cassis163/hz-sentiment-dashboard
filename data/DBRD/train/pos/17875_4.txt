Het Labyrint van Venetie is een zeer knap geschreven thriller waarin je een heel ander beeld van Venetië krijgt dan dat je als gemiddelde toerist hebt. Een Venetië vol corruptie waar de maffia de baas is. Het is in het boek mooi omschreven als pracht en praal gebouwd op viezigheid....
Het verhaal volgt drie hoofdpersonen: Kat Tapo, kapitein bij de Carabinieri die haar eerste moordzaak krijgt, de in Italië opgegroeide Amerikaanse Holly Boland, lid van het verbindingsteam van het Amerikaanse leger en Daniele Barbo, de bedenker van het virtuele Venetië: Carnivia, die een rechtszaak wegens hacking wacht.

Het verhaal begint met een aangespoeld lijk van een vrouwelijke priester. Later blijkt dat deze zelfde vrouw informatie over de Joegoslavische oorlog heeft opgevraagd bij Holly. Ook had zij geheime ontmoetingen in Carnivia. Hierdoor komen de drie hoofdpersonen bij elkaar en proberen zij gezamenlijk te achterhalen wat er gebeurd is, waardoor zij op het spoor van een internationale samenzwering komen.

De beschrijving van de verschillende oorlogsmisdaden in het voormalige Joegoslavië en het misbruik van vrouwen vond ik erg heftig. Daarentegen liet de beschrijving van de verschillende maaltijden die Kat en haar baas Aldo Piola nuttigen me het water in mijn mond lopen.

Het boek in een echte pageturner met verrassende plotwendingen, waardoor je regelmatig op het verkeerde been wordt gezet. Zelfs op het eind weet je eigenlijk nog steeds niet of iedereen wel is wie ze zeggen dat ze zijn.

Jonathan Holt brengt in het boek een aantal echte samenzweringen bij elkaar. De liberalisering van de Katholieke kerk en het optreden van vrouwelijke priesters. Het bestaan hiervan wordt door het Vaticaan nog steeds ontkend, hoewel er toch echt organisaties zijn die ze in het geheim steunen. Ook de rol van de Private Military Contractors komt aan bod. Deze PMCs werden voorheen door regeringen, zoals de Amerikaanse gebruikt om zich te distantiëren van operaties die bijvoorbeeld indruisten tegen embargos van de VN. Holt belooft ons in zijn volgende boeken nieuwe perspectieven op iets wat eerst als waar werd gepresenteerd en meer zicht op een allesoverkoepelend complot. Daarom kan ik bijna niet wachten op deel 2.