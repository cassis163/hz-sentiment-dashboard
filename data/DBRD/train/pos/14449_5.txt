Isa Maron heeft met Eindspel het einde geschreven van het Noordzee moorden vierluik.

Het boek begint met de moord op een bejaard stel in Amsterdam Noord. Rechercheur Maud Mertens doet deze zaak terwijl ze ook nog werkt aan de zaak met de gevonden hoofden in de tuin van een villa van de familie Demsterwold. De verdachte van die moorden Vincent zit in een Britse gevangenis. Het blijkt dat er een netwerk van politici en zakenmensen is geweest dat sex met kinderen wilde legaliseren. Vincent is een van de slachtoffers. Net als zijn zus Carla die in Zweden leeft en Maud een document heeft gegeven waaruit blijkt dat dat netwerk bestond maar namen noemt zij niet. Als Maud later meer informatie van Carla wil blijkt ze te zijn verdwenen.

En dan komt Kyra Slagter op de proppen ze is forensische criminaliteit gaan studeren en onderzoekt de Noordzee moorden om meer te weten te komen over haar verdwenen zus Sarina. Omdat Vincent te kennen heeft gegeven met haar te willen praten krijgt ze een klein baantje bij de recherche en vertrekt ze met Maud naar Londen. Ze hoopt meer te weten te komen over de verdwijning van haar zus. Als Maud terug moet naar Amsterdam gaat Kyra alleen op onderzoek uit in Londen. Daar komt ze bij een huis waar de seriemoordenaar Dennis Nilsen een aantal mensen heeft vermoord. Vincent is gefascineerd door deze Dennis en gebruikt dit adres als safe haven.

De handlanger van Vincent herkent Kyra als ze dat huis binnensluipt. Hij is bezig de “goederen” te verzamelen en naar de verblijfplaats te brengen zoals Vincent hem dat heeft opgedragen. Ze vindt daar het dossier van Sarah die haar zus als laatste heeft gezien. Zoals het Kyra betaamt gaat ze zelf op onderzoek uit in Londen en eindigt uiteindelijk bij een huis in Schotland. Daar komt het tot een ontknoping waar je van bij moet komen. En dan blijkt dat alle zaken met elkaar te maken hebben.

Het boek leest lekker weg en is heel erg spannend. De titel dekt volledig de lading want aan het eind wordt heel goed duidelijk hoe alles met elkaar is verbonden en verweven. Isa Maron heeft zichzelf overtroffen met dit deel. Nergens is mijn aandacht verslapt en tot het laatst heeft het me geboeid. Alles wat in de voorgaande delen was verteld kwam snel weer naar boven tijdens het lezen. Ik vond het jammer dat het boek uit was en kijk uit naar een volgend boek van Isa. Ook al zal dat dan niet meer over de Noordzee moorden gaan. Het is zeker 5 sterren waard en daarom raad ik het iedereen aan om te lezen. Super boek!