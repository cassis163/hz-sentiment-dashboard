Met kinderstemmen vervuld van de belofte van oma's appelmoes op de achtergrond, loop ik door het hoge gras. Mijn linkerhand draagt een mand, mijn rechter streelt de bladeren van de, in lange rijen opgestelde, appelbomen. De appels op de grond vertellen dat het tijd is. De Koningin van innerlijke schoonheid laat haar rijkdom zien. Terwijl we de sappigste appels met zachte hand plukken, vertel ik onze dochter over het kroontje onderin de appel, het restje van de bloesem. Als ik mijn hand op de stam van de appelboom leg, dank ik haar én Marjanne Huising, kruidenvakvrouw en treewoman. Zij schreef het prachtige boek 'De heilige buxusmoeder en 33 andere levensbomen'.

Marjanne leidt je via jouw eigen heilige bos langs wereldbomen in verschillende culturen, voorwerpen en symbolen. Door middel van praktische oefeningen en meditaties maak je contact met jouw levensboom. De schrijfster moedigt je aan om de verschillende aspecten van je levensboom te beleven door middel van spel, dans, creativiteit en stilte.

Elk van de 34 levensbomen in dit, rijkelijk geïllustreerde, boek wordt uitgebreid beschreven. De feiten, de dryade (boomenergie), het bijbehorende totemdier, archetype en de aanvullende kruiden. In elk hoofdstuk ook een visualisatie en realisatie in het heden. Blader bewust door het boek op zoek naar een boom of laat je spontaan verrassen door zomaar een bladzijde open te slaan. Het zal je inspiratie geven om naar buiten te gaan en je (weer) te verbinden aan een levensboom.

De Levensbomen zielskrachtkaarten, ook van de hand van Marjanne Huising, zijn een prachtige aanvulling op dit indrukwekkende boek.