Ik heb net het debuut van Cathinca van Sprundel gelezen: De Vrouwe van Myrdin. Ik heb meerdere evenementen samen met haar boeken staan verkopen, dus natuurlijk moest ik het dan ook even lezen! En als eerste moet ik opmerken: dit boek heeft me weer laten ervaren wat lezen is. Eerlijk is eerlijk, ik heb af en toe door schrijvers- en uitgeversogen naar gekeken, maar dit boek wist me mee te sleuren en ik stapte zo het verhaal in.

Het gaat over Airys, een meisje dat 7 jaar bij koningin Aranrod in dienst is geweest met de belofte dat Aranrod na die 7 jaar haar zou helpen haar gebied Dyfed te heroveren, dat verloren is gegaan aan de Andere Wereld. Die belofte krijgt een twist en plotseling ziet Airys zichzelf met slechts 1 metgezel op een spookeiland: Myrdin. Niet bepaald waar ze op had gehoopt.

Ik probeer het spoilervrij te houden, maar sommige punten worden misschien duidelijk wanneer je het zelf leest.

Pluspunten
* Fijne schrijfstijl, heel beeldend. Niet alleen fijn, maar ook gewoon erg goed en het leest vlot. Ik herhaal het nog eens: gewoon erg goed.
* Origineel: Cathinca benadrukt het zelf ook, maar dit verhaal is gebaseerd op Welsche mythen, die niet alom bekend zijn, zoals de Griekse, Egyptische, Noorse etc. Cathinca heeft dit in een aangepaste vorm gegoten, die een stuk behapbaarder is. Ook komt er een reus in voor en is de magie weinig clich√©matig (bijvoorbeeld door de meest gebruikte tynged).
* De sterke en zwakke kanten van de hoofdpersoon waren duidelijk.
* Het is YA (ja, ik noem het maar even, maar soms is het niet wat je verwacht). Dit betekent dus ook een liefdesverhouding en ik vind dat Cathinca zich goed aan het genre houdt, zonder de zondes ervan over te nemen.
* Naar het einde toe werd ik oprecht door een aantal punten verrast.

Minpunten
* Disclaimer: om te beginnen hou ik niet zo van YA, dus dit is niet per se een minpunt van het boek: de relatie met Llew vond ik te gehaast. Van de ene kant houdt hij zonder reden van haar, wat later wel duidelijk wordt, maar ik vond het irritant lang ongefundeerd, van de andere kant valt Airys heel snel voor hem, maar niet voor de Reus, terwijl hij pas de tweede jongen van haar leeftijd is die ze in een goede context tegenkomt. Wat dit voor mij versterkte, was dat ze Shona nooit wilde horen praten over wat zij allemaal met mannen deed, maar wel meteen geil wordt op de eerste de beste jongen die voet aan wal zet van Myrdin.
*Komt natuurlijk door het verkooppraatje dat ik al maanden hoor, maar ik had van "het spookeiland" meer spookachtige elementen verwacht. Ook had ik meer dan 1 reus gezien willen hebben en had ik wel een uitleg willen hebben over "zijn probleem".
* Ik had ook verwacht dat meer zich zou afspelen op Myrdin en dat ze een uitgebreidere basis op zou bouwen. Dit kan natuurlijk in een vervolg, maar die verwachting had ik naar aanleiding van de titel van het verhaal. Aan de andere kant valt het ook te rechtvaardigen, omdat het in het boek eigenlijk meer gaat over dat Airys zichzelf moet vinden, niet zozeer die plaats.
* Bah, ik weet dat het niet zijn schuld is, maar Llew is echt een typische man van die tijd.
* Bepaalde scenes hadden langer gemogen, ik denk dat hier gemiste kansen liggen. Dit valt samen met dat ik vind dat het stevig in elkaar zit, maar toch weinig karakters heeft en ook weinig van de achtergrond van die karakters laat zien. Maar ik kick gewoon op wereldbouw en geschiedenis en dat zal wel liggen aan dat ik liever Fantasy lees dan YA.

Algemeen oordeel:
Door originele elementen en mooi taalgebruik, goede kijk in de emoties van de hoofdpersoon vind ik het een zeer goed en meeslepend verhaal. Ik zou een aantal dingen zelf verbeterd hebben, maar dat bederft de pret allerminst. Een echte aanrader!