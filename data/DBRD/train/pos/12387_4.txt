"No, thank you! Niets gezien, niets gehoord, voilà! En als ik daarvoor een lafaard moest zijn, dan wàs ik maar een lafaard! Blind, doof en stom! Moi, myself, in hoogsteigen persoon!"

Wanneer zesenvijftigjarige boekhouder Martin Vandeweyngaert op vrijdag de dertiende de stoptrein naar Antwerpen neemt, had hij van te voren niet kunnen overzien dat zijn leven in zo’n korte tijd zo drastisch zou kunnen veranderen.

"Waarom hij had gereageerd toen ze het raam bespoten was me een raadsel. Dat was er toch om vràgen?"

Martin reist met de op het eerste gezicht verlaten trein, er lijkt slechts één andere passagier in de buurt. Tot een groepje agressieve jongeren daar opeens verandering in brengt, is het gedaan met de rust.

"Het moerasdilemma: je staat er tot aan de knieën in, je kunt er alleen uit door te bewegen, maar elke beweging brengt je automatisch dichter bij het einde."

Ongewenst is hij getuige van het zoveelste geweldsincident. Alsof hij nog niet genoeg ellende boven zijn hoofd had hangen. Martin heeft alles te verliezen en moet in slechts een paar seconden tijd een beslissing op leven en dood maken. Hard weglopen of met gevaar voor eigen leven het zinloos geweld slachtoffer te hulp schieten?

"Het is niet omdat je toevallig twee keer in de buurt bent van een aardbeving, dat je ze ook veroorzaakt hebt of er verantwoordelijk voor bent."

Martin neemt een cruciale beslissing met alle gevolgen van dien…

"De waarheid heeft heel weinig vrienden: het gerecht niet, de media niet, de politie blijkbaar ook niet!"

De Vlaamse misdaadauteur Rudy Soetewey heeft al heel wat boeken op zijn naam staan. Recent verscheen zijn nieuwste Bewijs het maar, die zeer positief wordt ontvangen en op mijn wil ik nog lezen lijstje staat. Zijn boek Getuigen welke al in 2011 verscheen, is een boek waar ik al heel veel goeds over gehoord heb en volgens horen zeggen, een boek wat men écht gelezen móet hebben. Ik had de eer om Rudy in reale life te mogen ontmoeten op de Antwerpse Boekenbeurs, begin november vorig jaar. Rudy vertelde vol enthousiasme over Getuigen, toen kon ik er helaas nog niet over mee praten. Maar zijn enthousiasme werkte aanstekelijk en ik nam me voor, dat ik hem nou eindelijk maar eens moest gaan lezen. Er gingen drie maanden overheen, maar nu kan ik Getuigen dat toch eindelijk aan mijn lijstje met gelezen boeken toevoegen.

Op de cover zien we klei poppetjes, die het spreekwoordelijke gezegde Horen, zien en zwijgen uitbeelden, afgebeeld. Met op de achtergrond een man languit gestrekt op de grond. Een cover die fantastisch bij het verhaal past. Evenals de goedgekozen toepasselijke titel.

Getuigen bestaat uit 52 hoofdstukken, de hoofdstukken hebben een cijfer en een dagdeel als titel. Het verhaal is geschreven vanuit hoofdpersonage Martin Vandeweyngaert.

Rudy Soetewey heeft een fijne schrijfstijl, beeldend, spannend, beklemmend en vol humor, ik heb dubbel gelegen tijdens het lezen. Soetewey schrijft pakkende rakende woorden, je leeft je als lezer helemaal in, in het verhaal, hierdoor blijf je lezen en leg je het boek pas weer aan de kant wanneer je deze uit hebt gelezen. Ook na het lezen blijft Getuigen in je hoofd rondspoken.

Met Getuigen heeft Rudy Soetewey een geniaal, meeslepend en actueel verhaal neergezet, goed uitgewerkt en op een realistische manier neergezet. De kracht en de angst in dit verhaal maakt, dat dit een ieder van ons zou kunnen overkomen, deze angst is voelbaar. Bizar en beangstigend hoe je leven in één klap driehonderdzestig graden kan draaien, in een situatie waarom je zelf ook niet gevraagd hebt. Hoe zou jij reageren en wat zou jij doen wanneer dit jou zou overkomen? Zwijgen of je mond opentrekken? Met het grote gevaar dat jij de volgende bent? Ben je strafbaar en egoïstisch wanneer je je eigen leven boven dat van een ander in nood plaatst? En de waarheid mag die eigenlijk nog wel gezegd worden? Rudy begint zijn werk zeer krachtig en werkt toe naar een spannende ontknoping.

Rudy heeft unieke, goed uitgewerkte menselijk karakters in zijn verhaal verwerkt. De zesenvijftigjarige boekhouder Martin Vandeweyngaert. Martin heeft veel aan zijn hoofd, zijn ex Marianne liet hem in de steek voor een ander en een vechtscheiding, was het gevolg. Hij vecht hard om niet in een depressie te belanden en zit tot aan zijn nek in de financiële ellende. Martin zit middenin zijn proeftijd, wanneer zijn leven die ene dramatische vrijdag de dertiende, opeens totaal veranderd, wanneer ook hij slachtoffer lijkt te worden van zinloos geweld.
De menselijke emoties van angst, woede, machteloosheid, wanhoop, onrechtvaardigheid, zijn voelbaar beschreven en komen bij de lezer binnen. Sommige situaties zijn werkelijkwaar tenenkrommend. Het voorval in de trein laat Martin niet meer los, het beheerst zijn hele leven. Hij wordt gek van de knagende schuldgevoelens en vraagt zich af waar hij goed aan doet, blijven zwijgen en zijn mond open trekken met alle gevolgen van dien? Waar heeft hij alle ellende aan verdiend?

Soetewey omschrijft in Getuigen een realistische kritische blik op het leven en de egoïstische maatschappij waarin wij leven. Hoe de maatschappij langzaam maar zeker naar de verdommenis wordt geholpen. De crisis, die drukt op iedereen, geldproblemen die hieruit ontstaan, hoe Martin zich staande moet weten te houden en de gevolgen die dit voor hem en anderen heeft. Onrechtvaardigheid in de wereld en personeelstekorten, stakingen, falend rechtssysteem, zinloos geweld, de omgekeerde wereld. Ongelofelijk wat de invloed en de macht van één persoon kan zijn. De attitude van de jongeren tegenwoordig, de wereld draait om hun denken ze. Waar begint kattenkwaad en wanneer begint misdaad?

Getuigen, meeslepend, actueel en spannend, zou zomaar realiteit kunnen zijn. Een kritische blik op de egoïstische maatschappij waarin wij leven. Zinloos geweld met verregaande gevolgen. Aanrader!