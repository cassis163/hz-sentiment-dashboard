Na de bestsellers Appeltaart en Weekendlunch is Mijn favoriete Desserts het derde boek van Janneke Philippi.
Zoals jullie waarschijnlijk weten ben ik groot fan van de boeken en recepten van Janneke Philippi. Elke maand levert ze een schitterende bijdrage aan Delicious Magazine. Haar stijl is herkenbaar, met niet al te ingewikkelde recepten en voorzien van prachtige foto’s. Mijn Favoriete Desserts is niet recent uitgegeven (september 2013) maar ik heb het boek pas onlangs bemachtigd en oh boy wat krijgen we in dit boek weer een culinair feest voorgeschoteld.
Er staan meer dan 150 recepten in het boek en de één is nog verrukkelijker  dan de ander. Zeventien hoofdstukken lang kun je je verliezen in de meest prachtige desserts voorzien van de schitterende foto’s van haar partner Serge Philippi. Via rabarber, chocolade en crème brulée ga je richting crumble, ijs en rijstdesserts. Al bladerend loopt het water me in de mond. Bijzonder en creatief zijn de hoofdstukken vol niet-alledaagse toetjes met groenten en kruiden. Denk hierbij aan paprika in sinasappel-gembersiroop, zoete mousse van avocado en witte chocolade of wijnbluf met tijm en basilicumkoekjes met lemon curd.
En wat te denken van het hoofdstuk ‘oud brood’? Klinkt niet aantrekkelijk, maar van die gedachte kom je snel terug; broodmuffins met blauwe bessen, pain-au-chocolatpudding, koektruffels. Het wordt lastig om te kiezen met welk recept te beginnen.
De liefde voor eten spat van de pagina’s af. Eigenlijk kun je alle andere gangen meteen wel overslaan en meteen door naar het dessert, wat door de recepten van Janneke het hoogtepunt van de avond wordt.
Ik besluit het recept ‘Crottin met geroosterde pruimen en citroentijmsiroop’ te maken. Niet alleen omdat ik gek ben op de combinatie citroen met kruiden, maar aangezien ik in Frankrijk ben is de crottin gemakkelijk en vers verkrijgbaar, heb ik nog pruimen van eigen boom en tijm uit de moestuin. Hoe lekker wil je het hebben?

Ingrediënten (voor 4 personen):
1 citroen
175 gr suiker
5 takjes citroentijm
500 gr pruimen
4 geitenkaasjes type crottin

Bereiding:
Boen de citroen schoon. Trek met een zesteur fijne reepjes van de gele schil. Halveer de citroen en pers de vrucht uit. Breng het sap, met de reepjes citroenschil, 150 gr suiker, de citroentijm en 100 ml water aan de koek. Roer om de suiker op te lossen en laat de siroop 10 minuten op laag vuur trekken. Schenk de citroentijmsiroop in een schoon (weck)flesje en laat afkoelen tot kamertemperatuur.
Verwarm de oven voor op 220 graden. Halveer de pruimen en wip de pit eruit. Snij de pruimen in vieren en leg ze verspreid op de bakplaat. strooi er de resterende suiker over. Rooster de pruimen in de voorverwarmde oven in 25 minuten sappig. Halveer de kaasjes horizontaal en leg ze de laatste 6-8 minuten op de korst bij de pruimen op de bakplaat.
Verdeel de pruimen over 4 borden. Leg de smeltende kaasjes erop en druppel er een beetje citroentijmsiroop over.

Haar nieuwe boek, Soep bij Janneke thuis, is onlangs verschenen. Dit keer wacht ik niet zo lang om het boek te bemachtigen!