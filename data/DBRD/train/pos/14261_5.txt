Een jonge vrouw biedt een onbekende een lift aan na een bezoek aan de bioscoop. Slechts door een gelukkig toeval kan Hilde Plaetinck ontsnappen aan de wurgende handen van haar vermomde aanvaller. Maar daarmee is ze niet aan het einde van haar lijdensweg. Het sluipend gif van de angst dringt haar geest binnen als ze de daaropvolgende dagen merkt dat ze gestalkt wordt. Dirk Deleu probeert klaarheid in de zaak te brengen, maar wordt zelf steeds dieper in het lugubere spel meegezogen. Gaandeweg herkent hij de tekens die hem naar een schimmig verleden verwijzen. Maar is het dan al niet te laat?

In dit vervolg op Naakte zielen slaagt Deflo erin snel de draad van het eerste verhaal op te nemen zonder iets te verraden over wat de lezer te wachten staat. Al na enkele bladzijden is de spanning totaal. Wie, zoals ik, beide thrillers onmiddellijk na elkaar leest, heeft het gevoel dat de boeken naadloos in elkaar overvloeien. Hoewel in het tweede deel Sluipend gif snel duidelijk wordt, wie de sinistere poppenspeler is in dit drama, blijft de lezer in de ban tot de laatste paragraaf.

Momenteel is de auteur bezig met het herwerken van Naakte zielen en Sluipend gif tot één filmscenario.