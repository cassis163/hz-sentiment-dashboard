Michael Marshall (1965) werd geboren in Engeland en groeide op in de Verenigde Staten, Zuid Afrika en Australië. Momenteel woont en werkt hij weer in Engeland  Marshall was lange tijd grafisch ontwerper en regisseur van bedrijfsfilms. Na de publicatie van zijn eerste korte verhalen legde hij zich toe op het fulltime schrijven van romans. Met succes, want hij won er diverse literaire prijzen mee. Zijn nieuwste psychologische thriller: De indringers.
Jack Whalen verhuist na een twaalfjarige carrière bij de LAPD samen met zijn vrouw Amy naar Birch Crossing, nabij Seattle. Hij kampt met een identiteitscrisis en weet niet goed meer wat hij is. Een oude bekende neemt onverwacht contact op met Jack en vraagt hem hulp bij het ontrafelen van een ingewikkelde erfenis.
Wanneer Jacks vrouw Amy tijdens een zakenreis verdwijnt, gaat Jack op onderzoek uit. Hij ontdekt al snel dat niets is wat het lijkt. Hoe dieper hij graaft in het mysterie hoe onduidelijker de intrige wordt. Voor alles is blijkbaar een logische verklaring.
In Oregon verdwijnt intussen een tienjarig meisje. Is zij ook een slachtoffer? Spoedig wordt echter duidelijk dat zij geen onschuldig slachtoffer is en verre van weerloos. Ongebruikelijke gebeurtenissen leiden allen naar dezelfde plaats. Zoekend naar de donkere geheimen uit het verleden ontdekt Jack dat de waarheid diepere wortels heeft dan hij ooit had durven vrezen.
Michael Marshall heeft met De indringers een fantastisch goed boek geschreven. Het is een thriller die gekruid is met een krachtig mengsel van suspense, paranoia en intelligentie. Meteen vanaf de proloog grijpt hij zijn lezer direct bij de keel. Hij creëert een beangstigend verhaal in een decor dat aan een David Lynch film doet denken. De bomen fluisteren in de wind. De opbouw van het verhaal zit zo ingenieus in elkaar dat ik bij sommige hoofdstukken de laatste paginas  heb herlezen omdat de plotwending zo onwaarschijnlijk was. Door het gebruik van soms één enkele zin doet hij zijn lezer gewoon uit zijn stoel vallen van verbazing. Het angstaanjagende spanningsveld dat hij bij zijn lezers opwekt, doet getuigen van een grote klasse.
De handelswijze van de personages klopt tot in het kleinste detail. Ze zijn volledig geloofwaardig, slim en onvergetelijk.
Marshall is een expert is het deskundig opbouwen van een verhaallijn waarin hij zijn lezer van het ene dwaalspoor naar het andere leidt. Aan het einde van het verhaal blijken dan alle puzzelstukken perfect in elkaar te passen. Top.
Het boek was voor mij lange tijd op weg om 5 sterren te verdienen, maar verloor uiteindelijk een ster door het iets mindere einde van het boek. De spanning en gedrevenheid leken uit het verhaal te verdwijnen en gaven een beetje een wrang gevoel. Toch een absolute must read voor fans van Stephen King en Dean Koontz. Twee auteurs waar Marshall in De indringers op een subtiele manier graag naar verwijst.