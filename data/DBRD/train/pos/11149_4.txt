Kookboeken moeten foto’s hebben, het liefst één per recept. Je eet tenslotte met je voornamelijk met je ogen. Toch is De Souk, ondanks het gebrek aan foto’s, in mijn boekenkast beland. Waren het de gekartelde pagina’s, het formaat of de duidelijke recepten? Geen idee maar na een aantal recepten te hebben geprobeerd is het een echte aanwinst gebleken, die in geen enkele boekenkast mag ontbreken.
De auteur Salma Hage komt uit een groot Libanees boerengezin met twaalf kinderen. Ze heeft het koken van haar grootmoeder en schoonfamilie geleerd. Na haar verhuizing naar Engeland is ze in Londen als keukenhulp begonnen en heeft zich opgewerkt tot leidinggevende kok in een groot catering bedrijf.
In De Souk vind je veel traditionele gerechten en daarnaast ook recepten voor het conserveren van voedingsmiddelen. Het boek heeft een overzichtelijke indeling om een mooie Libanese maaltijd op tafel te zetten. De recepten zijn duidelijk met de vermelding van de bereidingstijd en het aantal personen. De ingrediënten staan apart dat is handig bij het maken van het boodschappenlijstje, en de bereiding is stap voor stap beschreven. De meeste ingrediënten zijn gewoon bij de supermarkt te verkrijgen en anders wel bij Marokkaanse of Turkse speciaalzaken. Als afsluiting hebben nog een aantal gastkoks hun recepten toegevoegd.
Het is herfst en de soep van pompoen uit de oven met chilipeper en amandelen is dan ook heerlijk op een druilerige dag. De chilipeper maken hem lekker pittige en de appels en yoghurt zwakken dit weer af door hun frisheid.

Soep van Pompoen uit de oven met chilipeper en amandelen
Voorbereiding:15 minuten
Kooktijd: 45 minuten
Voor 4 personen

1 flespompoen, geschild en in blokjes gesneden
2 eetlepels olijolie, plus wat extra
1 ui, gehakt
3 tenen knoflook, uit de knijper
1/4 theelepel gerookte chilivlokken, plus extra voor garnering
1/2 theelepel komijnzaadjes
900 ml kippenbouillon
2 appels, geschild en geraspt
100 ml yoghurt, naturel
3 eetlepels geschaafde amandelen,
geroosterd zout en witte peper uit de molen  

Verhit de oven tot 190 ℃/ gasovenstand 5. Spreid de blokjes pompoen uit in een ovenschaal, sprenkel er olijolie over en zet ze 30-35 minuten in de oven.
Verhit intussen de olijfolie in een pan op laag vuur, doe er de uitjes bij en blijf 5 minuten af en toe roeren tot ze zacht zijn. Voeg de knoflook, chilivlokken en komijnzaadjes toe en laat het mengsel 2-3 minuten bakken. Giet de kippenbouillon in de pan, doe er de geraspte appel bij en breng alles aan de kook.
Haal de zachte stukjes pompoen uit de oven, doe ze in de pan en pureer de soep met een staafmixer. Roer er de yoghurt en witte peper en zout naar smaak door.
Schep de soep in warme kommen, strooi er wat geroosterde amandelen en een mespuntje chilivlokken op en zet ze direct op tafel.

Het was een makkelijk gerecht om te maken, zonder echte valkuilen. Jammer genoeg ontbreken de tips over wat erbij te serveren. Bij soep is dat niet zo moeilijk maar bij andere gerechten misschien wel handig.
De Souk is een makkelijk en veelzijdig kookboek, zeker voor de beginnende kok. Verschillende recepten zijn al door gedrongen tot mijn vaste repertoire zoals taboulé, salade met halloumi, sumak en peer. Voor alle seizoenen is er een ruime keuze aan recepten. Voor de winter staan de verschillende stoofschotels op mijn verlanglijstje.
De Souk is een opvallende verschijning tussen je ander kookboeken.