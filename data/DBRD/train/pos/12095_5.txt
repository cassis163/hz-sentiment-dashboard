Eindspel is het vierde en tevens laatste deel in een vierluik van De Noordzeemoorden.
Maud Mertens en Niels Bingsten krijgen deze keer te maken met een gruwelijke moord op een bejaard echtpaar. De lichamen zijn flink toegetakeld. Samen storten ze zich op deze zaak.
Ondertussen volgen we het verhaal verder van de hoofden die gevonden zijn in een tuin van een villa in Amsterdam-Noord
. Kyra Slagter reist af naar Londen. De seriemoordenaar die meer lijkt te weten van de verdwijning van haar zus Sarina wil met haar praten. Zal het raadsel van Sarina eindelijk opgelost worden? Kyra komt steeds dichter bij de waarheid, gevaarlijk dichtbij…

Isa Maron neemt je weer verder mee in de gebeurtenissen van De Noordzeemoorden. Moeiteloos pakken we de draad weer op en volgen we Kyra, Maud, Niels, Sarah en de andere personages in dit vierde en laatste deel van dit vierluik.
De schrijfstijl is zoals we van Isa Maron gewend zijn. Een vlotte, boeiende en beeldende schrijfstijl vertaald naar korte spannende hoofdstukken die voor iedereen goed te volgen zijn.
Ze hanteert net als in de voorgaande delen geen moeilijke zinnen en overbodige informatie. Vanaf het begin zit je weer in het verhaal gevangen en laten de gebeurtenissen je niet meer los. Het boek wegleggen is geen optie meer.
Isa Maron diept de karakters van haar personages ook nu steeds verder uit. Je ziet weer een duidelijke groei van Maud en Kyra. Ook komen we steeds meer over het meisje Sarah te weten.
Het plot is gruwelijk spannend. Het verhaal ontwikkelt zich razendsnel. Naarmate het boek vordert neemt de spanning toe en beneemt het je de adem. Alle puzzelstukjes vallen uiteindelijk op zijn plaats. Prachtig hoe de verschillende verhaallijnen met elkaar verweven zijn.
Isa Maron eindigt haar vierluik met een indrukwekkend nawoord.

‘Veel elementen in de delen van De Noordzeemoorden zijn ontleend aan de werkelijkheid, maar verder is het verhaal fictief. De meeste gruwelijkheden heb ik niet zelf bedacht. Ook die vind je gewoon in de werkelijkheid. Helaas. Mensen zijn heel goed in het elkaar onnoemelijk verdriet doen. Ik begrijp niet goed waarom dat gebeurt’, zegt ze in dit nawoord.

Met een zucht sluiten we het boek en nemen afscheid van Maud, Kyra, Niels, Sarah en alle overige personages. Personages die je stuk voor stuk in je hart hebt gesloten.
Isa Maron haar vierluik van De Noordzeemoorden schaar ik onder het kopje zeer spannende geloofwaardige thrillers.