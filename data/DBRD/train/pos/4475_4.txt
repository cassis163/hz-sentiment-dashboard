Prachtige omslag, sprekende foto’s en tekst op hoogwaardig glanspapier met een gewicht van meer dan 1100 gram: het debuut van Marit Karssens. Zij is energetisch therapeut en geeft persoonlijke sessies en workshops. Sinds 2010 staat Karssens in contact met Meester Kuthumi (spreek uit: Koothoomi), een adept uit het begin van de 19e eeuw. Dit contact gebeurt door middel van channeling. Tijdens een channeling zet Karssens haar eigen gedachten opzij, zodat ze open staat voor de boodschap van de Opgestegen Meester. Haar missie: de boodschap van Licht en Liefde uitdragen door mensen eraan te herinneren wie zij werkelijk zijn.

Het boek bestaat uit 2 delen. Het eerste deel vertelt hoe Karssen’s persoonlijke proces van channelen is ontstaan. Het is haar chronologische levensverhaal van de afgelopen 10 jaar met terugblikken op haar jeugd. Een boeiend verhaal over haar reizen, haar dilemma’s, inzichten en dromen. Het leggen van verbindingen met andere mensen en culturen is hier een thema op zich. Deel twee bestaat uit 33 channelings van de afgelopen 8 jaar met als bonus 8 extra channelings met kersttijd als thema: een boodschap van vrede en verstilling.

Hoewel het meer Karssen’s weg naar innerlijke groei en bewustzijn weerspiegelt, zou het ook, wanneer je ervoor open staat, jouw verhaal kunnen zijn. Elke channeling raakt weer een diepere laag van je bewustzijn aan. Gaandeweg leer je dat naast het leven in deze wereld, er ook nog een andere werkelijkheid bestaat.

De channelings kunnen ook gebruikt worden als een orakel. Zorg dat je goed geaard bent en kies willekeurig een channeling uit. Je kunt vooraf een vraag stellen, intuïtief een keuze maken en je onderdompelen in een liefdevol antwoord. Krijg je niet meteen waar je op gehoopt had, luister dan naar je dromen.

Als bonus krijgen we nog enkele vragen over: Een Cursus in Wonderen (ECIW), syndroom van Down, lichtcoderingen, de 5e dimensie (dimensie is een staat van bewustzijn), trillingsniveau aarde en zelfdoding. En als laatste de grote vraag: hoe houden wij -daar waar de grote gebeurtenissen op wereldniveau elkaar snel opvolgen- de moed erin? Kuthumi geeft ons wijze en liefdevolle boodschappen.

Licht-ingevingen is helder geschreven en ondanks dat channeling veelal moeilijk te bevatten is, wordt dit boek nergens vaag of zweverig.