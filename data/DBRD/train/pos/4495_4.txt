Voor fans van George R.R. Martin was het heugelijk nieuws toen bekend werd dat er een nieuw boek uit zou komen. Het bleek echter niet te gaan om het vervolg in de Het lied van ijs en vuur serie, maar om een losstaand deel over het huis Targaryen. Wie zich over deze teleurstelling heen kan zetten, wacht echter een fascinerend boek.

Vuur & bloed start vanaf het moment dat het huis Targaryen zich op Drakensteen vestigt, zo’n 300 jaar voor Het lied van ijs en vuur zich afspeelt. Aegon, ook wel bekend als de veroveraar, neemt de koninkrijken van Westeros over en weet deze als eerste tot één geheel te smeden. Hij bouwt ook de ons inmiddels welbekende IJzeren Troon. Het behouden van deze troon blijkt ook nu al niet zo eenvoudig en er volgen heel wat intriges, familievetes en veldslagen. Het verhaal eindigt met koning Aegon de derde. Vuur & bloed zal een tweeluik worden en de volgende koningen zullen dus in het tweede deel aan bod komen.

De schrijfstijl in Vuur & bloed is even wennen, want het is niet zozeer als een verhaal geschreven, maar als een door een aartsmaester opgetekende geschiedenis. Het leest dus ook als een geschiedenisboek, zij het dan een heel toegankelijk exemplaar. Martin geeft de geschiedenis met ontzettend veel details weer, alles lijkt goed doordacht, en ook voor fans die al meer over de achtergronden weten is er weer wat nieuws te ontdekken. Een aantal hoofdstukken zijn wat langdradig, maar over het algemeen weet Martin de lezer te boeien met alle intriges, draken en veldslagen.

Een nadeel is dat er soms een enorme opsomming van namen over de lezer heen wordt gegoten. Het is hierdoor in verschillende hoofdstukken een behoorlijke opgave om alle personen uit elkaar te houden. Daarbij komt dat als een lezer niet bekend is met Het lied van ijs en vuur, het helemaal lastig wordt om alles goed te volgen. Alle bekende huizen uit deze serie komen namelijk ook weer terug in Vuur & bloed en worden wel min of meer bekend verondersteld. Bovendien is het veel interessanter om de voorgeschiedenis te lezen, als je weet wat er daarna zal gebeuren. Dit boek is dus vooral boeiend voor de fan.

Het boek bevat meer dan 80 zwart-wit illustraties, vaak paginagroot, van Doug Wheatley. Dit zijn prachtige tekeningen en een fantastische aanvulling op het verhaal. Net als het verhaal zijn de tekeningen gedetailleerd. Ze weten de sfeer van het verhaal ook goed neer te zetten.

Met Vuur & bloed heeft Martin de boeiende geschiedenis van de Targaryens neergezet die nieuwsgierig maakt naar het volgende deel. De vorm waarin het boek gegoten is, is verrassend, maar toch zeer goed leesbaar. De vele namen in het boek maken het wel soms lastig om alles goed te blijven volgen en maken ook dat het verhaal meer geschikt is voor de lezer die al bekend is met Martins andere boeken. Het verhaal krijgt drie sterren, dankzij de fantastische tekeningen krijgt het Vuur & bloed een extra ster.