In Boston worden vier leden van een gezin vermoord. Het leven van één van hen, de vader, hangt aan een zijden draadje. Alles wijst erop dat de vader zijn gezin heeft vermoord en daarna zelfmoord heeft proberen te plegen. Rechercheur D.D. Warren denkt echter dat er meer aan de hand is.

Danielle Burton is verpleegkundige op de gesloten kinderpsychiatrie afdeling. Ze heeft passie voor haar werk, want zelf weet ze maar al te goed hoe het is om met een verschrikkelijk trauma te moeten leven. 25 jaar geleden heeft haar vader haar moeder, broer en zus vermoord, waarna hij zelfmoord heeft gepleegd. Danielle blijft nog altijd geobsedeerd met de vraag, waarom haar vader haar gespaard heeft.

Als blijkt dat er een connectie is met de psychiatrische afdeling en de moord van het gezin, gaat D.D. samen met haar team op zoek naar aanwijzingen. De moord lijkt namelijk overeenkomsten te vertonen met de moord op de familie van Danielle. Hierdoor wordt Danielle gedwongen om haar gruwelijke verleden onder ogen te komen en is haar nachtmerrie nog niet over.

Spaar het meisje is het vierde deel in de reeks over rechercheur D.D. Warren. Lisa Gardner heeft een prettige en vlotte schrijfstijl. Haar boeken zijn een aanrader voor degene die houden van schrijvers als Tess Gerritsen en Karin Slaughter. Spaar het meisje is angstaanjagend realistisch geschreven. De gebeurtenissen op de afdeling kinderpsychiatrie zijn aangrijpend en je leeft mee met de kinderen, maar ook met de ouders die niet weten hoe ze met hun kind om moeten gaan of hoe ze hem of haar kunnen helpen.

Van begin tot eind is dit een zeer spannend boek, met de nodige plotwendingen. Je blijft namelijk tot aan het einde afvragen wie het gedaan heeft en wat de connectie is met het verleden van Danielle. Kortom Lisa Gardner moet je lezen!