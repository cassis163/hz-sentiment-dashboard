OVER DE INHOUD
De vlinder op de cover neemt je mee door twaalf persoonlijke verhalen, die op passende wijze vergezeld worden door illustraties van de natuur en dieren. De waargebeurde verhalen worden afgewisseld met gedichten.

Elk persoonlijk verhaal sluit met adviezen.

Het boek sluit met een aantal pagina’s met vragen en ruimte om deze zelf te beantwoorden.
Hierdoor krijg je inzicht in jouw behoefte en geef je zelf antwoord op de vraag wat je kunt doen om het verlies te accepteren en het een plaats te geven, zodat het draaglijker wordt en je verder kunt met je leven, zij het op een andere manier.

‘Praten is fijn, maar soms is stilte prettiger.’

Niet voor alle verlies dat doorgaans pijn, verdriet en machteloosheid met zich meebrengt, bestaat een oplossing. Dagelijks krijgen mensen hiermee te maken. We staan er niet altijd bij stil totdat het jezelf overkomt of iemand in de naaste omgeving ermee te maken krijgt.

‘Een ziekte is een armoede, maar aan de ander kant heeft het me ook rijkdom gegeven.’

Wat doet verlies met mensen? Maakt het ons tot iemand anders? Kun je er ziek van worden?
Kun je je voorbereiden op verlies? Of komt het altijd toch nog onverwacht?
Kan de dood een verlossing zijn?
Hoe gaan we met verlies om?

Iedereen doet dit op zijn eigen manier en heeft zijn eigen behoeftes. Als een ouder achterblijft met kinderen, dan moeten deze opgevangen worden en ze moeten doorgaan voor de kinderen. Vaak komen ze niet aan hun eigen gevoel van verdriet en rouwen toe. Sterk moeten zijn tijdens het ziekbed van de partner en troost bieden aan de kinderen. Maar wie troost hen?

‘Dood is een onderdeel van het leven.’

Mee- en inleven, praten, mensen om je heen hebben kunnen een steun zijn en bieden troost. In het boek wordt op twee bladzijden aandacht besteed in welke vormen troost er kan zijn.

MIJN MENING
De hartverscheurende persoonlijke verhalen in dit boek raken diep. Ze laten zien wat er vooraf gaat en wat erna komt, als een dierbare overlijdt. Maar ook wat het met iemand doet als de dood plots komt, jij je werk of gezondheid verliest of je huisdier overlijdt.
De verhalen door ‘gewone’ mensen geschreven, zijn herkenbaar en kunnen troost bieden. Ze tonen dat we moediger zijn dan dat we denken en laten zien, dat mensen na verlies, er vaak sterker uit- en terugkomen. En dat het mogelijk is om een hernieuwde verzoening met het leven aan te gaan.
Troost biedt een mogelijkheid om verdriet te delen en kan een gevoel van saamhorigheid geven. Troost hebben we op z’n tijd allemaal nodig.
De auteur heeft door deze verdrietige, dappere en inspirerende verhalen samen te brengen, dit boek tot een waardevol geheel gemaakt. Ze laat hiermee zien, dat zelfs na de meest donkere periode de zon weer kan gaan schijnen.
De illustraties maken dit boek minder droevig.
Heel veel respect voor de twaalf moedige en positief ingestelde mensen die hun verhaal met ons lezers wilden delen. Ze bieden een bron aan inspiratie en troost. Dank jullie wel!
Het doel van de auteur om dit boek samen te stellen, om lotgenoten te helpen, inzicht te geven, te steunen of troost te bieden is zeker gelukt.
Dit boek is compleet voor een ieder die te maken heeft of krijgt met verlies en op zoek is naar troost.
Conclusie: Het leven na verlies zal nooit meer hetzelfde zijn, maar daardoor hoeft het niet minder mooi te zijn.
‘Gun elkaar de ruimte en de tijd.’

5*****