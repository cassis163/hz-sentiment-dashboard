Het boek Nachten in New York is het eerste deel in de Veel liefs uit Manhattan-serie. Paige raakt haar baan kwijt en samen met haar twee beste vriendinnen wil ze nu haar droom waar gaan maken: het opzetten van haar eigen evenementenbureau. Dit gaat helaas wel gepaard met wat opstartproblemen en tegen haar zin in vraagt Paige hulp aan de beste vriend van haar broer: Miljonair Jake Romano. Probleem is wel dat ze al jaren verliefd op hem is en haar uiterste best moet doen om dat te verbergen.

ICT-miljonair Jake heeft een reputatie als hartenbreker en heeft daarom aan de broer van Paige moeten beloven nooit iets met zijn kleine zusje te beginnen. Als hij maar vaak genoeg herhaalt dat ze nog steeds dat kleine zusje is gaat hij het misschien zelf geloven, want hij kan nergens anders aan denken dan aan Paige.

Ik las Nachten in New York echt heel snel uit. Dit was voornamelijk te danken aan de heerlijke schrijfstijl van Sarah Morgan. Ze schrijft namelijk enorm beelden en daardoor waande ik mezelf ook echt in New York. Het verhaal is dan misschien wel enigszins voorspelbaar, het is tenslotte een feelgood, maar blijft wel tot de laatste bladzijde boeiend.

Het hele boek lang is de spanning tussen Paige en Jake voelbaar en ik merkte dat ik ook enorm met de personages mee ging leven. De personages worden namelijk allemaal goed en uitgebreid beschreven, waardoor ik zelfs van de bijpersonages een heel goed beeld kon vormen. Paige is iemand waar ik mezelf op sommige momenten goed in kon herkennen en stiekem werd ik tijdens het lezen zelf ook een beetje verliefd op Jake.

Nachten in New York is een feelgood die perfect is om te lezen in de zomer. Een niet al te moeilijk verhaal, wat enigszins voorspelbaar is, maar daarom niet minder leuk om te lezen. De schrijfstijl van Sarah Morgan is heel beeldend, waardoor de sfeer van New York perfect overkomt, en lees lekker snel.