In dit boek worden de levens van de drie zussen van Vincent van Gogh uiteengezet aan de hand van hun bewaard gebleven correspondentie. Ook de andere gezinsleden komen in meer of mindere mate aan bod. Er wordt voldoende achtergrondinformatie geleverd om een duidelijk beeld te scheppen van de tijd waarin alles zich afspeelt, namelijk de tweede helft van de negentiende eeuw. Het boek is rijkelijk geïllustreerd met zo wel zwart-wit afbeeldingen tussen de teksten door, als gekleurde afdrukken in het middenkatern. Achter in het boek zijn de stambomen van de families Carbentus en Van Gogh opgenomen.

In het begin van het boek komt er een enorme hoeveelheid informatie op de lezer af, wat de vaart van het lezen niet ten goede komt. In de loop van het boek worden de gebeurtenissen in de levens van de zussen met meer diepgang uiteengezet en leest het verder als een roman. De levens van de zussen worden niet elk apart beschreven, maar in chronolische volgorde en dit komt de leesbaarheid en het besef van het tijdsverloop sterk ten goede.

Het taalgebruik komt soms wat gekunsteld en archaïsch over, maar dit harmonieert wel met de schrijfstijl die in de briefwisseling van de familie Van Gogh gehanteerd wordt. Door het veelvuldige citeren uit de brieven krijgt de lezer een intieme inkijk in de persoonlijke beleving en gedachtengangen van de zussen en andere familieleden. De familieperikelen komen hierdoor echt tot leven.

‘De zussen Van Gogh’ is een familiekroniek in romanvorm verteld tegen de achtergrond van het roerige fin de siècle. Zeer aan te raden voor liefhebbers van historische non-fictie. Ook voor liefhebbers van Vincent van Gogh kan dit boek zeer interessant zijn, want het biedt een blik op het familieleven waarin de schilder is opgegroeid en de relaties tussen hem en zijn familieleden.