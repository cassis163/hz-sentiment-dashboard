In het leuke prentenboek Op zoek naar het begin nemen de vriendelijke ridder Pepijn en zijn trouwe viervoeter net een aangenaam verfrissend bad in een meer. Dan bedenkt Pepijn zich ineens dat hij geen handdoek bij zich heeft. Gelukkig ontdekt hij een lap stof in de struiken waar hij zich prima mee af kan drogen. Hij besluit de lap terug te brengen naar de eigenaar, maar er lijkt geen einde aan de meter lange lap te komen. Onderweg blijken diverse mensen dankbaar gebruik te maken van de stof. Dan ziet hij een huilend meisje, zou zij weten van wie de stof is?

De sfeervolle prenten in dit vrij grote boek doen een beetje nostalgisch aan, maar wat wil je met een heuse ridder en een echte prinses. Tekst en afbeeldingen passen dan ook prima bij elkaar. Het eenvoudige beschreven verhaal is grappig en eindigt met een originele wending. Heerlijk sprookjesachtig boek dat zowel bij jongens als meisjes in de smaak zal vallen. Fijn voorleesverhaal.