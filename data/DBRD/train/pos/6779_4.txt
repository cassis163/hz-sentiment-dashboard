Iedereen kent wel “De Schreeuw” van de Noorse schilder Edvard Munch.
Maar weet je ook welke persoon er achter deze artiest schuilt?
Ben je daar benieuwd naar, dan neemt Steffen Kverneland je in zijn boek mee op een boeiende ontdekkingstocht. Met zijn bijna 300 bladzijden tellende striproman over zijn beroemde – of moet ik eerder zeggen: beruchte – landgenoot, heeft hij een heuse krachttoer geleverd. Maar liefst 7 jaar heeft het geduurd alvorens dit titanenwerk voltooid werd.

Verwacht je niet aan een mooie chronologische biografie.
Soms wordt er een hele periode uit het leven van Munch toegelicht, maar dan komen er plots een aantal anekdotes aan bod die niet helemaal in de lijn liggen van het voorgaande.
Hierbij komen er heel wat personages uit zijn entourage voorbij.
Hoewel dit het geheel wel boeiend maakt, zorgt het er ook voor dat het boek behoorlijk vermoeiend is en dus niet echt geschikt om in 1 keer uit te lezen.

Deze stripbiografie is op verschillende vlakken opmerkelijk.
Allereerst is het uitsluitend gebaseerd op citaten, brieven, dagboeken, notities, tekeningen, grafieken en schilderijen. Hiervoor heeft Kverneland dus massa’s materiaal moeten doorspitten. Wat meteen verklaart waarom hij zo lang aan dit boek gewerkt heeft.
Bovendien wisselt Kverneland af tussen heel wat verschillende tekenstijlen: van kubistische cartooneske weergaven van Munch en zijn omgeving tot zeer realistische tekeningen. Allen vormen ze een weerspiegeling van het veelzijdige talent van deze tekenaar.
Heel interessant is ook de verwerking van vele kunstwerken van Munch in het getekende verhaal. Zo kom je niet alleen heel wat te weten over zijn schilderijen en etsen, maar ook over zijn leven, zijn omgeving en zijn drijfveren.

Kort samengevat is deze graphic novel een leerrijke en afwisselende kennismaking met een bekende kunstenaar waar de meesten onder ons toch niet echt zo veel over weten.