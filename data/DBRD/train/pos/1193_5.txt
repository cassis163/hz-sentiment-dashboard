Handboek voor Natuurwandelingen. Deze titel dekt de lading natuurlijk al en laat weinig aan de verbeelding over. Koos Dijksterhuis neemt de lezer mee door twaalf verschillende Nederlandse landschappen. Dit is een greep uit de landschappen die Nederland te bieden heeft én per landschap beschrijft Dijksterhuis ook maar één gebied. ‘In mijn gebiedskeuze heb ik me enorm ingehouden.’ schrijft hij dan ook in zijn inleiding. ‘Ik streef ook geen volledigheid na, maar variatie.’
Koos Dijksterhuis combineert schrijven met zijn liefde voor natuur. Hij studeerde Biologie en Sociologie in Groningen. Hij schrijft een dagelijkse column over natuur in het dagblad Trouw, en hij is columnist van Bionieuws en Vroege vogels. Naast boeken en columns schrijft Dijksterhuis ook korte verhalen en gedichten.
Elk hoofdstuk begint met een zelfgetekend kaartje van het beschreven gebied en de uitgestippelde wandelroute, en eindigt met de vermelding van hoeveel kilometer en hoeveel stappen Dijksterhuis heeft afgelegd op deze route. Van ‘Strand en duin’ tot ‘Kwelder’ worden de natuur, de dieren, en de planten uitvoerig beschreven.
De weetjes over de fauna en flora van de verschillende gebieden, evenals de geschiedenis van het landschap en zijn inwoners, vliegen je als het ware om de oren! Je valt van de ene verbazing in de andere. Dieren waar je nog nooit van hebt gehoord (misschien ten onrechte), planten waarvan de namen zodanig op je verbeelding inspelen dat je ze móet opzoeken op internet, gebieden die prachtig beschreven worden zodat je bijna in de auto stapt om er meteen heen te rijden. Dijksterhuis weet de lezer te boeien. Hij neemt je mee, stap voor stap, als een ouder die een kind vasthoudt aan de hand, om Nederland (opnieuw) te ontdekken. De schrijfstijl is vlot en het boek is, ondanks de vele natuurtermen en dier- en plantennamen die je misschien niet kent, makkelijk leesbaar. Je wordt nieuwsgierig. Je wil er zelf heen. Je verruimt je wereld door dit boek. Dit is genieten met en van de natuur in optima forma!