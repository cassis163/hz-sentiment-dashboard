De hoofdrolspelers in dit dikke boek zijn Colomba en Dante. Beiden hebben traumatische ervaringen gehad in het verleden en beiden worden langs een niet officiële weg betrokken bij de moord op een moeder en ontvoering van haar zoontje. Juist door hun verleden raken zij beiden geïntrigeerd door deze moord en ontvoering en naarmate het verhaal vordert, raken zij steeds meer overtuigd van hun hypothese. De autoriteiten stellen dit echter niet op prijs, maar waarom? Zijn er misschien meer belangen in deze zaak? Wie kan je nog vertrouwen? Het staat in ieder geval vast dat Colomba en Dante flink tegen gewerkt worden in hun onderzoek om de waarheid boven tafel te krijgen.
Ondanks dat het een flinke pil is, houdt het verhaal je tot het laatste moment op het puntje van je stoel. In het begin denk je te maken hebben met een ‘gewone’ moordzaak en ontvoeringszaak, maar het gaat veel dieper. Het is zeker ook een politiek actueel onderwerp over wantrouwen in autoriteiten en complot theorieën.
Ik vond het fascinerend om te lezen en het is zeker een boek wat nog langere tijd in je hoofd blijft hangen.