Dit boek speelt zich af in Primoria, een wereld met 8 koninkrijken. Vier Seizoen koninkrijken en vier Ritme koninkrijken. Het boek volgt de 16-jarige Meira, een van de overgebleven rebellen. De rebellen zijn ontsnapt toen Angra, dictator van het Lente koninkrijk, Winter binnenviel en overnam. Samen zetten ze alles op alles om hun koninkrijk terug te winnen en Angra van zijn troon te stoten.

Een van de rebellen is Mather, zoon van de gedode koningin van Winter en nu dus de koning van Winter. Mather is alles. Het magische medaillon van Winter is gebroken en de overgebleven winterianen zetten alles op het spel om het medaillon terug te krijgen. Mather is de enige die een erfgenaam kan produceren die het gebroken medaillon kan hanteren. Dit moet namelijk een vrouw zijn. Ondanks de gevoelens die Meira heeft voor Mather weet ze dat ze nooit goed genoeg zal zijn voor Mather.

Het boek begint met een tweestrijd tussen Mather en Meira in het rebellenkamp. Meneer vindt dat Meira niet sterk en goed genoeg is om op missies te gaan en Meira wil bewijzen dat ze dit wel is. Helaas verliest ze het gevecht en moet ze tot haar grote ergernis weer in het kamp blijven terwijl de rest zijn leven riskeert voor Winter. Alles wat Meira wil is strijden voor Winter. Iets betekenen, een verbinding voelen met Winter. Toen ze ontsnapte uit de klauwen van Angra was ze maar een baby en de verhalen van de rest van de rebellen zijn de enige echte verbinding die ze met Winter heeft.

Meira is een kickass chick. Ze vecht, is sterk en wil niet in het kamp zitten. Ze gedraagt zich als een krijger en is ook een krijger. Haar kracht komt voort uit ijzeren wil en het besef dat ze samen met de 7 andere rebellen, de enige hoop is voor de gevangen Winterianen die tot slaaf zijn gemaakt en zich bevinden in het Lente koninkrijk.

Het boek is geschreven vanuit haar oogpunt en actie wordt goed afgewisseld met haar eigen emoties en gedachten daarbij. Van de andere rebellen zijn Mather en Meneer het meest aanwezig in haar leven. Meneer fungeert als een soort vaderfiguur en Mather is een onmogelijke liefde.

Magie komt eigenlijk mondjesmaat voor. De magie die elk koninkrijk bezit heeft een vreemd effect. Het beïnvloed het hele volk van dat koninkrijk en waar de koninkrijken het gebruiken om de talenten en mogelijkheden van hun burgers te versterken, gebruikt Angra het om zijn volk te onderdrukken. Ik zelf vond de magie in het boek een beetje slap.

Er zit geen nare love triangle in! Hoera! De liefdesverhoudingen in dit boek zijn heel realistisch maar voeren absoluut niet de boventoon. Het gaat om hoe Meira de beste rol voor het koninkrijk kan vervullen en niet om zoetsappige liefdevolle gevoelens. Als je niet van love triangles houdt kun je je hart ophalen bij dit boek!

Tegen het einde van het boek zit een heftige plottwist waardoor je razendsnel door het einde heen leest. Ik zag hem aankomen maar stond toch in mijn woonkamer te springen toen het daadwerkelijk gebeurde! “Ik wist het, ik wist het, ik wist het!!!” roepend.

Je gaat van Meira houden. Haar kracht en persoonlijkheid zullen iedereen aanspreken die niet van zeurende, mooie jurken dragende, preppy meisjes houden. Haar dilemma’s zetten je aan het denken en hoe ze omgaat met de obstakels die ze tegen komt is bewonderenswaardig. Lezers van Hof van Doorns en Rozen en Throne of Glass, zoek niet verder, lees deze serie. Dit boek is absoluut een aanrader!