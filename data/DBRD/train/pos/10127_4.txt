In 'Blind date' zet Marelle Boersma de lezer rechtop van nieuwsgierigheid.
Wat is er gebeurd met Moon in die bewuste nacht in november? Daar kom je niet meteen achter, de auteur laat je in spanning achter na een spannende proloog.
In het begin van het boek gaat het er daarna vrij gemoedelijk aan toe en op deze manier leer je de drie personen die het verhaal van Moon vertellen beter kennen... althans, dat denk je.

De knappe opbouw en meeslepende wijze van beschrijven zorgen er voor dat je in het verhaal van Moon gevangen blijft.
'Het was november. Een koude wind blies over de stille straten in het centrum. Ze schold zichzelf de huid vol dat ze voor mooie kleding in plaats van voor iets warms had gekozen. De kille wind ging moeiteloos door haar dunne spijkerjasje heen waar slechts een hemdje onder zat. Er was niemand op straat en ze neuriede mee met het liedje dat in haar hoofd was blijven hangen.
I will follow you.
Follow you, where ever you may go.'

De terugkijkjes naar het verleden leveren geen duidelijke antwoorden op maar zorgen er wel voor dat je de betrokkenen niet meer sowieso gelooft. Zoals je zult zien zorgen de verschillende perspectieven voor heel verschillende beschrijvingen van de personen en hetgeen gebeurd is. Je vraagt je af wie de waarheid vertelt? Je zult ook een van de hoofdpersonen daadwerkelijk op een leugen kunnen betrappen.

Het verhaal is goed opgebouwd, zo goed zelfs dat de spanning op plaatsen te snijden is, daarna een beetje afzwakt naar een kabbelend gedeelte dat ook veel vraagtekens oproept voor de lezer. Om opnieuw nieuwsgierigmakend en beklemmend terug te komen. Al snel worden je de gevaren van internetdating duidelijk.
Boersma heeft bovendien met de totaal onverwachte ontknoping in 'Blind date' gezorgd voor een heerlijke thriller met hier en daar een erotische scene die helemaal past op die plek in het verhaal.

Ik kan niet anders zeggen dan: 'Graag gelezen'!