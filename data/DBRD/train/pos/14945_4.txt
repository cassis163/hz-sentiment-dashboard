Het Leger van de Duisternis is de opvolger van De Wraak van de Kroonprinses en De Rebellen van de Koning. Het is het derde en laatste boek in deze serie van Morgan Rhodes. Ook in dit boek blijft de Bloedkoning zijn zoektocht naar de vier kristallen verder zetten.

Het Leger van de Duisternis vangt aan op het slagveld nadat de rebellen zijn verslagen. Prinses Cleo is na haar gedwongen huwelijk met prins Magnus vastbeslotener dan ooit om de hebberige koning uit te schakelen. Intussen blijken prinses Lucia's krachten alsmaar toe te nemen. Dit ziet koning Gaius natuurlijk graag gebeuren, maar het zorgt er ook voor dat prinses Lucia extra op haar hoede is. Koning Gaius blijkt echter niet de enige te zijn die uit is op alleenheerschappij. In het verhaal maken we als snel kennis met prins Ashur en prinses Amara, die hun eigen plannen hebben om de magie van het verwantschap te bekomen. Wanneer de mysterieuze Alexius echter opduikt en beweert het geheim van Lucia’s krachten te kennen, ziet koning Gaius dit als een geschenk uit de hemel en als zijn kans op de overwinning. Maar is Alexius wel te vertrouwen? Het wordt een harde strijd om de magie van het verwantschap en de heerschappij, waarin er veel leugens en geheimen onthuld worden en er ook een aantal verrassende wendingen plaatsvinden.

In het derde boek komt er een aantal nieuwe personages aan bod die elk met hun eigen karakter zorgen voor een meerwaarde aan het verhaal en tal van nieuwe wendingen. Zo hebben we bijvoorbeeld prinses Amara, die een nogal tactloze verleidster blijkt te zijn of haar broer prins Ashur die erg manipulatief uit de hoek kan komen. Zij zijn dus eveneens uit op de magie van het verwantschap. Ook duikt plots Alexius op die omwille van zijn eigen missie een pact aangaat met Jonas Agallon en beweert het geheim te kennen om Lucia te leren omgaan met haar krachten. Zoals we gewoon zijn van Morgan, zijn ook in dit boek haar personages goed ontwikkeld en komt hun karakter voor de lezer duidelijk naar voor. De vele personages in het verhaal en de diverse verhaallijnen die door elkaar lopen, zorgen er wel voor dat het niet altijd even simpel is om mee te zijn met het verhaal. Zeker wanneer je de vorige boeken nog niet gelezen zou hebben, is het aan te raden dit toch eerst te doen. Het boek is wel erg goed geschreven en leest zeer vlot, waardoor alles begrijpbaar naar voren wordt gebracht.

Tijdens het lezen heb je echt het gevoel in het verhaal te zitten en je helemaal in die andere wereld te bevinden. Het is fijn dat Morgan Rhodes dit gevoel ook in haar derde boek creëert bij de lezer. Het boek eindigt met een fantastische cliffhanger, waardoor je als lezer eigenlijk nog een vierde boek zou willen lezen van deze reeks. Zeker een aanrader om eens te lezen dus!