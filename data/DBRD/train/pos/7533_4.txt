Anne Kendall is een Amerikaanse architectuurhistorica die door haar opdrachtgever, een rijke Jood, gevraagd wordt om op zoek te gaan in Londen naar voorwerpen afkomstig van de Tempel van Salomon. Deze voorwerpen zouden in de 16de eeuw verloren zijn gegaan. Anne krijgt bij haar zoektocht hulp van Geoff Harris een TV reporter. De zoektocht loopt niet van een leien dakje. Ze worden tegengewerkt en krijgen hulp uit het verleden. Codes moeten gezocht en gebroken worden. Kunnen ze de voorwerpen terugvinden die al 5 eeuwen zoek zijn?
De cover is meteen raak. Op de cover staat een afbeelding van De Davidsster en een Hebreeuwse tekst die doen vermoeden dat het over het Joodse geloof gaat. Op de achtergrond staat ook een klooster of kerkgebouw en de tekst die iets zegt over het Christendom. De titel die iets zegt over een code en de tekst geheime code. Dus dit wordt puzzelen. Alleen door deze cover te bekijken wordt je op verschillende manieren geprikkeld.
Dit is een heel knappe historische thriller. Beverly Swerling heeft heel wat research gedaan voor het boek en dat zie je er ook aan. Het is een fictief boek met heel wat correcte historische feiten in, doet toch denken aan Dan Brown.
De hoofdpersonages worden mooi in beeld gebracht, zowel de personages uit het heden als het verleden. Ze zijn zeer tastbaar en echt beschreven.
In het boek spring je regelmatig van het heden naar de 16de eeuw. De twee personen uit het verleden bevinden zich in een soort wachtkamer. Ze bevinden zich niet meer in de reële wereld en ook nog niet in het hiernamaals. Ze hebben nog iets goed te maken en ze helpen Anne. Een stukje paranormale dat aan bod komt.
Voor de mensen die op zoek zijn naar een romantische invalshoek, die is er ook. Anne die worstelt met haar verleden als alcoholiste wordt verliefd op Geoff die ook al heel wat meegemaakt heeft.
De puzzelaars onder ons kunnen mee de codes breken. Het zit vernuftig in mekaar.
Het plot is goed opgebouwd en je hebt als lezer absoluut geen idee waar het naartoe gaat. Maar dat hoeft ook niet. Je kabbelt mee in het verhaal en de spanning wordt stelselmatig opgedreven tot het hoogtepunt. Daarna komt een geleidelijke afbouw en het verhaal is mooi rond.
Je wordt als lezer geslingerd tussen heden en verleden, tussen Jodendom en Christendom, tussen waarheid en bedrog, tussen het reële en het paranormale, tussen liefde en twijfel. Echt alles komt aan bod in het boek. Het blijft niet op één plaats steken maar omvat alles.