Blossom Books wil met dit boek duidelijk maken dat het eigenlijk belachelijk is dat heteroseksualiteit de standaard is en dat, als je lesbisch, homo of bi of iets anders bent, uit de kast moet komen. Waarom hoef je als hetero niet uit de kast te komen? Dat slaat toch eigenlijk nergens op?

‘Simon vs de verwachtingen van de rest van de wereld’ wordt geleverd met twee verschillende covers en een ISBN. Hiermee wil Blossom Books uitdragen dat het niet uit maakt wat voor jasje het heeft, het gaat om de inhoud. Naast verschillende covers heeft Blossom Books ook nog iets tofs: ze hebben een canvas tas ontworpen. Zo kun je aan de hele wereld laten zien dat het je niets uit maakt wat de geaardheid van andere mensen is.

Over de vooroordelen van anderen, daar draait het ook om in ‘Simon vs de verwachtingen van de rest van de wereld’. Simon is zestien en homo. Hij is nog niet uit de kast gekomen en heeft via e-mail contact met een jongen. Hij wordt langzamerhand verliefd en samen worstelen ze met de vraag hoe, wanneer, maar vooral waarom ze uit de kast moeten komen.

‘Simon vs de verwachtingen van de rest van de wereld’ is een young adult, maar voelt niet zo. Ja het gaat over Simon die zestien jaar is, maar de problemen waar hij mee worstelt zijn niet perse leeftijdsgebonden. Ik werd eigenlijk zelf een beetje verliefd op Simon, ik wilde meerdere malen in het boek duiken en hem vertellen dat het wel goed kwam. Maar dat niet alleen, ik wilde ook weten wie Blue was. Ik herkende me niet in Simon wat betreft zijn geaardheid, maar het ‘in de groep’ horen, op welke manier ook, kwam me wel bekend voor. En dat maakt het boek herkenbaar, voor iedereen. Ga dat dus gewoon lezen en strijd mee voor diversiteit.