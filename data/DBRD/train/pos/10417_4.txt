(Anders)Roslund en (Stefan)Thunberg, de eerste heeft al een aantal thrillers op zijn naam staan.
De tweede is scenarioschrijver. Samen schreven zij het boek Made in Sweden dat enige tijd geleden verscheen.


De drie broers Leo, Felix en Vincent bedenken op een dag een plan, zodat ze nooit meer geldzorgen zullen hebben. Niet veel later wordt dit alles werkelijkheid wanneer ze hun plan ten uitvoer brengen. De broers gaan samen met hun jeugdvriend Jasper de geschiedenis in als plegers van de grootste reeks bankovervallen aller tijden. Bijzonder detail is ook nog eens dat het allemaal waargebeurd is.

Made in Sweden is een bijzonder boek, het is geen standaardthriller. Het is een boek over een hechte familie. Drie broers die een enorm sterke band hebben en opgroeiden met een liefhebbende moeder en een vader die geweld niet schuwde. Een dikke pil van 729 pagina’s.
Kan een boek dat zo dik is spannend en boeiend zijn? Ja, absoluut! Van de eerste tot de laatste bladzijde. Dit boek is zo geweldig mooi en goed geschreven dat je jezelf er in zult verliezen en het je zo nu en dan de adem zal benemen. In verschillende delen neemt het boek ons mee in het heden en verleden en komen we steeds meer te weten over de broers hun gedrevenheid en de familiebanden waar de spanning zo nu en dan te snijden is. Natuurlijk beleven we ook samen met hen een golf van bankovervallen, die je op het puntje van je stoel doen zitten. En dan niet alleen de uitvoering ervan, maar ook de voorbereidingen vooraf.
En dan is er nog de rechercheur John Broncks, die in zijn loopbaan al vele zaken voorbij heeft zien komen, maar niet één zo verbijsterend als deze.

Dit boek is werkelijk waar smullen, als je er éénmaal in begonnen bent wil je alleen nog maar doorlezen en ben je blij dat als je de eerste 100 pagina’s gelezen hebt, je er nog ruim 600 tegoed hebt.
Een boek dat alles om je heen doet vergeten en film-waardig is. Het is dan ook niet zo gek dat Hollywood al snel op de loer lag en de filmrechten verkocht zijn aan Dreamworks van Steven Spielberg.
Ik kijk er naar uit, net als naar een volgend boek van dit fenomenale duo!

★★★★½