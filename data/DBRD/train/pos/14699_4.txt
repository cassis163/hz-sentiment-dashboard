Een mooi boek met twee prachtige verhaallijnen.
Enerzijds is er het verhaal van Nour. Zij woonde tot de dood van haar vader in New-York en kende enkel deze maatschappij. Haar moeder beslist om Amerika te verlaten en terug te keren naar Syrië, en meer bepaald naar Homs. Dit land en deze stad is volledig nieuw voor Nour. Zij ondekt stapje bij stapje deze stad en haar nieuwe thuisland. Evenwel is haar geluk van korte duur. Er heerst een burgeroorlog en wanneer Homs onder vuur wordt genomen, moet Nour en haar familie op de vlucht en op zoek naar een beter leven.
Anderzijds is er het verhaal van Rawiya, een meisje dat verkleed als jongen meereist met de grote Al- Idrisi, geleerde en kaartenmaker van beroep. Hier beschrijft de auteur de reis die zij ondernemen. Deze reis is niet zonder gevaar.
Mooi aan dit deel is de beschrijving van de oude wereld, van de steden rond de Middellandse zee.
Dit verhaal zit verweven in het verhaal van Nour.
Nour kende dit verhaal van haar vader en vertelt het zelf verder in haar verhaallijn.
Uiteindelijk is het mooi dat Nour en haar familie dezelfde reis maken als Rawiya.
Beiden verhaallijnen worden afwisselend verteld.
Hoofdfiguur Nour kent geen Arabisch in tegenstelling tot haar zussen. Beetje bij beetje maakt zij zich de taal wat eigen. Zij heeft echter een andere gave, zij denkt in kleuren en uiteindelijk helpt dit gegeven haar naar de juiste plaats te komen.
De auteur heeft een prachtig debuut geschreven.
Zij heeft een vlotte, verhalende en beschrijvende schrijfstijl.
Eén minpuntje is het vele gebruik van Arabische woorden. Deze maken het lezen soms wat ingewikkeld, maar voorts geen enkele afbreuk aan dit mooie boek.
Als lezer ervaar je zowel de reis van Nour als van Rawiya. Alles is zo beeldend geschreven dat je zelf in het verhaal staat en alles vanop de eerste rij meemaakt.
Het is een erg emotioneel en pakkend boek maar geeft op een mooie manier het leed weer van vluchtelingen. Uit dit boek blijkt eens te meer dat er nog niets is veranderd en dat oorlog allesverwoestend is en dat mensen steeds de dupe zijn en overgeleverd worden aan dubieuze personen die hun hemel op aarde beloven.
Dit boek komt binnen en raakt je.
Voor de mooie taal, het mooie verhaal, de mooie beschrijvingen, de beeldende schrijfstijl geef ik graag 4 **** sterren aan dit debuut.
Dank aan uitgeverij Ambo/Anthos om mij dit boek vooraf te laten lezen.