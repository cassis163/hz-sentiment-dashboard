CIA safehouse in Al Anbar: Een Black Ops-eenheid bereidt een geheime missie voor. Hun doelwit: de bedenker van de socialmedia-campagnes voor de IS. De missie blijkt verraden te zijn en ze komen oog in oog te staan met de vijand. Wanneer er een video hiervan online komt te staan is het paniek in Washington.
Scot Harvath wordt gecontacteerd door de CIA om antwoorden te vinden op alle gerezen vragen. Hij reist hiervoor naar Molenbeek naar zijn contactpersoon daar. Deze blijkt te zijn vermoord. Na het doorzoeken van al zijn gegevens vindt Harvath genoeg aanknopingspunten om zijn zoektocht verder te zetten. Deze loopt via verschillende delen in Duitsland naar hartje Syrië. Hij moet alles op alles zetten om de uiteindelijke opdrachtgever te vinden.
De schrijfwijze van Brad Thor neemt je direct mee in het verhaal. Doordat hij expert is op het gebied van terrorismebestrijding komt het hele verhaal ook zeer geloofwaardig over. En hoe kun je het meer in de actualiteit trekken dan de contactpersoon in Molenbeek de naam Salah Abaaoud te geven.
Het verhaal volgt 2 hoofdpersonages:
Scot Harvath is half spion en half commando. Hij wordt er door de CIA bij gehaald om de puzzel te kunnen maken. Stukje bij beetje volg je zijn speurtocht naar alle puzzelstukjes. Elk puzzelstukje (= contactpersoon hoger op de ladder van de vijand) brengt hem dichter bij de oplossing. Deze vijand blijkt niet te zijn wie ze eerst verwachtten.
Baseyev is een van de Russische jongens die in de school opgesloten heeft gezeten tijdens de aanslag in Beslan. Ook hem volgen we tijdens zijn missies in het voorbereiden en uitvoeren van de aanslagen. Het is alsof je een inkijk krijgt in deze IS-cellen.
Tussendoor is er natuurlijk het geharrewar in de Amerikaanse politiek. Wie weet wat en wie komt hoe iets te weten? Wie probeert wie een mes in zijn rug te steken?
Maw intriges alom met heel veel actie en een heel klein beetje romantiek.
De actiescenes zijn zeer gedetailleerd beschreven zodat je voelt wat er evt allemaal mis kan gaan en hoe je dit kunt voorkomen. Maar ook bij het opbouwen van het politiek gekronkel kun je je direct een beeld vormen. De mooie vrouw die mannen verleidt voor info, de senator die eigenlijk de volgende president wil worden, …
Op de achterkant van het boek staat: Meer boek voor mannen.
Laat ik eerlijk zijn ook ik heb van het boek genoten. Als je houdt van spannende thrillers en vanuit een militair karakter is dit een aan te raden boek!