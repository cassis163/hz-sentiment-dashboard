Moederziel is alweer de zevende thriller van Marelle Boersma. In elk boek staat een maatschappelijk thema en voornamelijk verborgen leed centraal. Leed dat vaak voortkomt uit misstanden in de maatschappij.

Myrna Klaver is een vrouw die door haar man is verlaten omdat die niet tegen haar handicap bestand was. Myrna lijdt aan Multiple Sclerose en beweegt zich voort in een rolstoel. Ze woont Yerseke, alleen, haar beide dochters Saar en Josje hebben gekozen voor een zelfstandig leven. Niets kan zo van elkaar verschillen als de karakters van beide dochters. Saar komt over als de verstandige jonge moeder met een zoontje en Josje is de onvoorspelbare, nooit logisch nadenkende, onstuimige en altijd probleemveroorzakende dochter.
Het leven van Myrna verandert als ze een lieve man, Dave van Dalen, leert kennen. Bijna op hetzelfde moment heeft Josje besloten haar leven een belangrijke wending te geven en terug te keren naar haar moeder en voor haar te gaan zorgen.
Dit levert de nodige conflicten op en Myrna moet haar leven drastisch aanpassen om met beide dominante mensen om te kunnen gaan.

Moederziel is een verhaal waarin een aantal problemen keihard op tafel komen te liggen. Iedereen heeft te maken met de stijgende kosten en uitgeklede pakketten van de zorgverzekeringen, dus krijgt dat een plaats in dit verhaal. Daarnaast is de kwetsbaarheid van alleenstaande en invalide mensen onbeschrijfelijk groot. Doe daar de gespannen verhouding tussen moeder en dochter bij en het podium is compleet.
Spannend en tenenkrommend psychologisch beladen, dat is het enige wat over Moederziel is te zeggen. Wie meer wil weten zal toch echt het boek zelf vast moeten nemen en op pagina 1 beginnen, de rest volgt vanzelfÂ….

Eindoordeel: 4 sterren

Spanning: 4 sterren
Plot: 5 sterren
Leesplezier: 4 sterren
Schrijfstijl: 4 sterren
Originaliteit: 4 sterren
Psychologie: 5 sterren