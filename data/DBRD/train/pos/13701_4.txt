Caryl Férey is een minder bekende Franse thrillerschrijver.
De meeste van zijn boeken spelen in derde wereld landen met een recent pijnlijk verleden.
Zo ook "Zulu" dat in het Zuid-Afrika van na de apartheid speelt, op de vooravond van het WK voetbal. Het boek werd in Frankrijk met prijzen overladen, waaronder als voornaamste de Grand prix de littérature policière.

Ali Neuman is - na een traumatische jeugdervaring - nu hoofd van de misdaadpolitie in Kaapstad. Het is een Kaapstad, waar geweld, drugs en aids hoogtij vieren.
In een park wordt het verminkte lijk gevonden van een jonge blanke vrouw.
Ali Neuman wordt met zijn team op de zaak gezet. Al spoedig blijkt dat er een onbekende drug in het spel is, die een verwoestende uitwerking heeft. Maar tevens blijkt dat het ook een dekmantel is voor bepaalde medische experimenten.

Het verhaal speelt voornamelijk in de townships rond Kaapstad.
Het schetst een gitzwart beeld van het leven in deze sloppenwijken. Zwarte bendes zwaaien er de plak; geweld en moord zijn er schering en inslag.
De corruptie teelt weelderig binnen alle lagen de samenleving.
De Apartheid is dan weliswaar voorbij, maar de problemen zijn het allesbehalve, ondanks de Waarheids- en Verzoeningscommisie.
Het beeld dat Caryl Férey van Zuid-Afrika schetst is veel somberder dan bij voorbeeld dit van Deon Meyer.

Caryl Férey hanteert een vlotte schrijfstijl en weet de spanning mooi op te bouwen.

Maar bij deze harde realiteit en de beschrijving van het geweld heeft de auteur ook veel aandacht voor de mens achter de agent of de crimineel. We leren hun dagelijkse problemen en hun frustraties kennen, maar ook hoe dit alles in verband staat met de geschiedenis van hun land.

Een goede thriller over Zuid-Afrika, die echter voor mij niet het niveau van Deon Meyer haalt.