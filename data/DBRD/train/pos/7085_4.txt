Patricia Briggs hanteert een vrij eenvoudige schrijfstijl zonder uitvoerige uitwijdingen of omschrijvingen en dit drijft het sowieso hoge leestempo van haar boeken nog meer op. Haar vlotte schrijfstijl, geloofwaardige personages en de hoge dosering van actie zorgen er voor dat je binnen de kortste keren door de boek bent heen gelezen.

Of er dan geen nadelen aan verbonden zijn? Tja, ik ben geen fan van driehoeksverhoudingen, laat staan dat die driehoek ook nog eens wordt uitgebreid tot een vierkant. Het mag dan wel een knap staaltje relationele meetkunde zijn, maar ik ben er niet zo gek van.

En toch … waar het eerste boek me nog een afwachtende houding liet aannemen ten opzichte van deze reeks, wist ‘In het bloed’ me wel volledig te overtuigen én nog nieuwsgieriger te maken naar de volgende boeken uit deze serie.