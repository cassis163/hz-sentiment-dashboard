Het stel van hiernaast was het debuut voor Shari Lapena (advocaat en docent Engels) en een wereldwijde bestseller. Een vreemde in huis is haar tweede thriller.
Als de pasgetrouwde Tom Krupp thuis komt na een dag hard werken, ontdekt hij dat zijn vrouw Karen haastig het huis heeft verlaten zonder telefoon of geld mee te nemen. De voorbereidingen voor het avondeten staan nog op het aanrecht. Als de politie op de stoep staat, heeft hij het angstige vermoeden dat er iets heel ernstigs gebeurd moet zijn. Achteraf valt het mee, denkt hij. Karen heeft een auto-ongeluk gehad en ligt in het ziekenhuis. Ze heeft tijdelijk geheugenverlies aan het ongeluk overgehouden, maar verder zal ze weer helemaal beter worden.
Maar dan beginnen de intriges. Wat deed Karen in die achterstandswijk waar ze het ongeluk kreeg? En waarom verliet ze zo gehaast het huis? De intriges en leugens volgen elkaar in rap tempo op en als lezer weet je niet meer wie je nou nog kunt vertrouwen of niet.
Het boek begint direct met veel actie. Geen langdradige uiteenzetting van karakters of voorgeschiedenissen, maar direct spanning. Tijdens de beschrijving van de gebeurtenissen wordt direct duidelijk wat voor mensen Tom en Karen zijn. Ze wonen in een gegoede, burgerlijke wijk met veel sociale controle. Overbuurvrouw Brigid is de beste vriendin van Karen en zij houdt het huis goed in de gaten, zodat ze precies weet wat zich daar allemaal afspeelt. Maar zijn haar bedoelingen wel helemaal zuiver?
Als Karen dan ook nog beschuldigd wordt van moord, is de ellende compleet.
Met korte hoofdstukken weet Lapena de aandacht van de lezer vast te houden. Er gebeurt erg veel en het is geen moment saai. Elke keer worden er kleine en grote geheimen met de lezer gedeeld, zodat je je eigen conclusies kunt trekken. De titel is goed bedacht. Na haar ongeluk heeft Karen geheugenverlies en is zij een vreemde voor Tom geworden. Maar wie is de vreemdeling die stiekem in het huis van de Krupps rondzwerft als zij niet thuis zijn?
Op het laatst beginnen de clich√©s en leugens een beetje te irriteren en ook het einde is een beetje flauw, maar verder is het een lekker lezend, onderhoudend verhaal.