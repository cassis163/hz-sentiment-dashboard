In vier delen (Kosmos, Biosfeer, Wij, De toekomst) neemt Christian de lezer mee aan de hand van omslagpunten. Met omslagpunten bedoelt hij de cruciale overgangsmomenten in de geschiedenis dat reeds bestaande dingen een nieuwe orde opgelegd krijgen of anderszins worden veranderd, waardoor er iets nieuws ontstaat, met eigenschappen die daarvoor nooit eerder hebben bestaan.

Hij benoemt Goudlokje-condities, ja, naar het sprookje, waarmee hij omstandigheden bedoelt die op dat moment precies geschikt zijn om de evolutie van complexiteit mogelijk te maken, wat dan ook gebeurt. Hij beschrijft het vroege universum, waar geen sterren, planeten of levende organismen waren, en neemt de lezer stap voor stap mee naar het moment dat het er wel was. En gaat steeds verder tot het heden en daarna dus ook naar de missie van de mens in de toekomst.

Christian heeft een uiterst boeiend boek geschreven. Op een toegankelijke manier bereikt een schat van informatie de lezer. Het is lastig om na het lezen te vertellen over de inhoud, terwijl de onderwerpen super interessant zijn om tot je te nemen. Geen moment heb ik het gevoel gehad in de klas te zitten, terwijl dat is wat hij wel doet: big history onderwijzen aan degenen die ervoor openstaan.