Jeroen is jarig en geeft een feestje. Uiteraard is het geen gewoon feestje. Hij woont immers in een huis met wel twintig kamers en sommige kinderen zeggen dat het er spookt. De hele klas is uitgenodigd, maar alleen de dapperste klasgenootjes durven te komen. Na de taart gaan de kinderen verstoppertje spelen. Een erg moeilijke verstopplek mogen ze niet kiezen, want Bas werd vorig jaar volgens Jeroens moeder niet teruggevonden, of wel?
Waar was Bas? moet het griezeligste prentenboek van dit jaar zijn. Het verhaal is spannend en de tekeningen onderstrepen dat nog eens extra. Een jongetje gaat op zoek naar een goede plaats om zich te verstoppen in een gigantisch huis vol donkere hoekjes. Hij loopt van kamer naar kamer tot hij de zolder bereikt en een ontdekking doet.
Gouden Griffel-winnares Bette Westera schreef de tekst. De zinnetjes zijn kort en eenvoudig geformuleerd. Ze hebben de ideale lengte om gemakkelijk voor te kunnen lezen. De kleine druk is een minpuntje, net zoals het spel met verschillende opmaak en wisselende kleur van de tekst op één bladzijde. Dat is overbodig en voegt in dit geval niets toe. Het leidt eerder af. Westera heeft een origineel verhaal bedacht. Hoewel het hoofdpersonage acht is en daarmee iets ouder is dan de kinderen uit de doelgroep (5+), is het verhaal voldoende herkenbaar. Welk kind speelt er niet graag een keertje verstoppertje? Het verrassende thema maakt dit boek bijzonder. Er zijn weinig prentenboeken die zich afspelen in een spookhuis. Echt bang zullen de lezers gelukkig niet worden, fascinerend is de setting wel.
Illustrator Jan Jutte voorzag het verhaal van donkere prenten met een zware lijnvoering. De tekeningen bepalen mee de sfeer van het boek. Groen, grijs, zwart en bruin overheersen. Toch zijn de prenten niet saai. Door te werken met kleuraccenten en grappige details is het een plezier om ernaar te kijken en blijft het voor het doelpubliek leuk om het boek te lezen. Er zit bijvoorbeeld een zwarte kat onder de eettafel, aan het gewei van het hert hangt een kous en op de zolder woont een stel vleermuizen. Wie goed oplet kan ook de andere kinderen vinden die zich hebben verstopt. Onder een gordijn piept een stel voeten vandaan en een meisje verschuilt zich achter een deur.
Waar was Bas? houdt de lezers op het puntje van hun stoel en maakt ze nieuwsgierig. Samen met een moedig jongetje ontdekken ze allerlei rare dingen en misschien wordt Bas ook gevonden, tenzij de moeder van Jeroen alleen maar een grapje maakte natuurlijk.