Het gaat het privé detective bureau van Cormoran Strike en zijn hulpje/partner Robin Ellacott voor de wind nadat hij twee zaken opgelost heeft die de politie niet opgelost kreeg. Het maakt hem niet meteen de vriend van de politie.
Op een dag wordt een pakket geleverd voor Robin. Niets vermoedend opent ze het pakket, ze verwacht immers een en ander wegens haar aanstaande huwelijk. Het pak bevat echter een onderbeen van een vrouw.
Cormoran en Robin kunnen niet anders dan de politie erbij halen. Cormoran heeft zelf al snel een lijstje van 3 mogelijke verdachten, mensen die hij in het verleden iets in de weg gelegd heeft en die op wraak zinnen.
Cormoran heeft zelf een beenprothese en het onderzoek brengt hen naar mensen die verlangen naar een amputatie. Het gaat om een ziekte body integrity identity disorder of BIID genaamd. Ik heb dus weer iets geleerd van dit boek want hier had ik nog nooit van gehoord.

De relatie tussen Robin en haar verloofde, maar ook de relatie tussen Robin en Cormoran worden goed uitgewerkt in dit boek. Hier en daar zit er al eens een haar in de boter. Zal Robin inderdaad op de dag van haar huwelijk ja zeggen of gaat Cormoran nog roet in het eten strooien?

Door de publiciteit die het geamputeerde been met zich meebrengt en de zweem van vermoeden van schuld die over Cormoran hangt, gaat het snel bergaf met het bureau. De een na andere klant trekt zich terug. Komt het nog goed met het privé detective bureau?

Nog belangrijker is, wie heeft het geamputeerde been gestuurd? Hoe ziek ben je wanneer je dat doet?

Goed boek.