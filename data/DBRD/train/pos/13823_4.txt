Roze letters op een witte kaft. Een zwarte kooi. Een geel vogeltje op een letter. De kaft staart je aan en vraagt om er naar te kijken. In mijn bloed van Milou van der Will heeft geen standaard uiterlijk. Je vraagt je ook af waarom een vogeltje. Natuurlijk kom je daar in het boek achter.

Journaliste Benthe Berg wordt geconfronteerd met hartverscheurend nieuws. Haar dochtertje Céline is één van de kinderen die is misbruikt door pedo Rick V. De dader komt weg met een lage straf en in het kleine, Noord-Hollandse dorp Ringerdam blijft men bovendien heilig in zijn onschuld geloven. Benthe vindt het vonnis zo onrechtvaardig dat ze in haar wanhoop besluit om wraak te nemen. Voor Céline. In alle stilte bereidt ze een aanslag op Rick V. voor. Op de dag dat hij vrijkomt, zal ze hem liquideren.

Afgelopen zondag nam ik de tijd om eens heerlijk in dit boek te kruipen. Na 100 bladzijdes zat ik echt helemaal in het verhaal. Ik wou weten wie wat gedaan had. Is Benthe in staat een moord te plegen.

In het begin dacht ik dat het antwoord voor de hand liggend was wie wat gedaan had. Tot er in het verhaal wat gebeurde zodat mijn verdachte niet meer kon. Wie heeft het dan gedaan en wat komt er nog meer boven water. Het verhaal trok me echt mee en de laatste hoofdstukken wou ik alleen maar blijven lezen om de ontknoping te weten. De emoties in het verhaal zijn voelbaar. Je voelt de spanning tussen Benthe en haar man, het verlangen tussen Benthe en haar ex, het verdriet van Benthe haar vader en de vele emoties van Benthe zelf. Frustratie, woede en machteloosheid komen sterk naar voren in dit verhaal en dat doet het boek goed, je raakt betrokken in het verhaal en wilt dat het goed afloopt.

Het boek was zondagavond uit. Ik legde het boek op tafel en ongeveer tien minuten later pakte ik het weer op maar besefte dat het uit was. Het verhaal was klaar. Ik was er nog niet mee klaar, het boek laat een goede indruk achter en ik ben zelfs verbaasd dat ik voor dit boek nog niet had gehoord van Milou van der Will. Terwijl ze toch al een paar boeken heeft geschreven voor In mijn bloed. Milou van der Will werd voor haar eerste boek Rood licht genomineerd voor Beste Thriller van het Jaar door Crimezone. Haar tweede thriller Breekijzer werd enthousiast onthaald door lezers en pers. Waarom had ik dan tot nu toe nog geen boek gelezen van deze schrijfster.

Ik ben blij dat ik dit boek heb mogen lezen en Rood licht en Breekijzer gaan gewoon op mijn to read lijst.