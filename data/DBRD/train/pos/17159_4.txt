De kantlezer is een intrigerende psychologische roman waarin onderscheid tussen geheimen, halve waarheden, leugens en fantasie een hoofdrol speelt. Dit boek wordt ook wel vergeleken met de film 'the sixth sense', en als lezer vraag je je inderdaad af 'wat is nu waar?'

Towner keert na jaren terug naar geboorteplaats Salem en hier zal zij haar verdrongen/vergeten herinneringen onder ogen moeten zien want haar geliefde oudtante is verdwenen. Dezelfde oudtante die haar de grondbeginselen van het kantlezen heeft geleerd. Alle Witney-vrouwen beschikken over deze mystieke gave maar allen gaan er anders mee om.

Salem is bekend van de heksenjachten van 1692 maar tegen de tijd dat Towner terugkeert (zo halverwege 1990) is Salem het decor geworden van toeristische handel in allerlei ‘heksensouvenirs’. De heksenjachten van toen worden zelfs nagespeeld voor publiek en ‘heksen’ zijn er in overvloed, dit tot grote wanhoop van een groep conservatieven (eerder een enge sekte als je het mij vraagt).

De terugkeer van Towner brengt nogal wat beroering teweeg en de lezer krijgt langzaam maar zeker meer inzicht in de familiebanden en hetgeen er in het verleden met Towner is gebeurd. Dit gebeurt mondjesmaat waardoor je maar door blijft lezen en af en toe een wisseling van perspectief doet de nieuwsgierigheid ook alleen maar groeien. Toen ik uiteindelijk de laatste pagina’s gelezen had wilde ik eigenlijk direct weer opnieuw beginnen want dan pas realiseer je je dat ‘de kantlezer’ best ingenieus in elkaar steekt.

De kantlezer krijgt inzicht in het verleden, heden en toekomst van diegene die gelezen wordt, wil je ook het heden, verleden en toekomst kennen van Towner, lees dan dit boek!