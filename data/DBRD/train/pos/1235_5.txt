De hoofdpersoon in ‘Uitgebroed’ is forensisch patholoog, Lilith Van Winckel. Lilith zit verstrikt in een ongelukkig huwelijk. Haar echtgenoot is niet alleen uiterst dominant man, maar bedient zich ook van twee gezichten. Voor de buitenwereld is hij de vriendelijke, liefhebbende man, maar achter de schermen mishandelt hij zijn vrouw zowel lichamelijk als geestelijk.

Onder invloed van zwartgallige gedachten en haar uitzichtloze situatie, overweegt Lilith een einde aan haar leven te maken. ‘Uitgebroed’ volgt Lilith op haar pad dat haar zal brengen naar haar levenseinde. Wanneer haar familie verneemt dat Lilith voor een trein is gesprongen lijkt hen dat nauwelijks te verbazen. Na haar uitvaart komt echter aan het licht dat Lilith op allerlei scenario's heeft ‘gebroed’. Niet alleen met betrekking tot haar eigen levenseinde, maar zij zon vooral op wraak.

“Ik wist niet wat me overkwam. Mijn kleine, slimme jongen was weg, zomaar, ineens. Ik zou hem jaren niet meer zien en ik miste hem sinds de dag dat hij me verslagen in de keuken achterliet.”

‘Uitgebroed’ is een debuutroman, maar wanneer je mij zou vertellen dat deze auteur al talloze boeken op haar naam heeft staan, zou ik dat onmiddellijk geloven. Craenbroek combineert namelijk een fraaie schrijfstijl met een ingenieuze verhaalconstructie die beide de indruk wekken dat deze auteur beschikt over een royaal aantal ‘schrijfkilometers’. De wijze waarop zij bovendien verschillende verhaallijnen en tijdspannen met elkaar verweeft, zal menig ervaren auteur met afgunst vervullen. Craenbroek legt middels flashbacks telkens een deel van het –redelijk complexe- geheel bloot. Nauwkeurig gedoceerd en subtiel gecombineerd.

“Ik zit op de grond met mijn knieën tegen me aan, ik klem ze vast. Ik weet echt niet meer hoelang ik zo blijf zitten. Dan wordt alles een mistige brij. Ik lig op de grond, ik kronkel als een worm aan en haak en niemand mag me aanraken. Naast me liggen drie lege flessen.”

Het hoofdthema in ‘Uitgebroed’ is een zwaar thema. Craenbroek ziet echter kans om de onderwerpen verlies, moord, eenzame opsluiting, verraad en wraak op integere en indrukwekkende wijze in haar verhaal te verwerken. Bovendien besteedt zij op zeer gedegen wijze aandacht aan het op de kaart zetten van haar personages. Daar waar nodig, geeft de auteur werkelijk inzicht in de psychen van de diverse karakters.

“Ik draai Nina om en schuif het kussen dat ik gebruikte om haar adem weg te nemen, onder haar gezicht. Mocht er iets aanhangen van opgedroogd speeksel, dan kan dat best gewoon uit haar mond zijn gelopen toen ze groggy was door de pillen en de gin.”

‘Uitgebroed’ is opgedeeld in korte hoofdstukken. Elk hoofdstuk is vanuit een ander perspectief belicht. De hoofdstukken van hoofdpersoon Lilith zijn in de eerste persoon geschreven; de anderen niet. Bijzonder en gedurfd gedaan.

Kortom, ‘Uitgebroed’ is een uitstekende literaire thriller met psychologische elementen. Een boek waarmee Craenbroek haar visitekaartje direct stevig afgeeft.

Over de auteur
Pat Craenbroek (Brussel, 1966) begon haar carrière als gerechtsarts. Inmiddels werkt zij zowel in de zakenwereld als in de klinische praktijk. Als kind won ze opstelwedstrijden en werd ze geprezen om haar taalgevoel. Toch koos ze voor een medische loopbaan. Het schrijven is echter altijd blijven kriebelen en in de voorbije jaren schreef ze in haar zeldzame vrije uurtjes stukken die uiteindelijk tot “Uitgebroed” hebben geleid.

Uitvoering
Uitgever: Proof Publishers
ISBN 9789491757693
Paperback, 232 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/