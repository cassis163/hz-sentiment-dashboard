Van het eerste deel in deze serie, Hitte, heb ik gesmuld. Echt een lekkere zomerse New Adult. Ik kan je vertellen dat ook dit tweede deel absoluut niet tegenviel!

We leren Stef, die in deel één al even voorbijkwam, in dit verhaal als hoofdpersoon kennen. Hij is net terug uit het buitenland, waar hij heen gevlucht was om niet aan het vreselijke ongeluk te hoeven denken wat er gebeurd is en waar hij schuld aan heeft. Hij heeft een flinke muur om zich heen gebouwd waar niemand doorheen komt. Of zal het lieve en sexy Liv, die ineens in zijn leven opduikt, wel lukken? Zij kijkt dwars door hem heen en ziet de pijn en het schuldgevoel. Maar niet alleen Stef verschuilt zich achter leugens, ook Liv is niet helemaal eerlijk…

Ik ben door het verhaal heen gevlogen. Lis heeft een fijne schrijfstijl en heeft hele fijne personages tot leven gebracht, personages waar je flink mee meeleeft. Leuk dat het verhaal een vleugje spanning heeft en natuurlijk die heerlijke aantrekkingskracht tussen Stef en Liv…
Razend is weer een sexy, meeslepende en spannende New Adult van Nederlandse bodem. Ik tel af naar deel drie: Zomer!