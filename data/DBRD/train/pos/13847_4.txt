Astrid Harrewijn heeft als schrijfster bekendheid geworven met het winnen van de vroegere Jill Mansell-schrijfwedstrijd van magazine Flair. Een van haar successen is de drieluik over drie vriendinnen met een wervelende carrière. Lazen we in 'Miss Communicatie' als eerste over journaliste Didi, en vervolgens over zakenvrouw Lein in 'Miss Match'; zo maken we in 'Miss Verstand' kennis met kinderpsychologe Iris. Ze heeft een eigen succesvolle praktijk in Den Haag en heeft al haar zaakjes, behalve op liefdesgebied, prima op orde. Het contact met haar vriendinnen Didi en Lein is nog altijd heel close, maar wanneer beide vrouwen zwanger zijn, voelt Iris zich onwillekeurig toch een beetje buitengesloten en eenzaam. Ze neemt het heft in eigen handen en sluit zich aan bij een toneelgezelschap. Wat volgt is een meeslepend jaar met de nodige ups en downs.

'Miss Verstand' bruist van de energie en met gepaste pieken en dalen schotelt Harrewijn de lezer een heerlijk feelgood verhaal voor. Er gebeurt, zoals het Harrewijn's eigengereide schrijfstijl betaamt, in sneltreinvaart van alles in het boek. De lezer hoeft zich geen moment te vervelen en leeft gretig mee met de escapades van Iris en haar vriendinnen. Van liefde tot nieuwe vriendschappen, en van drama's tot intens geluk. Gecombineerd met een flinke dosis nuchtere humor, ontvouwt 'Miss Verstand' zich tot een typische chicklit met een oer-Hollands karakter.

De personages zijn doorsnee jonge carrierevrouwen met herkenbare eigenschappen en roerige liefdeslevens. Ook Iris is een karakterestiek rolmodel waarmee elke lezer zich zal kunnen identificeren. Haar bescheiden onzekerheid en nuchtere levenshouding maken haar een mens van vlees en bloed, en dat is misschien wel dé sleutel tot het succes van Harrewijns boeken. Hiermee worden de soms ietwat voorspelbare wendingen direct vergeven.

Met 'Miss Verstand' heeft Harrewijn het beste voor het laatst bewaard en heeft zij de drieluik op een waardige manier ten einde gebracht.