Het fantasydebuut Midland – De terugkeer is ontstaan uit ideeën die Marguerita le Roy neerkrabbelde op de lange treinreizen tussen thuis en werk. Le Roy verzamelde tijdens haar forenzen genoeg materiaal voor een trilogie, waarvan Midland het eerste deel is. De auteur produceert ook zo nu en dan korte verhalen, met publicaties in onder andere het magazine Fantastische Vertellingen. Naast romanschrijver is Le Roy ook een groot liefhebber en verzamelaar van boeken.
Hoofdpersonage Sammy werkt in een bibliotheek, waar ze haar beste vriend Matt heeft gevonden. De brandwonden op haar armen herinneren haar dagelijks aan het ongeval waarbij ze haar ouders is verloren. Toch is ze tevreden met haar weinig spannende leventje, ondanks haar traumatische verleden, dwangmatigheden en beperkte sociale contacten. Dat verandert wanneer ze op een ochtend wakker wordt, doodmoe en overdekt met verwondingen.
“Het is in haar nachtmerrie gebeurd. Hoewel ze zich realiseert dat die theorie volkomen gestoord en domweg onmogelijk is, kan ze geen andere verklaring bedenken.”
De vermoeidheid en verwondingen zorgen ervoor dat Sammy's leven een drastische verandering doormaakt. Er bekruipt haar het gevoel dat ze in de gaten wordt gehouden. Ze herkent mensen en plaatsen, terwijl ze er nog nooit geweest is. En dan komt ze de jongen (Daron) uit haar dromen tegen, van wie ze niet weet of ze hem kan vertrouwen. Wordt Sammy gek? Wat gebeurt er als ze ’s nachts gaat slapen? Kloppen haar gevoelens? Samen met Matt komt ze tot de ontdekking dat niets is wat het lijkt. Ze heeft geen andere keuze en besluit het land van haar dromen te bezoeken.
Le Roy neemt je mee op een avontuur dat op een prachtige manier angstaanjagend is. Bizarre en spannende gebeurtenissen volgen elkaar in een hoog tempo op. In combinatie met haar toegankelijke, beeldende schrijfstijl zorgt Le Roy ervoor dat het boek je meeneemt in het leven van Sammy en in haar nachtmerries. De uitvoerige beschrijvingen van het landschap, emoties en gebeurtenissen trekken je het verhaal in, waardoor je je geen moment hoeft te vervelen.
“De man die de kamer uit beent, lijkt anders dan de anderen. Langer. Zelfverzekerder. De kleur van zijn gewaad doet haar denken aan opgedroogd bloed. Hij doorkruist de hal en loopt regelrecht naar de trap. Naar haar. IJskoud zweet loopt ineens langs haar rug en het bloed trekt weg uit haar gezicht.”
Hier en daar bevat het boek – jammer genoeg – een kleine voorspelbaarheid, maar niet in die mate dat het je nieuwsgierigheid naar de afloop van dit boek de kop in drukt. Naarmate het einde van de roman naderde, leken alle draadjes in het verhaal in de kleine hoeveelheid bladzijden die nog restte, niet afgerond te worden. Midland is inderdaad geen volledig afgerond verhaal en laat de lezer achter met vragen. Dit schept een nieuwsgierigheid naar het vervolg. Een vervolg waar auteur Le Roy op dit moment hard aan werkt.

Dit boek past uitstekend in meerdere Challenge Categorieën, zoals Lees een Nederlands debuut, Lees een dik boek, Lees het eerste deel van een serie. Doe je nog niet mee aan de Hebban Reading Challenge 2018? Breng daar meteen verandering in! Kies je leesdoel voor het jaar 2018, laat je inspireren door Hebban en je medelezers, inspireer op jouw beurt weer anderen en lees, lees, lees!
Start je Hebban Reading Challenge 2018!