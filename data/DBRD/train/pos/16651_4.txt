Twee jaar geleden verscheen het eerste deel in de Century-trilogie; de drie boeken die Ken Follett wil schrijven over de afgelopen eeuw. Deel 1 speelde tijdens de eerste wereldoorlog, deel 2 heeft de tweede wereldoorlog als achtergrond.

Wie deel 1 heeft gelezen, zal niets nieuws ontdekken in deel 2. Op zijn eigen meeslepende wijze gaat Follett verder met het verhaal. De personages uit deel 1 zijn ouder geworden en hebben kinderen gekregen. De focus ligt voornamelijk op de avonturen van deze kinderen en welke impact de geschiedenis op hun levens heeft.

Follett begint met de Rijksdagbrand in 1933 en neemt vervolgens de lezer mee op een tocht langs families in verschillende landen, die geregeld met elkaar in contact komen. Naast alle historische gebeurtenissen waar Follett zijn personages mee confronteert, zoals de aanval op Pearl Harbour, is er ook nog aandacht voor persoonlijk leed. Zo zijn er bijvoorbeeld enkele bastaardkinderen uit deel 1 die nog moeten horen wie hun vader is.

Ondanks het dikke formaat, besteedt Follett niet teveel tijd aan alle scÃ¨nes. In behoorlijk snel tempo vliegt hij door de jaren heen. En tussendoor ontstaan er natuurlijk weer diverse relaties waar kinderen uit voortkomen, want er moet wel een volgende generatie zijn om de hoofdrollen te spelen in deel 3.