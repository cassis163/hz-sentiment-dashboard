"Zelf bang zijn voor de dood blijkt niet de ergste kwelling. Doodsangst jegens een ander is erger, weet hij nu. Doodsangst jegens degene van wie hij houdt. Want dat beseft hij eindelijk: hij houdt nog altijd van haar, ondanks alles. Hij zou zijn leven voor haar willen geven. Kon dat maar. Zijn waardeloze lichaam van het dak flikkeren om haar te redden."

Remie Asten trouwde met haar jeugdliefde Laurens Balt. Inmiddels zijn ze al twintig jaar samen. En samen de ouders van de achtjarige Pelle en de zesjarige Alex en wonen in een luxe villa in een van de duurste wijken van Nederland.

"Hij weet waar hij aan toe is, met Remie. Na een relatie van twintig jaar, waarvan zeven getrouwd, komen er geen nieuwe lagen meer tevoorschijn."

Status en aanzien zijn heel belangrijk in het gezin. Laurens is een machtige politicus en hoopt tijdens de verkiezingen van 28 juni, met zijn politieke partij NCG, de grootste van Nederland te worden. Zijn droom is premier van Nederland worden. Ook Remie heeft een veeleisende carrière, als architecte, die al haar tijd op slokt. Ze is eigenaresse van een goedlopend architectenbureau en wordt alom gerespecteerd door haar collega’s.

"Haar huwelijk is stuk, achteloos kapot gesmeten als een porseleinen bord toen ze even niet oplette.
Ineens is er geen wij meer, maar een zij."

Voor de buitenwereld lijken Laurens en Remie het volmaakte stel, maar niets is wat het lijkt. Staatssecretaris Balt, de man van normen en waarden, blijkt er een verborgen agenda op na te houden en niet genoeg te hebben aan zijn eigen vrouw.

"Elke keer als hij denkt dat hij de hel heeft bereikt blijkt het slechts een voorportaal te zijn."

Wanneer Remie achter de schokkende waarheid komt, besluit ze het er niet bij te laten zitten, ze is vastbesloten zijn leven tot een hel te maken, het is oorlog! Voor Laurens ligt er een schandaal op de loer, de media mag absoluut geen lucht krijgen van zijn huwelijkscrisis. Zijn carrière bungelt aan een zijde draadje.

"Weet je, dat is precies wat ik ga doen. Ik ga je uit mijn leven vegen. Beter had ik het zelf niet kunnen verwoorden. Ik zet een streep door jou en mij, Laurens. Ik veeg je uit. basta."

Ze drijven elkaar tot het uiterste en gaan daarvoor over lijken. En dan slaat het noodlot toe, hun grootste angst wordt waarheid, hun kostbaarste ‘bezit’ verdwijnt van de aardbodem en de wanhoop slaat toe. Waar zijn Pelle en Alex gebleven?

"Het zorgenkindje van de familie heeft haar de afgelopen maanden versteld doen staan. Hij is sterk, sterker dan ze ooit gedacht heeft. Dat zal ze hem straks vertellen."

Remie verlangt terug naar haar oude leven, naar de dag van voor het alles verwoestende telefoontje. Komt alles ooit nog goed, of is het daarvoor te laat?

"Een kleine verschuiving in de geschiedenis, waardoor alles anders zou zijn gelopen."

In mei verscheen alweer de vijfde thriller van Siska Mulder, Getelde dagen. De omschrijving maakte mij razend benieuwd naar het verhaal, ben ik na het lezen nog steeds zo enthousiast?

Getelde dagen telt een heleboel hoofdstukken geschreven in wisselend perspectief vanuit hoofdpersonages Laurens en Remie, ofwel hij en zij. Het verhaal gaat van start met een aangrijpende proloog op dag 0 en schiet daarna terug in de tijd naar dag 71. Langzaam aan tellen we weer terug naar dag 0.

Siska Mulder heeft een mooie, aangename, beschrijvend schrijfstijl, eenmaal begonnen met lezen, wil je direct verder lezen. Naast de heftige emoties die Getelde dagen kent heeft Siska ook een hoop humor in haar verhaal verwerkt, een aangename afwisseling.

Getelde dagen vertelt het verhaal van Laurens Balt en Remie Asten. Remie trouwde haar jeugdliefde Laurens, inmiddels zijn ze al twintig jaar samen. Voor de buitenwereld lijken ze het volmaakte stel, maar niets is wat het lijkt. Laurens is een invloedrijke politicus, als staatssecretaris van onderwijs, cultuur en wetenschap is hij een belangrijke man. De op handen zijnde verkiezingen van 28 juni, waarin zijn partij Nieuw Conservatief Geluid (NCG), de grootste partij van Nederland hoopt te worden, beginnen zijn tol te eisen. Laurens grote droom is om ooit premier te worden.

Niet alleen Laurens is succesvol, ook Remie heeft een veeleisende carrière als alom gerespecteerd architecte. Remie heeft een goedlopend architectenbureau. Samen met hun kinderen, zoon Pelle van acht jaar en dochter Alex van zes jaar en hond Wolf, wonen ze in de mooiste en duurste buurt van Nederland, in hun eigen glazen villa, ontworpen door Remie in hoogsteigen persoon.
Remie en Laurens worden beide opgeslokt door hun drukke werkzaamheden en leven in hun eigen wereldje en zijn de belangrijkste dingen in het leven volledig uit het oog verloren. Pelle en Alex zien de negentienjarige au pair, Elise vaker dan hun eigen vader en moeder.

Remie komt over als carrièrebitch, en een weinig toegewijde moeder en Laurens als een egoïstische, tirannieke klootzak. Zijn politieke carrière, het status en aanzien, zijn belangrijker dan zijn eigen kinderen. Sterker nog zijn eigen zoon voldoet niet aan zijn eisen en is een schande voor zijn carrière. De hele wereld draait om hem.

Getelde dagen kent een goed uitwerkte verhaallijn en dito karakters. Het is Siska uitstekend gelukt om de impact en de verregaande gevolgen van een vechtscheiding op realistische wijze over te brengen op de lezer. Het psychologische machtsspelletje van twee volwassen mensen, twee mensen die ooit stapelgek op elkaar waren en lief en leed samen deelden, die nu elkaars bloed wel kunnen drinken. Hoe zij er beide hun eigen waarheid op na houden en elkaar tot het uiterste drijven en elkaars leven tot een hel maken. Bizar hoe de emoties heen en weer slingeren, van liefde naar haat in slechts vijf minuten tijd. De oorlog, het koste wat kost willen winnen en elkaar volledig kapot maken. Het bijbehorende kinderachtige gedrag, how low can you go?
Dit alles over de ruggen van onschuldige kinderen, die hiervan het slachtoffer worden.

Getelde dagen is niet heel spannend, maar echt een psychologische thriller met heftige thematiek. Mulder weet op sublieme wijze onder de huid te kruipen van de hoofdpersonages, een eerste klas manipulator en hun gevoelens, woede, haat, schuldgevoel en angst over te brengen, de rauwe werkelijkheid van dit gezin. Dit boek kwam voor mij heel dichtbij wat betreft emoties.
Siska bouwt de spanning op, ze weet je van het begin af aan op het verkeerde been te zetten en langzaam komt alles samen tot een verpletterende ontknoping. Waar ik echt even stil van was en die nog wel een tijdje bleef naspoken in mijn hoofd.

Getelde dagen, het psychologische machtsspelletje van een vechtscheiding, over de ruggen van onschuldige kinderen, met een verpletterende ontknoping, aanrader!