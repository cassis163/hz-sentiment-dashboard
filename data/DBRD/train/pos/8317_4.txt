Er is een nieuwe medium. Eentje die alleen toegankelijk is voor de tieners in Nottawa. Je kunt alleen lid worden als je wordt uitgenodigd en de leerlingen nodigen elkaar massaal uit. Het nieuwe medium heet NODIG en vraagt leden wat ze nodig hebben. Dit varieert van concertkaartjes tot een 10 voor een proefwerk. Dit lijken allemaal vrij oppervlakkige verzoeken.

Kaylee Dunhem heeft, in vergelijking tot de andere verzoeken, een minder oppervlakkig verzoek. Ze wil een nieuwe nier voor haar zieke broer. Zonder nieuwe nier zal hij komen te overlijden. Ze besluit het verzoek te plaatsen. Ze gelooft niet dat de website haar kan helpen, maar proberen kan altijd.

In het begin moeten de leden anderen uitnodigen om te zorgen dat hun verzoek ingewilligd wordt. Op den duur is iedereen echter al lid, dus wordt er een andere strategie ingezet. De leden krijgen opdrachten die heel onschuldig lijken. Als bewijs moeten ze een foto posten en op het prikbord van de website plaatsen.

In NODIG maakt schrifjster Joelle Charbounneu gebruik van veel personages. Elk hoofdstuk volgt een personage en deze wisselen elkaar af. Dit lijkt in het begin erg verwarrend, maar zorgt uiteindelijk wel voor spanning. Ondanks al deze verschillende personages is er een hoofdpersonage te onderscheiden van de rest: Kaylee Dunham.

Als de situatie uit de hand dreigt te lopen, lijkt zij de enige te zijn die de gevaren ziet. Haar eigen moeder gelooft haar niet en probeert haar te laten praten met een psycholoog. Ondertussen vertrekt ze zelf met Kayleeâ€™s broer om te gaan logeren bij een tante. Kaylee blijft alleen achter.

Terwijl de website steeds meer vragen oproept bij haar (wie zit erachter, waarom hebben mensen zoveel over voor hun wens), dreigt het gevaar steeds dichterbij te komen..

Het idee van NODIG is origineel binnen het YA-genre. Het biedt een kijkje in het leven van een gemiddelde groep pubers die zich bezig houden met de dagelijkse dingen in hun leven. We hebben allemaal wel iets wat we graag willen hebben. En hoe ver zijn we bereid te gaan om dit te krijgen?

Van alle personages is Kaylee het meest afgewerkt. Als hoofdpersonage mag dit ook wel. Hoewel ze soms wat irritaties opwekt in haar wanhoopsdaden om een donor voor haar broer te vinden (ze smeekt iedereen die ze maar kent om zich te laten testen en plaatst oproepen), is ze tegelijkertijd ook de enige die nog enigszins helder lijkt te denken.

Het einde laat enkele vragen over de gevolgen van NODIG onbeantwoord, maar erg storend is dit niet. Charbonneu heeft met NODIG geprobeerd een jeugdthriller te schrijven die je aan het denken zet over de kracht van social media en dat heeft ze uitstekend gedaan.