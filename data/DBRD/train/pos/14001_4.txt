In De dood heeft blauwe ogen heeft Karin Hazendonk een zeer actueel thema belicht. Nietsvermoedende jongeren die op festivals of andere feesten gedrogeerd worden en daarna misbruikt worden en/of andere traumatische dingen meemaken.
Hannah van Dijk is zo'n nietsvermoedende jongere. Samen met haar vriendin Ilse Langerak gaat ze onder het mom van naar een verjaardagsfeestje gaan, wat ze haar ouders heeft verteld, naar een schuurfeest waar haar idool DJ Xander zal optreden. Een drankje waar wat aan toegevoegd is, bedwelmt haar en ze wordt meegenomen naar een plek waar haar de vreselijkste dingen overkomen.
Thuis wachten haar ouders Jan en Martine van Dijk tevergeefs op haar. Ze doen aangifte van vermissing van hun dochter en dan wordt er een onderzoek gestart. Loes de Koning is familierechercheur en samen met Rob de Vries wordt ze door Donald Roelofs, haar directe chef, op de zaak gezet. De grote zoektocht naar Hannah en de ware toedracht van de zaak gaat beginnen.
Langzamerhand krijg je als lezer een inkijkje in de wereld van de criminaliteit. Ook de verhouding tussen beide ouders wordt steeds meer belicht. Al jaren is er sprake van verkoeling en sleur tussen beide echtgenoten, maar de vermissing van Hannah leidt tot een totale verwijdering, een langs elkaar heen leven. Zowel de vader als de moeder worstelt met de situatie, maar ieder op zijn of haar eigen manier. Ze spelen beiden ook een cruciale rol in het verhaal.
Karin Hazendonk heeft dit boek geschreven vanuit verschillende perspectieven in korte hoofdstukken, wat ervoor zorgt dat het boek vlot leest in een prettige stijl. Ze weet de spanning op te bouwen en op het moment dat je erachter bent hoe het met Hannah afloopt, komt er nieuwe informatie, waardoor het verhaal weer een nieuwe dimensie erbij krijgt. Hoewel het slot wat voorspelbaar is, blijft de aandacht geboeid.
Karin Hazendonk heeft na Waanidee weer een sterke thriller neergezet met actuele thema's als drugsgebruik en de gevolgen ervan, leugens, bedrog, machtsmisbruik, wraak etc. Een boek dat het lezen meer dan waard is.