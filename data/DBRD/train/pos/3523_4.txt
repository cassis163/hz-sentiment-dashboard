Misschien hebben jullie al eerder kennisgemaakt met deze dichtvorm?
Een Elfje is een gedichtje van elf woorden. Net zo licht en betoverend als een elfje uit een sprookje en soms ook net zo luchtig maar vaker juist diepzinnig, mooi en raak. Een Elfje bestaat, zoals gezegd, uit 11 woorden met in de eerste zin 1 woord, in de tweede zin 2 woorden, in de derde zin 3 woorden en in de vierde zin 4 woorden. De vijfde zin wordt weer krachtig afgesloten met 1 woord. Amanda de Vries, de schrijfster van dit boekje (dat echt heel klein en vederlicht is) schrijft graag gedichten en geeft daarnaast trainingen in intu√Øtief en creatief schrijven. Ze is freelance journalist en tekstschrijver van beroep en geeft aan verslaafd te zijn aan het schrijven van Elfjes.

Elfjes lijken, door het beperkt aantal woorden en de naam, licht en luchtig. Ze dwarrelen als een vlinder in je hoofd maar hebben toch diepe gronden. Licht en luchtig met diepe gronden maakt de gelijkenis met hun naamgenoten toch wel groter dan in eerste instantie gedacht. De Elfjes in dit boek zijn met liefde geschreven en tonen liefde voor het leven en het durven houden van jezelf. Ze laten zien dat we mooie karaktertrekken hebben en dat we daar trots op mogen zijn, al ziet niet iedereen die trekken direct.

De titel van het boek geeft aan dat je elke week een Elfje kunt lezen. Dit wordt snel elke halve minuut een Elfje, dan weer van voren af aan beginnen en weer elke halve minuut een Elfje lezen. Telkens een gedichtje per week lezen en het boekje tussendoor wegleggen is moeilijk als je het boekje in je handen hebt en snel de bladzijde kunt omslaan naar een volgend elfje. Toch is het aan te raden om het gedicht echt tot je te laten komen en opnieuw te lezen en over je tong te laten rollen. Dan dringen ze het beste door en wordt gevoeld hoe raak de meeste gedichten zijn. Het zou prachtig zijn om deze Elfjes in een weekkalender of agenda te plaatsen en dan op maandag de week er mee beginnen, of juist de week op de zondag afsluiten met een Elfje. Daar kun je dan een week op teren.

Sommige Elfjes gaan pas echt leven als je ze vaker leest. Ze voelen als een vederlichte aanraking van je hoofd, je huid maar ook je hart. Ze raken niet allemaal even sterk maar er zaten een paar pareltjes bij zoals deze:

Hier ben ik

Uit
mijn schulp
is kwetsbaar, naaktheid
geeft de parel zoveel
Glans

Voor de liefhebber van korte gedichten, mooie uitspraken die de ziel raken of ter kennismaking met Elfjes is dit een prachtig boekje om in huis te hebben.


Ik las dit boek als boekenblog klus en schreef er dus ook een blog over
https://www.hebban.nl/p/elegieen/nieuws/boekenblog-klusje-elke-dag-een-elfje