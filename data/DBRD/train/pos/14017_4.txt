Tinka’s mooiste smash is een boek van Frans van Duijn. Hij studeerde geschiedenis in Leiden, maar is later freelance journalist geworden en dus ook schrijver. Net als dit boek gaan zijn andere jeugdboeken ook over sport of sporters.

“Tinka raakte de bal nog net, maar wist meteen dat het goed mis was.” Hoewel ze die bal helemaal niet miste, klopte het wel wat Tinka op dat moment dacht. Tijdens die wedstrijd van het zomertoernooi op haar tennisclub slaat Tinka namelijk een jonge kauw uit de lucht. Het arme beestje wordt direct door haar naar de vogelopvang gebracht, waar zijn vleugel verbonden wordt.

Omdat er geen plek is voor het beestje neemt Tinka hem weer mee om hem thuis te verzorgen. Als ze thuis komt, ontdekt ze echter roze verf op zijn pootje. Verf die Tinka herkent en die ochtend zelfs gezien heeft op het besmeurde standbeeld van haar favoriete tennisser. Op het beeld stond de naam ‘Karim’ geschreven en op zijn billen waren een rat met een roze strikje en een hagedis aan een parachute geverfd. Het gekste nog was het woord ‘Help’, dat in roze letters op zijn borstkas stond geschreven. Wanneer de jonge kauw steeds maar ‘Karim’ blijft roepen, begint Tinka te vermoeden dat het beestje de creatieve vandaal kent.

Wanneer later nóg een standbeeld wordt besmeurd, verdubbelt de politie haar mankracht in de zoektocht naar de vandaal. Ditmaal heeft hij een standbeeld van Willem III onder de verf gesmeerd; op diens borst staat in het roze ‘nou eens eindelijk’ geschreven. Tinka is erg benieuwd wie die Karim is en waarom hij via dit soort acties om hulp vraagt. Ze bedenkt een plan om met behulp van het jonge kauwtje Karim te pakken te krijgen. Samen met haar vriendin gaat ze achter de vogel aan om de vandaal te identificeren, maar ze ontdekt iets heel anders dan ze had verwacht…

Tinka’s mooiste smash is een jeugdboek waarin serieuze actualiteit en plezier goed samengaan. Het boek bevat thema’s die ver van elkaar verwijderd staan, zoals tennis en oorlogdrama’s. Frans van Duijn heeft een knap verhaal geschreven door een jeugdthema te mengen met een tragische gebeurtenis, en het verhaal is dan ook een mooie poging om hier meer aandacht aan te geven. Voor niet-tennisfans bevat het boek termen die niet iedereen helemaal zal begrijpen, maar gelukkig is het boek daardoor niet direct minder leesbaar. 

Wanneer je dit boek kiest om te lezen, zal je aangenaam verrast worden door de frisse manier waarop het geschreven is, maar ook door de manier waarop een serieus onderwerp toch aangenaam besproken kan worden in een jeugdboek. Ook de onthulling op het einde, over de Kladderaar, is een goede manier om dit verhaal te laten eindigen. Frans van Duijn slaat met Tinka’s mooiste smash twee vliegen in één klap en heeft een leuk én een actueel boek geschreven.