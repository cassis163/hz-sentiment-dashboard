Ben jij dapper, sterk en slim?
Kun jij goed geheimen bewaren?
Vind jij een oplossing voor elk probleem?
Ben jij voor niets of niemand bang?
Heb jij veel doorzettingsvermogen?
Grote kans dat het ministerie van zeer geheime zaken op zoek is naar jou! Zet je telefoon en computer alvast maar aan en wacht op instructies.
Als midden in een heel koude winter de sloten in Niemandsford maar niet willen bevriezen denken de inwoners dat het om een natuurverschijnsel gaat. Het ministerie van zeer geheime zaken vertrouwd het niet. Tom, de zoon van de minister, zoekt een aantal kinderen uit die het mysterie op moeten gaan lossen. Houk, Hubert en Pip ontdekken in een fort een eigenaardige professor met een ingevroren leger en maken kennis met de aardsvijand van de minister, Redboth Griswald. De opdracht van het ministerie blijkt gevaarlijker dan de kinderen ooit hadden kunnen vermoeden.
Het verloren legioen is een hartstikke leuk boek voor toekomstige geheim agenten. Het is spannend en leest lekker weg. Om het verhaal allemaal nog echter te maken zit er een (uitneembare) plattegrond bij en bestaan alle illustraties uit archiefstukken, bewijsmateriaal en plaatjes van locaties. Verder kun je op internet bewijsmateriaal downloaden. Hierdoor lees je niet zomaar een verhaal, je zit er zelf middenin! Je gaat mee op missie met Pip, Hubert en Houk. Hartstikke handig, want zo ben je goed voorbereid als het ministerie jouw hulp een keer nodig heeft!
Bij deze wil ik minister Maximus bedanken voor dit mooie boek. Wij zouden het zogenaamd gewonnen hebben voor de schoolbibliotheek. Ik denk zelf dat minister Maximus op deze manier veel kinderen hoopt te bereiken zodat zij (na het lezen van het boek) goed voorbereid zijn als hún mobieltje afgaat …….