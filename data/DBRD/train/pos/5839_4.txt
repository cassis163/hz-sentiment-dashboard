Lang, lang geleden kwamen drie godinnen, drie zussen, samen om de geboorte van een nieuwe koningin te vieren. Elk van hen wilde de koningin een bijzonder cadeau geven, een onsterfelijk cadeau, een cadeau dat eeuwig voor haar zou schijnen. Ze ontwierpen de Sterren van Vuur, IJs en Water en stuurden deze naar de hemel om daar te stralen. De vierde zus, ook een godin maar veel minder vriendelijk, wil de drie Sterren voor zichzelf. Als zij de Sterren in handen krijgt, zal de wereld sterven en de duisternis zegevieren. De drie godinnen volgen elk hun eigen ster, zijn erbij wanneer deze uit de hemel valt en verbergen ze daarna zo goed als ze kunnen. Later, veel later, zullen velen er naar op zoek gaan. Sommigen voor het goede, Nerezza, de vierde godin, voor het kwade. Sasha, een kunstenares, vormt met haar vijf nieuw verworven vrienden de Wachters en is op zoek naar de Ster van Vuur. Elk van de Wachters beschikt over bijzondere vermogens, zo is Sasha helderziend en haar nieuwe liefde Bran een magiÃ«r. De zoektocht naar de Ster van Vuur begint op Corfu, de Wachters arriveren een voor een, leren elkaar kennen en vertrouwen. Samen vormen ze een team en gaan de strijd aan met Nerezza. Nerezza op haar beurt verwacht dat de gewone stervelingen voor haar de Ster gaan vinden waarna ze deze eenvoudig kan overnemen. De tijd dringt voor Sasha en haar Wachters, zullen zij op tijd hun bijzondere vermogens met elkaar kunnen combineren om een superteam te vormen?

Mijn mening: Nora Roberts heeft weer een prachtige start van een trilogie gemaakt. Haar pen is vlot, het verhaal is spannend en ook de liefde wordt niet vergeten. Leuk ook hoe de bijzondere vermogens van elk van de Wachters worden uitgewerkt, is er dan toch meer tussen hemel en aarde? 4 sterren meer dan waard!