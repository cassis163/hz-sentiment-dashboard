Het met zorg samengestelde prentenboek Het meisje uit het bos bevat een historisch voorleesverhaal. Het vrij spannende verhaal voor jonge kinderen neemt je mee terug de geschiedenis in. Een tijd waarin er nog torenwachters nodig waren om de omgeving in de gaten te houden, die alarm moesten slaan bij dreigend gevaar. Briek is zo’n torenwachter, zodra hij een verdacht geluid hoort trekt hij letterlijk aan de bel. De hele stad is direct in rep en roer. De mensen vluchten allemaal hun huis in, kruipen onder de dekens en zijn te bang om de voordeur open te doen als ze horen kloppen.

Verpakt in een vermakelijk verhaal leren kinderen tijdens het voorlezen dat je niet altijd bang hoeft te zijn voor het onbekende. Vaak zijn geluiden te verklaren en is hetgeen het geluid maakt lang zo eng nog niet als dat je misschien zou verwachten. In het verhaal worden de geluiden die de dorpelingen horen veroorzaakt door een onschuldig jong meisje. Kinderen kunnen zich makkelijk met dit meisje identificeren en zullen het waarschijnlijk grappig of zelfs raar vinden dat de grote mensen in het boek bang zijn voor de geluiden die zo’n jong meisje maakt. Maar geluiden kunnen natuurlijk door van alles en nog wat veroorzaakt worden. Het meisje uit het bos is dan ook een fijn verhaal om uit voor lezen voordat jonge kinderen gaan slapen. Vooral als een kind ietwat angstig is voor het slapengaan. Het boek nodigt uit om na het lezen even door te praten over dit onderwerp. Wat is het getik s ’nachts op het raam bijvoorbeeld? Iets eng of toch gewoon de regen?

Maar ook zonder het sympathieke lesje, over angst voor het onbekende, is Het meisje uit het bos een aanrader. De illustraties bijvoorbeeld zijn een kleurrijk en herkenbaar feestje voor het oog en spreken tot de verbeelding. Daarnaast heeft het boek een mooie glansrijke hardcover kaft dat er gewoon om vraagt om het boek op te pakken en door te kijken. Wanneer het boek eenmaal een keer voorgelezen is zullen jonge kinderen vermoedelijk weinig problemen hebben om tijdens het veelvuldig bekijken van de plaatjes het verhaal er zelf bij te bedenken.