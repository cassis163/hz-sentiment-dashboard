Een mooi boek gevonden. 'Olga' van Bernhard Schlink.
Het speelt in Duitsland in de buurt van Pommeren en Tilsit maar het gaat ook over ver daarbuiten: waaronder Duits-Zuidwest-Afrika en Argentinië. Het gaat over Olga, een armoedig, maar leergierig weesmeisje en Herbert Schröder, zoon van een grootgrondbezitter. Ze zijn verliefd maar leven grotendeels gescheiden van elkaar, en schrijven brieven over hun wetenswaardigheden. Het verhaal begint zo ongeveer einde 1800 en gaat door in de twintigste eeuw.
Rijk ook door de geschiedschrijving en de beschrijvingen van de verschillende locaties over de wereld, een avontuurlijk relaas van de vele omzwervingen die Herbert soms zelfs in het spoor van Alexander von Humboldt maakt. Tussen de reizen door met het hoge streven ooit de Noordpool te bezoeken ontmoeten Herbert en Olga elkaar. Later als Herbert vermist blijft op de Noordpool gaat het verhaal verder over Olga.

Olga
Bernhard Schlink
Uitgeverij Cossee
Vertaald door Marcel Misset

Ik heb het boek Olga uitgelezen:
Na veel jaren waarin Herbert vermist blijft, Olga zich terug trekt gaat het verhaal verder maar dan vanuit het gezichtspunt van Ferdinand.
Hij heeft Olga als klein kind leren kennen toen ze bij hem thuis was als naaister om kleding te herstellen. Ze raken aan elkaar gewend en Olga verteld hem over Herbert, zijn reizen en haar liefde voor hem.
Als Olga op hoge leeftijd komt te overlijden erft Ferdinand veel van haar bezittingen. Ferdinand is altijd geïnteresseerd gebleven in Herbert en besluit naspeuringen te doen naar zijn leven en zijn verdwijning op de Noordpool. Vanuit zijn voorliefde voor oude ansichtkaarten komt hij op het idee naar Tromso in Noorwegen te gaan om naar de brieven te zoeken die Olga Rinke jarenlang poste restante naar Herbert Schröder in Tromso schreef, mogelijk waren ze al die jaren bewaard gebleven.
Hij vindt uiteindelijk eenendertig persoonlijk geschreven en onthullende brieven, de eerste dateert van 29 augustus 1913 en de laatste 4 juli 1973, een hele geschiedenis daartussen in, twee wereldoorlogen en meer.
Vond het een mooi boek en veel prachtige beschrijvingen van een landschap en een goed tijdsbeeld in Duitsland in de afgelopen eeuw, niets overheerste, er was een goede balans. Schrijver Bernhard Schlink maakte aan het einde de cirkel rond, daar houd ik wel van.

Claar van Lieshout 24 mei 2018