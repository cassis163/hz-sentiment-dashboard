De vrouw in het raam is een psychologische thriller waarbij de spanning naar het einde toe serieus opgevoerd wordt. Het hoofdpersonage Anna Fox is psycholoog. Hoe verder je leest, hoe meer je de indruk krijgt dat ze volledig wacko is. Ze drinkt gigantisch veel, neem allerlei pillen door elkaar en onregelmatig en ze komt haar huis niet uit. Ze lijdt aan agorafobie nadat haar een trauma is overkomen. Op een dag ziet ze een moord in het huis aan de overkant, maar niemand gelooft haar en ze heeft ook geen enkel bewijs. Haar alcoholverslaving en medicatie die hallucinaties kan veroorzaken zorgen ervoor dat ze onbetrouwbaar is.

Er wordt uitgebreid beschreven hoe ze haar buren in het oog houdt en ik voelde bij momenten mij ook een gluurder. Bovendien wordt ook uitvoerig geschreven over haar wijngebruik die vaak uitmondt in dronkenschap. Haar medicatie neemt ze bovendien onregelmatig en meer dan de voorgeschreven dosering met wijn waardoor je echt wel het gevoel hebt dat ook jouw wereld begint te tollen. Bij momenten had ik toch echt wel medelijden met het hoofdpersonage.

Zoals alle goede thrillers heeft deze ook plottwists die ik absoluut niet zag aankomen. Daardoor wordt de spanning naar het einde opgedreven. Hallucineerde ze of heeft ze echt een moord gezien? Je zou toch van een psycholoog verwachten dat die weet dat alcohol niet helpt tegen een angststoornis en dat ze bepaalde signalen zou oppikken, maar ja, door de hoeveelheid alcohol zullen die niet zo duidelijk geweest zijn. Ik ben er van overtuigd dat je een psycholoog op een verkeerd spoor kan brengen en dat maakt deze thriller vrij realistisch.