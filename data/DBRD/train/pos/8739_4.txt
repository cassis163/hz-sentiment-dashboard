Een verrassende stap is een heerlijke vakantie zomerroman dat naast een mooi verhaal ook informatie geeft over Colorado en de lange trail die daar doorheen loopt. Volgens mij moet de auteur daar geweest zijn om zulke mooie beelden van de omgeving te kunnen schetsen.
Het verhaal gaat natuurlijk om de bloedmooie Maggie die, als het leven even tegenzit, alles achter zich laat en bij haar vader wil schuilen tot het weer beter gaat. Dan blijkt haar vader meer haar hulp nodig te hebben dan andersom, hij krijgt een hartaanval en Maggie gaat voor hem zorgen. Op het kampeerterrein verblijft de knappe Cal, die heel mysterieus doet over zijn verleden. Maar wel blijft om Maggie te helpen en te beschermen in de wilde natuur.
Dan komt de verrassing van Robyn Carr…..het is geen vluchtige roman van twee mensen die elkaar ontmoeten en voor altijd en zonder problemen bij elkaar blijven. Nee, ze stelt de hoofdpersonen echt de vraag; laat je alles waar je voor geleerd en geploeterd hebt achter, alles waar je jaren van gedroomd hebt in de steek, om je leven te slijten op een oude kampeerplaats? Het lijkt zo gemakkelijk. En als romanliefhebber wil je niets liever dan dat ze ja zeggen enzovoort…. Maar dan voert Cal toch zijn oorspronkelijke plan uit en gaat hij de trail lopen. Deze zware tocht wil hij zonder Maggie lopen en ze weet niet of hij wel terugkomt. Daar gaat het boek over, keuzes maken en over dat mensen met een zgn rugzakje om toch weer het geluk kunnen vinden ook al ziet dat er soms anders uit dan je in eerste instantie dacht.
En dat maakt mij tot een grote fan van deze auteur, ze schrijft niet zomaar een romannetje maar wil je ook laten meedenken met de hoofdrolspelers in het verhaal.
Het boek is heel goed verzorgd, een mooie voorkant en de zijkanten zijn ook versierd. Maak van zomerlezen een feestje lijkt het te willen zeggen. Nou, dat vond ik wel geslaagd tijdens het lezen van dit boek.