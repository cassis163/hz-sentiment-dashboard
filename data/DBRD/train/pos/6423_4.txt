‘Het verdronken land’ toont direct aan het begin een desastreus beeld van ons land. Na twee verwoestende watersnoodrampen staat de helft van Nederland onder water. Een totale chaos is het gevolg. Er is nauwelijks meer elektriciteit, onderdak of voedsel te vinden, er zijn veel doden gevallen en de grenzen zijn dicht. De enkeling die nog de beschikking heeft over financiële middelen, probeert aan boord te komen van een particuliere vlucht. De EU wil pas hulp sturen wanneer de regering weer enigszins orde geschapen heeft. Maar is dat niet veel te laat?

‘Het verdronken land’ kent een drietal hoofdpersonen, te weten Felix Rutgers, zoon van een vooraanstaand politicus, Loekie Laroes, dochter van een televisieverslaggeefster en haar beste vriend Jacinto Zondervan wiens ouders het land willen ontvluchten. Het drietal komt in benarde situaties terecht wanneer de Turkse premier van Nederland, Emir Berk, wordt vermoord.

“De knal kwam uit het niets. Eerst dacht Loekie dat het een explosie was. Een gaslek, ergens in het gebouw. Een onveilige generator die zichzelf had opgeblazen. Toen zag ze de vrouw in de gang naar de fietsenstalling. Haar lange groene haar. Het embleem op haar sweater. Het oog van haar pistool dan van Berk naar Loekie gleed.”

Terwijl de situatie van het centraal staande trio er met de dag slechter op wordt, ontrafelen de tieners een complot dat de toekomst van heel Nederland in gevaar brengt. Zijn ze samen sterk genoeg om het tij te keren? Je leest het in ‘Het verdronken land’.

Enfin, ‘Het verdronken land’ is bedoeld als jeugdboek of Young Adult zo je wilt, maar tjonge…wat een boek. Ik ben ervan overtuigd dat mening volwassene dit boek eveneens ademloos verslindt. Natuurlijk, het avontuur wordt beleefd door drie tieners, maar de politieke intriges en letterlijk grensoverschrijdende kwesties, maken het boek geschikt voor een veel breder lezerspubliek. Ponjee hanteert bovendien een fijne, vlotte schrijfstijl die daar eveneens aan meewerkt. De jong volwassen lezers én de volwassen lezer zullen de stijl van Ponjee als zeer toegankelijk ervaren.

“Felix wist dat hij zich uit de voeten moest maken. Nu. In de laatste paar woorden dat Ten Cate van hem stond afgekeerd. Maar het was of zijn benen op slot zaten. Alsof hij schreeuwde tegen zichzelf zonder geluid.”

Ik heb slechts één verbeterpunt en dat is gelegen in het feit dat sommige verhoudingen naar mijn mening wat ondoorzichtig zijn. Dat geldt overigens zowel voor de verhoudingen binnen de politieke fracties als voor de relatie van de hoofdpersonen jegens de politiek. Daar zou het verhaal wat beter mogen. Dat is echter slechts één aspect uit een verder zeer boeiend geheel.

Over de auteur
Olga Ponjee (1983) schrijft boeken, films en games. In haar vrije tijd maakt ze historische kostuums en metselt ze muurtjes van baksteen. Ze woont in een klein dorpje samen met haar vrouw, haar man, twee zoontjes, twee katten en drieduizend boeken.

Uitvoering
Uitgever: LetterRijn
ISBN 9789491875700
Hardcover, 330 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/