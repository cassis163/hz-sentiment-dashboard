In de roman De nachtegaal hanteert schrijfster Kristin Hannah een toegankelijke schrijfwijze. Het boek is daardoor geschikt voor een zeer breed publiek.

Het is een sterk geromantiseerd verhaal over twee zussen, hun drang naar vrijheid, opoffering en wilskracht tijdens De Tweede Wereldoorlog in Frankrijk.

Vianne, de oudste, met haar dochter Sophie wacht in de buurt van Tours op berichten van haar man Antoine, hij zou in Duitsland als krijsgevangene zijn opgepakt. De Duitse officier Beck die bij haar is ingekwartierd bied haar onbedoeld bescherming. Ze heeft het gevoel eerder haar jonge zusje Isabelle te hebben verraden en later haar beste Joodse vriendin. Hoe kan ze omgaan met schuldgevoelens die haar voortdurend kwellen. Gaat ze de oorlog overleven?

Isabelle, het kleine zusje, vertoont ‘courage’. Zij vertrekt naar Parijs en komt doelbewust in aanraking met het verzet. Ze volgt haar grote voorbeeld Edith Cavell, heldin uit de Grote Oorlog, ze onderneemt moedige tochten over hoge bergpassen in de Pyreneeën, zou zij de strijd volhouden?

De nachtegaal is een meeslepende geschiedenis, misschien wat uitvergroot, misschien niet helemaal volgens de feitelijke gebeurtenissen, maar mijn God, Kristin Hannah weet wel het hart te raken.