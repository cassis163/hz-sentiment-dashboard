Een Eyewitness Thriller

Voor de blog site in de boekenkast mocht ik deze thriller lezen.

Al bij het lezen van de achterflap was mijn interesse gewekt. Een Zeeuws tintje en een razend spannend verhaal zijn ingrediënten die mij passen.
Na ontvangst viel me op dat het een mooi dik boek is. De cover van stijlvol glanzend papier met een afbeelding van een schaduw van een vrouw doet vermoeden dat het verhaal mysterieus en spannend wordt.
En extra leuk was dat ik een gesigneerd exemplaar mocht ontvangen, waarvoor veel dank

Het verhaal:
Tijdens graafwerkzaamheden bij de bouw van de nieuwe zeesluis in Terneuzen wordt een oud babylijkje gevonden. Archeologe Linda Francke wordt betrokken bij het onderzoek en zij ontdekt al gauw de oorsprong ervan. Dan krijgt het verhaal een wending als haar zus verdwijnt en de zogenaamde toevalligheden zich opstapelen. Is dat wel allemaal toeval? Of heeft het een meer met het ander te maken dan aanvankelijk wordt gedacht? Linda vraagt aan het onafhankelijk detectivebureau Eyewitness om hulp en dan kan het spannende verhaal beginnen. Detective Joop Hamelinck en inspecteur Theo de Rooij gaan op onderzoek uit en dat gebeurt uiteraard niet zonder dat er een aantal opmerkelijke gebeurtenissen plaatsvindt.

Het verhaal spreekt mij direct in het begin al erg aan. De mooie Zeeuwse omgeving wordt helder beschreven en ook een stukje geschiedenis van diverse Zeeuwse dorpen wordt kort en bondig verteld. Vooral erg leuk als ik plotseling lees over het dorp waar ik al jaren boodschappen doe en waar mijn dochter naar school gaat. Dit geeft voor mij als Zeeuw wel meerwaarde aan het verhaal. Maar ook voor niet-Zeeuwen wordt de setting duidelijk en helder neergezet. Je ziet als het ware voor je waar verschillende scènes zich afspelen en ik betrap mij erop dat ik tijdens het uitlaten van de hond aan de Westerschelde zowaar in het water tuur om te kijken of er iets te ontdekken valt.
Dat doet het boek dus met je, het houdt je bezig en is een spannend verhaal. Ik moet wel eerlijk zeggen dat het geen pageturner is, omdat het verhaal een aantal vertakkingen kent die concentratie en inleving vereisen. Het is geen boek om bij weg te dromen, want dan mis je al gauw bepaalde ontwikkelingen die het verhaal uniek maken. Dit geheel maakt het verhaal echter niet minder en ik houd er juist wel van als een verhaal een andere inhoud kent dan boeken waar er al heel veel van op de markt zijn. De schrijfstijl en inhoud zou ik zo even niet kunnen herkennen in een andere auteur bijvoorbeeld.

Verschillende verhaallijnen markeren in het begin het boek. En als lezer weet je niet direct waar dat naartoe gaat.
Het lijken soms wel losse, korte verhalen en pas later wordt duidelijk hoe het allemaal met elkaar te maken heeft. Er wordt gesprongen in de tijd en er wordt gewisseld tussen personages, maar het geheel blijft door duidelijke markering tussen de hoofdstukken wel overzichtelijk. Als het verhaal dan vordert, wordt het ingewikkelder maar ook spannender. Je wilt als lezer echt weten hoe het afloopt en het verhaal kruipt ook een beetje onder je huid.
In de laatste hoofdstukken wordt er dan wel het een en ander duidelijk, alhoewel je als lezer nog lang op het verkeerde been gezet wordt over de afloop. Het plot is dan ook nog best versassend en steengoed en prettig om te lezen.
Ik las later pas dat er meerdere boeken zijn over het detectivebureau Eyewitness. Ik kende de auteur nog niet en ik ben eigenlijk wel benieuwd naar de andere boeken. Dit is een schrijver van een aantal thrillers die ik niet gauw zal laten liggen in de boekhandel.

Ik geef het boek dan ook 4 sterren.