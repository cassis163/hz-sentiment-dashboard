Wauw, wat heeft Wendy wederom een fantastisch boek neergezet. Hoewel ik haar beide feelgoods echt heel erg tof vind, is De laatste halte denk ik mijn favoriet. Vanaf het begin zit je direct in het verhaal. De spanning zit er direct in en vanaf de proloog en het eerste hoofdstuk sta je op scherp. Hoewel je dit niet direct als een thriller zou moeten bestempelen, zit er voldoende vaart in en blijft het eigenlijk tot aan het einde ‘spannend’. Maar het is niet alleen spannend en vlot geschreven, maar ook zo levensecht en ontroerend! Ja, echt wauw!

Het verhaal draait om vier tieners die eigenlijk niet zoveel met elkaar te maken (willen) hebben, maar die door een ongelofelijk heftige gebeurtenis echte vrienden worden. Wendy heeft de tieners echt levensecht neergezet en je kunt je zo goed in leven in Jonas, Ralph, Naima en Loïs. Daarnaast zijn ze alle vier zo verschillend en divers. Ze hebben allemaal een eigen stem gekregen en zijn bijna echte mensen geworden. Tieners die je jongere broertje of zusje kunnen zijn, bijvoorbeeld. Het maakt het boek nog levensechter en realistischer. Ook is de manier waarop ze tieners zijn, de zoektocht naar jezelf zo mooi op papier gezet, terwijl er eigenlijk helemaal geen ruimte is om jezelf te leren kennen.

''Ik merk dat ik knik om hem gerust te stellen, maar het lijkt wel alsof mijn hoofd niet meer van mij is en bij mij hoort. En ik knik niet omdat ik me oké voel. Oké komt niet in de buurt bij hoe ik me voel. Oké is geen woord voor wat ons vandaag is overkomen. Oké is geen woord voor de nabije toekomst. Misschien zelfs niet voor de verre toekomst.''

Het allersterkste punt aan dit boek is de emotie die erachter zit. Het verhaal is prachtig, hartverscheurend, maar tegelijk ook zo angstaanjagend realistisch. Wendy heeft dit allemaal in zo’n 250 pagina’s weten te proppen en het resultaat mag er wezen. Bereid je tijdens het lezen voor op tranen en een enorme brok in je keel en maak alvast een plekje in je hart vrij, want deze personages laten je niet meer los. Promise!

Met De laatste halte is Wendy weliswaar een compleet andere weg ingeslagen, maar alsnog een echte ‘Wendy Brokers’. Met levensechte personages, diversiteit, spanning en realiteit/actualiteit is dit echt een must read en nu al een van mijn favorieten van dit jaar. Ook als je geen YA-fan bent moet je dit boek absoluut lezen! Dankjewel Wendy, voor wederom een prachtboek!

Deze recensie verscheen eerst op www.favoritez.nl