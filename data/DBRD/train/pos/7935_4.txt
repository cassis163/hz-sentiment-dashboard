Er is maar één ding waar je in dit leven van op aan kunt: als je tijd op is, ga je dood. Dit concept heeft Sara Holland in haar YA-debuut 'Everless' op een intrigerend manier uitgewerkt. Het begrip 'tijd is geld' neemt ze letterlijk. In de door haar geschetste wereld kun je je bloed laten omzetten in munten, waarmee je bijvoorbeeld de huur en eten kunt betalen. De kloof tussen arm en rijk is groot. Armen sterven jong, terwijl de rijken de munten zelfs oplossen in hun thee om onnatuurlijk hoge leeftijden te bereiken.

Jules en haar vader Pehr leven in armoede. Jaren geleden hebben ze de stad Everless moeten verlaten en sindsdien schrapen ze de restjes bij elkaar. Als haar vader te verzwakt is om met zijn bloed de huur te betalen, besluit Jules naar Everless terug te keren om daar voor de rijke familie Gerlings te gaan werken. Ondanks de waarschuwing van haar vader niet terug te gaan naar de plek waar ze is opgegroeid. Eenmaal tussen de muren van Everless blijkt dat die waarschuwing niet ongegrond was. Niets is zoals Jules het zich herinnerde.

“Unlike when I was a girl, the silence holds no promise of stories waiting to be told, no crackle of magic in the air, effervescent as mist in the sun after rain.”

Na een rustig begin, waarin je als lezer alle personen leert kennen, neemt het verhaal je in sneltrein vaart mee door het leven van Jules, een sterke meid, die doet denken aan karakters als Katniss en Tris en voor de YA-literatuur redelijk standaard aan het worden zijn. Wat wel bijzonder is, is dat in dit verhaal geen nadruk op een eventuele liefdesrelatie ligt. Niet dat er geen liefde in de lucht hangt, maar het voelt als een bevrijding dat de hoofdpersoon meer gericht is op het vinden van de waarheid, dan op het vinden van een vriendje.

“Memories crash over me – memories of sun filtered through the leaves of an oak tree, of breathless fights with wooden swords, of untamed laughter with never a thought of being lesser than.”

De ene na de andere ontdekking volgt, waardoor je af en toe even terug wilt bladeren om te kijken of je niets hebt gemist. Soms gaat Holland zelfs iets te snel, waardoor je als lezer het risico loopt haar prachtig geformuleerde zinnen over te slaan. Holland is geweldig in haar vergelijkingen. Het boek doet daardoor op bepaalde momenten zelfs sprookjesachtig aan. Maar dan wel een luguber sprookje.

“The lie is dark, opaque, unreadable, like a river so burdened with silt you can’t see the bottom.”

Everless is het eerste deel in een duologie. Deel twee verschijnt in januari 2019. Na dit geslaagde debuut kunnen de verwachtingen van de lezers niet anders dan hooggespannen zijn.