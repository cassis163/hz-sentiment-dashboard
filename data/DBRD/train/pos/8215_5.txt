Soms lees je een boek waarvan je baalt dat het uit is, Half Face is zo’n boek.

Auteur Mara Li maakt diepe indruk met de Young Adult thriller Half Face. In dit verhaal is Juliette precies op het verkeerde moment op de verkeerde plaats. Kort nadat ze een bank inloopt om postzegels aan te schaffen wordt de bank overvallen. Ze overleeft het voorval en neemt daarna de dappere beslissing om tegen een van de overvallers te getuigen. Hij noemt zichzelf Half Face. Ze heeft oogcontact met de man gehad en kan hem dan ook goed beschrijven.

Deze Ierse man weet echter op slinkse wijze de rechtbank te ontvluchten en neemt Juliette, kort na haar getuigenis tegen hem, mee als zijn gijzelaar. Hij blijkt ervan overtuigd te zijn dat er iets kwaads in hem schuilt, een demon wellicht. Half Face dwingt Juliette met hem mee te reizen naar het verre Mongolië waar hij hoopt eindelijk verlost te kunnen worden van zijn kwelgeest. Zij moet mee, want hij ziet Juliette min of meer als zijn reddende engel. Wat volgt is een pakkend verhaal, een survivaltocht dat zich afspeelt in een fascinerend land.

Mara Li heeft een verrassend goede, ietwat filmische, schrijfstijl. Vanaf het begin tot het einde weet ze de aandacht van lezer vast te houden. De personages zijn intrigerend en het verhaal grijpt je als het ware bij de keel. Het hele verhaal is geschreven in de ik-vorm, je kijkt als lezer continu mee over de schouders van Juliette en maakt zo de gijzeling van begin tot het eind vanuit haar belevingswereld mee.

In het verhaal wordt het stockholmsyndroom niet vergeten. Juliette is bang voor Half Face en walgt echt van hem, maar ze krijgt tegen wil en dank toch ook sympathie voor haar ontvoerder. Het boek heeft hierdoor een psychologisch tintje gekregen en wordt daardoor alleen maar extra boeiend. De strijd in hun zelf, maar ook tussen Half Face en Juliette komt geloofwaardig over. Het is fascinerend te lezen hoe de twee elkaar afwisselend aantrekken en afstoten. Het proces dat ze doormaken en hoe ze zo nu en dan in tweestrijd zijn met hun gevoelens en gedachten is interessant. Natuurlijk dragen ze allebei een verleden met zich mee en dit komt in het verhaal goed naar voren. Zo leef je als lezer met Juliette mee en hoop je dat ze weet te ontsnappen, maar krijg je als lezer ook bijna begrip voor het agressieve gedrag van Half Face. Kortom Half Face is een aanrader voor jongeren, maar zeker ook aan te bevelen als je al wat ouder bent.