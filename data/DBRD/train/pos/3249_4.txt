Frank Tallis is psychotherapeut en expert op het gebied van dwangneuroses en obsessies. Met het boek ‘De ongeneeslijke romanticus’, laat hij de lezer kennismaken met een stukje van zijn dagelijkse werk.

De psychische problemen en de patiënten die hij beschrijft hebben allemaal één belangrijk onderwerp gemeen; de liefde.
De liefde is ongewenst, onbeantwoord, pervers of zelfs verslavend.
Hoe komt het eigenlijk dat de ene mens wel problemen ervaart in de liefde en de andere niet. Ligt het aan de opvoeding, opgedane ervaringen in het verleden, of zijn deze mensen gewoon genetisch belast.

Al met al is de ongeneeslijke romanticus een boek dat je op verschillende manieren kunt lezen. Door de ogen van de psychotherapeut leest het als een roman. Ben je echter geïnteresseerd in geestelijke problematiek en de verschillende manieren om dit te bestrijden, dan zou je het ook een naslagwerkje kunnen noemen.

Auteur Frank Tallis heeft de gewoonte om per hoofdstuk een patiënt te beschrijven en in te gaan op zijn of haar ziektebeeld. Daarna dwaalt hij af en gaat hij op zoek naar ervaringen uit het verleden. De reden van afdwalen is echter niet altijd interessant en soms zo uitgebreid dat je als lezer bijna zou vergeten wat het probleem van de patiënt nu eigenlijk is.
Door deze manier van schrijven is het mogelijk om het boek na ieder hoofdstuk even weg te leggen en na te denken over de problematiek van de beschreven patiënt.

Dit boek heb ik niet alleen met plezier, maar ook met de nodige interesse gelezen. Na het dichtslaan van het boek dreunde de laatste zin nog even door. Uiteindelijk kwam ik tot de volgende conclusie;
Het werk van een psychotherapeut is nooit af, en wat de patiënt na zijn behandeling gaat doen is niet te voorspellen.