Na het clichématige ‘dorp van hoofdpersoon wordt verwoest door trollen’, had ik zo mijn bedenkingen over hoe het verhaal verder zou gaan.
Gelukkig bleek mijn vrees al gauw ongegrond. Eindelijk eens een avontuur-verhaal waar het bestaan van de leeftijdscategorie -10 jaar wordt erkend! Ja, zelfs voor de trollen, die dan meteen ook meer worden dan gemene monsters die zonder gewetensbezwaren aan het zwaard geregen kunnen worden.
Als de reisgezelschappen van Brian en Eleanor elkaar ontmoeten, krijgt men een interessante mengelmoes van personages met ieder een duidelijk karakter dat de platte clichés overstijgt. Helaas door de veelheid van personages heeft niet iedereen de kans om dat goed te laten zien. Wat soms echt wel zonde is, want je gaat van ze allemaal houdenl!
De Verdoemenis maakt zijn naam zeker waar met wezens die zowel lekker origineel als zeer angstaanjagend zijn. De vechtscènes zijn realistisch en meeslepend en omvatten net iets meer dan simpel zwaardgekletter.
Na een erg meeslepende tocht was het verhaal net iets te vroeg afgelopen met te veel vragen en te weinig antwoorden, waardoor het boek niet echt op zichzelf staand gelezen kan worden. Ik heb er echter alle vertrouwen in dat deel 2 en 3 dat helemaal gaan goedmaken.