Zoe en Ed leren elkaar kennen in hun studentenhuis. Ze worden verliefd, maar laten elkaar weer gaan omdat ze nog jong zijn en van het leven willen genieten.
Door het toeval kruisen hun wegen later toch weer. Zoe wordt op haar werk gebeld door iemand die informeert naar de waterkoelersafdeling. En het blijkt Ed te zijn! De romance tussen de twee bloeit weer op. Ze lijken een mooie toekomst tegemoet te gaan. Maar er breken ook moeilijke tijden aan waarin ze verdriet hebben en ruzie maken. Op een ochtend wanneer Ed naar zijn werk gaat, doet Zoe ook lelijk tegen hem.
Helaas is dit de laatste keer dat Zoe Ed levend ziet. Op weg naar zijn werk overlijdt hij door een ongeluk. Dan moet Zoe verder zonder hem en heeft ze een ontzettend schuldgevoel over die laatste ochtend, had ze nu maar niet zo lelijk gedaan. Ze probeert terug te denken aan de mooie tijden die ze samen hadden, maar ze zou die laatste momenten zo graag overdoen en nog iets tegen hem willen zeggen.

Voor je weggaat is een bijzonder mooie feelgoodroman over liefde, spijt en relaties. Het is een herkenbaar verhaal over een liefdesrelatie met hoogte en dieptepunten waar je samen doorheen gaat en waar je samen een weg in moet vinden. De personages van Zoe en Ed zijn treffend en herkenbaar, waardoor je met ze meeleeft en hen in je hart sluit.

Auteur Clare Swatman heeft een vlotte schrijfstijl, waardoor het boek lekker wegleest. Ook is er voortdurend een lichte spanning omdat je wilt weten hoe het verhaal van Zoe verder gaat.

Het belangrijkste wat ik uit dit boek meeneem is dat je nooit met ruzie uit elkaar moet gaan. Dat geldt voor je man of vrouw, partner, familie, vrienden of wie dan ook. Spreek het uit, want er kan altijd iets gebeuren waardoor je later spijt krijgt dat je het niet hebt goedgemaakt.