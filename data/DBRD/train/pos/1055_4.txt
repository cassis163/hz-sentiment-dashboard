Je leest in dit eerste deel van de George-serie het verhaal van George die dolgraag een computer wil, maar dat niet mag van zijn milieubewuste ouders. Wetenschap is gevaarlijk volgens hen. Dan krijgen ze nieuwe buren: Natuurkundige Erik en zijn dochter Annie. Annie en George sluiten vriendschap en Erik en Annie laten George hun computer zien: Kosmos, de slimste computer ter wereld. Kosmos praat en denkt en hij kan je naar het heelal sturen. Annie neemt George een keer mee om aan hem te bewijzen dat ze geen verhaaltjes verzint en samen reizen ze op een komeet door het heelal.
Erik gebruikt Kosmos om goed te doen, maar er zijn ook mensen die Kosmos voor duistere praktijken willen gebruiken. Hij moet dus koste wat kost uit hun handen blijven!

Dit verhaal is leuk voor jongens en meisjes en voor jong en oud. Het is namelijk niet alleen een spannend avonturenboek, er staan ook nog eens heel veel weetjes over het heelal in én een flink aantal prachtige foto’s van ons universum! Heel erg leerzaam en interessant (soms ging het me zelfs mijn petje te boven al die info over materie e.d.). Zeker voor mensen die erin geïnteresseerd zijn is dit een geweldig boek! Ik ga hem bewaren voor mijn leergierige kleuter!