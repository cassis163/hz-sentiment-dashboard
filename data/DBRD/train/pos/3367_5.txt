Het boek spreekt (mij) al aan door de prachtige cover, elegant/luxueus qua uitstraling, maar toch ook beklemmend omdat je “proeft” dat de persoon op de cover alles probeert om haar leven te “omarmen” zoals het is …. (mijn gedachte ;-))

De hoofdpersoon Katja, is ongeveer een jaartje getrouwd met Daniel als ze op 14 mei 1940 besluit om even naar haar ouders te gaan. Hard werkende ondernemers, een eigen kruidenierswinkeltje in hartje Rotterdam waar ze boven wonen met nog zes van hun kinderen.
Lieke het jongste zusje blijkt grieperig en om haar moeder te ontzien neemt Katja haar kleine zusje mee achter op haar fiets naar haar eigen huis.
Onderweg begint echter de nachtmerrie die minstens vijf jaar zal duren … ronkende motoren boven de stad en een bombardement dat zijn weerga niet kent.
Katja heeft geluk gehad, maar hoe zit het met de rest van haar familie? En haar man Daniel die in het ziekenhuis werkt?

Een hel, zo voelde het voor mij als lezer, omdat Simone het treffend - beeldend - weet te verwoorden. De angst en het verdriet, hoop en wanhoop die de mensen moeten hebben gevoeld.
Katja's schoonfamilie die haar eigenlijk te min vonden voor hun zoon sluiten zich aan bij de NSB terwijl Katja er alles aan doet om haar lieve Joodse vrienden Ester en haar man te helpen. Allemaal ingrediënten die het verhaal zo indringend echt maken dat het naar mijn idee net zo goed een biografie had kunnen zijn als een roman.
De sfeer wordt naarmate je verder leest steeds beklemmender, grimmiger wanneer de ontberingen steeds helser worden.
Waar ligt voor Katja de scheidingslijn als ze keuzes moet maken om haar resterende familie en vrienden door dit gruwelijk oorlogsgeweld te slepen? En zal iedereen overleven in deze lege stad?

Een prachtig boek dat je bij de lurven grijpt en niet meer loslaat.
Ik had het uit in no-time maar moest het even laten bezinken om er iets zinnigs over te zeggen/schrijven. Eerlijk gezegd ben ik ook nog niet in een ander boek begonnen, omdat het volgende waarschijnlijk zwaar tegen gaat vallen t.o.v. dit juweeltje.


Heel erg graag gelezen, een aanrader dus!

http://josesprakeloos.blogspot.nl/2015/05/simone-van-der-vlugt-de-lege-stad.html