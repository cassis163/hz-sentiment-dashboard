(Deze recensie verscheen al op CLEEFT.nl in september 2016)
Voorin de debuutroman ‘De afwezigen’ van Lieke Kézér staat de volgende tekst van Tom Waits: ‘I like beautiful melodies telling me terrible things’. Dat is ook wat deze roman brengt. In prachtig, beeldend taalgebruik vertelt de schrijfster het indringende verhaal van de muzikale Joshua via levensverhalen van mensen die om verschillende redenen ook in de steek zijn gelaten.

Wanneer de psychotische moeder van de tienjarige Joshua zelfmoord pleegt, gaat hij bij weduwnaar Frank wonen. Frank geeft Joshua een saxofoon en Joshua ontwikkelt zich tot een legendarische muzikant. Aan de hand van levensverhalen van de rouwende weduwnaar Frank, muziekmanager Dave, jonge Sarah, stripper Jessy, de vluchtende vader Tucker, psychotische moeder Maggie en schrijver in de dop Elvis, leer je Joshua steeds iets beter kennen.

FILMISCH
Of het te maken heeft met het feit dat Kézér film- en televisiewetenschappen heeft gestudeerd, dat is niet te zeggen, maar Kézér brengt de werelden in de roman prachtig tot leven met bloemrijk taalgebruik. Zo schrijft ze over New York: ‘Het flikkerende neon, de reusachtige modellen die als engelen op hen neerkeken met hun verleidelijke lachjes: koop dit parfum, dit horloge, drink Coca-Cola!’ Omdat ook de karakters zo treffend worden beschreven, leent deze roman zich heel goed voor een verfilming.

NIET ALLEEN OVER JOSHUA
De karakters in de roman spelen allen een belangrijke rol in het leven van Joshua. Hun levensverhalen zijn doordrenkt van rouw. Rouw om een verloren geliefde of omdat hun leven anders liep dan gehoopt. Joshua leer je kennen door de ogen van de steeds wisselende vertellers. Hierdoor wordt hij omgeven door een mysterie, je komt er niet achter wat zijn gedachten precies zijn: ‘Al jong had ze geleerd te leven zoals je ademde – zonder erbij na te denken. Maar nu was Joshua er, een dolende ziel, net als zij.’ Kézér zet een aantal zeer intrigerende karakters neer en dat zorgt ervoor dat je geboeid en betrokken blijft. Dat je Joshua nooit helemaal leert kennen, maakt de roman nog interessanter. Kézér heeft een indrukwekkende debuutroman geschreven. Een must-read voor deze nazomer, maar ook voor de seizoenen eromheen.