Liefhebbers van het spannende boek worden in Nederland verwend: het beste van wat er over de hele wereld verschijnt komt in onze leesgrage handen. De mindere werken zijn er al uitgefilterd door de uitgever. Voor aankomende schrijvers is er, zeker in ons kleine taalgebied, een behoorlijke drempel te overwinnen voordat ze bekend en geaccepteerd worden door een groter leespubliek. Voor dat grote publiek is De orde wellicht het eerste werk van auteur Paul Goeken waar ze kennis mee maken, hoewel het bepaald niet zijn eersteling is; het is alweer zijn vierde boek. Het is ook het derde deel in een reeks over Alfonso Silva, hoofd van de elite-eenheid Nueve, maar uitstekend zelfstandig leesbaar.

Pak het boek in de hand en de eerste indruk geeft je wellicht het vermoeden dat De orde wil meeliften in het succes van De Da Vinci code door de prominente verwijzing naar de Tempeliersorde op de kaft. Die indruk is echter snel vervaagd als je in het boek begint te lezen. Het verhaal is zeer actueel en je wordt snel meegezogen in de verhaallijnen rondom moorden en moordonderzoeken, confrontaties tussen allochtonen en autochtonen en politieke intriges. Goeken weet een mooi en spannend geheel te weven van de verschillende draden die samenkomen op de laatste bladzijden.

Paul Goeken blijft groeien als schrijver en komt sinds 2002 elk jaar weer met een beter boek. Ik hoop dat hij dat vol kan blijven houden; het belooft veel voor 2006!