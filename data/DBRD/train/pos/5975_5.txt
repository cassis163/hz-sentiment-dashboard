Men neme een jong meisje uit een paranormale familie, een rijke jongeman geobsedeerd door een Keltische heer, een arme jongen met een bijzondere link aan een zeer bijzondere locatie, een rebelse jongen met krachten waarover je alleen kunt dromen, en een jongen die niet helemaal in deze wereld thuis hoort.

Mix deze groep samen met een urban fantasy plot vol intrige, geschiedenis, mythes, liefde, en de dood. Maak het recept af met vlijmscherpe humor en razendsnelle dialogen en serveer in een serie van vier boeken. Het eindresultaat is The Raven Cycle van Maggie Stiefvater.

"Blue lily, lily blue" is alweer de derde titel in de serie. Blue's moeder is verdwenen, de jongens krijgen een nieuwe leraar Latijns die een 'bekende' blijkt te zijn. Gansey worstelt nog steeds hevig met zijn zoektocht naar Glendower, Ronan en Adam werken samen om het dreigende gevaar dat de leraar Latijns met zich meeneemt af te wenden. En Noah? Noah heeft zo zijn eigen problemen.

Ook dit derde boek leest lekker weg. Er is geen saai moment te vinden, iets dat toch altijd een uitdaging blijft in een serie. Maar Stiefvater weet met behulp van onverwachte wendingen in het plot en de herkenbare karakters ervoor te zorgen dat elke bladzijde weer een avontuur is. Vooral de manier waar Stiefvater de karakters neerzet is bewonderingswaardig. De overtuiging dat dit echte personen zijn en niet zomaar personages in een verhaal is sterk, de angst dat ze iets overkomt en de opluchting als het uiteindelijk goed komt bijna tastbaar. De spanningen en frustraties tussen Gansey en Blue zijn realistisch en zullen iedereen die wel eens verliefd is geweest bekend voorkomen.

Het feit dat het een urban fantasy boek betreft zorgt ervoor dat ook de lezers die minder op hebben met de standaard fantasy elementen als magie en monsters de serie kunnen waarderen. Urban fantasy neemt de wereld zoals wij die kennen en voegt daar hier en daar de fantasy elementen aan toe, met een nadruk op de overlap tussen 'onze' conventionele wereld en de sprookjeselementen. Dit zorgt ervoor dat de wereld altijd herkenbaar en daardoor een stuk geloofwaardiger blijft. Een ander goed voorbeeld van urban fantasy zijn de Rivers of London boeken van Aaronovitch.

Ik kon "Blue lily, lily blue" niet wegleggen en heb het dan ook in amper drie dagen uitgelezen. Een aanrader voor iedereen die van mythologie en een vleugje romantiek houdt.