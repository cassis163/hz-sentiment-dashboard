Halverwege november was ik een dagje in Amsterdam om Margaret Atwood te zien. Natuurlijk kon ook een bezoekje aan mijn favoriete boekhandel - The American Book Center - niet ontbreken. Uit de koopjeskast viste ik meteen Departure. Een boek waarin de overlevenden van een vliegtuigramp in de toekomst terecht zijn gekomen.

De schrijfster Harper Lane moet binnen een paar uur de belangrijkste beslissing van haar leven nemen. Maar dan crasht haar vlucht - Flight 305. Het vliegtuig maakt een noodlanding op het Engelse platteland. Harper weet dat ze voor grotere problemen dan haar eigen dilemma komt te staan. Terwijl ze samen met de andere overlevenden worstelt om in leven te blijven, beseft ze al snel dat de wereld waarin ze terecht zijn gekomen heel anders is dan degene die ze achtergelaten hebben. Waar zijn ze? Waarom zijn ze hier terecht gekomen? En waar blijven de hulpdiensten?
Ook Nick Stone bevond zich aan boord van het vliegtuig. Hij neemt direct na de crash het initiatief om zoveel mogelijk mensen uit het vliegtuig te redden. Algauw wordt hij gezien als de leider van de groep. Wanneer hij en Harper beginnen te vermoeden dat er opzet in het spel is, spreken ze een hartig woordje met de andere passagiers. Met name computerwetenschapper Yul Tan en de Duitse genetisch onderzoekster Sabrina Schr√∂der lijken meer te weten dan ze in eerste instantie vertellen.
Wanneer Harper en Nick steeds meer stukken van de waarheid ontrafelen, ziet het ernaar uit dat ze zowel de toekomst als het verleden kunnen veranderen. Kunnen ze de wereld redden? Of gaat de mensheid met planeet aarde ten onder?
Departure begint heel spannend. Direct in het eerste hoofdstuk crasht het vliegtuig waarin Harper zit. Ze is meteen actief betrokken bij de reddingsacties om zoveel mogelijk passagiers levend uit het vliegtuig te helpen. Hetzelfde geldt voor Nick, het tweede personage waaruit het boek geschreven is. Als lezer zit je direct helemaal in de actie. Pas later neemt het plot even een rustpauze, om meer technische, of zelfs wetenschappelijke, elementen over te brengen aan de lezer. Juist deze technische details maken dat het boek een diepere laag krijgt - Departure is niet enkel hollen, vliegen, rennen - maar combineert actie met een wetenschappelijk wat als?-experiment.
Het verhaal wordt verteld in drie delen: Survivors, Titans en Strangers. Iedere keer als je denkt te weten welke kant het plot opgaat, weet A.G. Riddle te verassen. Elk deel heeft een eigen insteek en maakt je opnieuw enthousiast.
Ik vond de twee hoofdpersonages beiden erg aangenaam. Ze voelen realistisch aan en je leeft algauw mee met wat ze meemaken. Daarnaast vond ik ook Sabrina en Yul erg intrigerend. Ik heb het gevoel dat ik beide wetenschappers in het echte leven zou kunnen tegenkomen. Hun expertises zijn niet alleen erg interessant, maar geven ook vorm aan hun uiteenlopende persoonlijkheden. Tot slot is er nog een vijfde persoon in het spel. Namelijk Grayson Shaw, de zoon van een miljonair. Dit is verreweg het meest irritante en onvriendelijke personage, met een grote voorliefde voor alcoholische versnaperingen. Het is fijn dat het boek ook een minder sympathiek personage opvoert. Bovendien geeft Riddle zijn personages de kans om te groeien.
Tot slot wil ik nog aanhalen dat het boek een aantal online extra's heeft. Zo kun je bijvoorbeeld een TEDtalk van Sabrina lezen, evenals het eerste hoofdstuk van het boek dat Harper Lane schreef. Daarnaast vind je op de site ook het manifest van de Titans en een epiloog bij het boek.
In Departure ontdekken de overlevenden van een vliegtuigcrash dat ze in de toekomst zijn beland. En niet zonder reden. Wat volgt is een spannend verhaal, dat technisch zeer sterk in elkaar zit. De personages voelen erg realistisch en dragen elk op hun eigen manier bij aan het verhaal. Het plot is onverwacht en spannend. Alle puzzelstukjes passen in elkaar. Departure is een boek dat je niet kunt wegleggen, zo goed weet Riddle je mee te nemen in zijn vertelling. Dit was mijn eerste kennismaking met deze auteur, maar dit smaakt absoluut naar meer.
Deze recensie verscheen ook op Oog op de Toekomst.