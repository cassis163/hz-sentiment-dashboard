Titel: Koningslaan
Auteur: Ellen Lina – Rink
Uitgever: Ellessy
Verschijningsdatum: December 2017
Blz. 328

Over de auteur:
Ellen Lina werd geboren in Arnhem(1983). Na de middelbare school volgde ze de PABO en werd docente op een basisschool. Vanwege het werk van haar man, die piloot is, woonde ze enige jaren in Willemstad op Curaçao. Ze houdt van reizen en dan vooral naar Canada en de Verenigde Staten. Ze is een echt familiemens en vindt het fijn om de dagen door te brengen met familie en vrienden. Ze heeft veel hobby’s, zoals lezen, voetbal kijken, schrijven en muziek luisteren. Als ze tijd heeft gaat ze graag naar het strand en ze houdt ook van winkelen. Muziek inspireert haar vaak en haar muzieksmaak is heel breed. Ze is dol op het kijken naar films met een goed verhaal en haar favoriete eten komt uit Italië.


Achterflap:
Na het tragische overlijden van haar overspelige man, verhuist de tweeëndertigjarige Charlie van Amerongen met haar twee dochtertjes terug naar haar geboortedorp. Een nieuwe baan, een nieuwe woning, een nieuwe start. Charlie heeft een zwaar jaar achter de rug en heeft het nodig om het verleden achter zich te laten en opnieuw te beginnen. Alles lijkt goed te gaan. Haar huis aan de statige en populaire Koningslaan is prachtig, haar kinderen zijn blij, ze maakt vrienden, en haar werk - als juf van groep 3 op basisschool Koningsbos - bevalt haar goed. Het lukt haar zelfs om voorzichtig een nieuwe liefde toe te laten, de jonge Finn Bogers weet Charlie's hart te veroveren. Voor het eerst sinds lange tijd durft ze weer gelukkig te zijn. Helaas blijkt al snel dat niks is wat het lijkt en loopt alles mis. Haar nieuwe vrienden beginnen zich tegen haar te keren, ze raakt haar baan kwijt en haar huis voelt niet meer veilig. Zelfs haar eigen familie begint aan haar te twijfelen. Charlie dacht dat ze alles op de rit had, maar haar nieuwe start draait uit op een complete nachtmerrie.
Het wonen aan de Koningslaan leek een droom, maar blijkt de hel.'Welkom terug...

Mijn mening:
Wie zou zich geen huis wensen in de mooiste laan van het dorp, de Koningslaan? Als geld geen rol speelt is de keus voor Charlie snel gemaakt. Ze heeft een nare tijd achter de rug en als goed achter gelaten weduwe met twee jonge dochtertjes is ze vast van plan het leven weer toe te gaan lachen. Ze heeft haar zaakjes goed voor elkaar en niets kan een nieuw leven nog in de weg staan. Als ze dan ook nog de jonge te gekke Finn Bogers tegen het lijf loopt, bloeit er al snel iets moois op. Ondanks dat er bij Charlie een klein stemmetje roept dat deze liefde geen kans van slagen heeft gaat ze ervoor. Liefde maakt tenslotte blind. Helaas is roddelen in een dorpje waar iedereen elkaar kent de normaalste zaak van de wereld, en dit gaat Charlie aan den lijve ondervinden.
Niets is erger dan de moeders die aan school staan en daar alle tijd nemen elkaar te vertellen over alles wat een ander verkeerd doet. Volgens mij is dit voor iedereen met kinderen herkenbaar, en als je dan in een dorp woont waar iedereen elkaar kent wordt je al snel aan de schandpaal genageld, en zie dat maar weer eens recht te breien. Zelfs de kinderen blijven hierin niet gespaard, helaas de keiharde realiteit.
Deze jaloezie en roddels komen Charlie duur te staan, niemand lijkt haar nog te steunen en alles wat ze in korte tijd heeft opgebouwd verdwijnt als sneeuw voor de zon.
De romantiek in het verhaal verandert langzaam in een spannende ware nachtmerrie waar je als lezer heerlijk van smult.
De personages in het boek zijn goed uitgewerkt, het is Ellen Lina gelukt om de hoofdpersonen zo neer te zetten dat je het gevoel hebt dat je ze kent, een echt burengevoel, het gevoel van medeleven is hierdoor erg groot.
Hoe de vork precies in de steel zit komt pas naar boven als de ware aard van het beestje bekend wordt. Wie hier het beestje is blijft lang spannend.
Ellen Lina heeft met Koningslaan een heerlijke spannende liefdesroman geschreven die moeilijk weg te leggen is als je eenmaal bent begonnen met lezen.
De plot is er eentje zoals ik ze graag heb, zeker geen van alleen maar eind goed al goed, dat zou te simpel zijn.
Koningslaan is een heerlijke spannende liefdesroman die ook zeker zowel elke feelgood lezer als misdaadroman fan zou kunnen boeien.

Ik heb van Koningslaan genoten en geef het boek 4 sterren.
Bianca