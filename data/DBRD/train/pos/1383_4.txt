Grace’s beste vriendin Charlie is overleden en Grace heeft moeite haar dood te verwerken, vooral door de laatste woorden van Charlie: ‘Ik heb iets vreselijks gedaan.’ Wat kan Charlie bedoeld hebben? Grace begint met graven in hun gezamenlijke verleden. Ze gaat op zoek naar de vader van Charlie, wat ze tijdens haar leven ook al hadden willen doen, misschien had Charlie hem gevonden in de periode dat ze spoorloos was? Misschien heeft hij antwoorden?
Dan komt Anna opdagen, ze zegt het zusje van Charlie te zijn. Het klikt meteen tussen Anna en Grace en door het met Anna over Charlie te hebben wordt het verdriet draaglijker. Maar er gebeuren sinds vlak voor de komst van Anna allerlei rare dingen en Grace’s leven verandert langzaam in een nachtmerrie…
Door de verhaallijnen van Toen en Nu leer je het verhaal van de vriendschap van Grace en Charlie goed kennen. Toen waren er al problemen in de vorm van dreigbriefjes en Nu heeft Grace het gevoel in de gaten gehouden te worden. Duidelijk is dat er een verband moet zijn tussen heden en verleden, maar wat daarin wiens rol is? In dit mega spannende verhaal met een dreigend sfeertje komen alle eindjes heel langzaam bij elkaar, onderweg nog wat verrassingen meenemend. Een meeslepende thriller over vriendschap, geheimen en schuldgevoelens. Wat een geweldig debuut! Het smaakt zeker naar meer!