Een nieuw begin is het thrillerdebuut van Angelique Haak. En wat voor een debuut! Een boek dat erg goed in elkaar zit, vele plotwendingen waardoor je regelmatig op het verkeerde been wordt gezet. De personages zijn aansprekend, er zit een flinke dosis spanning in met lugubere moorden. De perfecte mix voor uren leesplezier.

Jennifer Brugman is jaren geleden vanuit Rotterdam naar Groningen verhuisd. Na de traumatische dood van haar ouders besloot ze in het hoge Noorden een nieuw leven op te bouwen. Ze volgt de politieschool in Drachten en ze wordt een bekwame rechercheur. Het noodlot slaat opnieuw toe in Groningen en Jennifer gaat opnieuw op de vlucht voor haar verleden.
Ze gaat weer in Rotterdam wonen en werken en komt in een hecht politieteam terecht. Het team wordt geconfronteerd met een afschuwelijke moord. De dader laat sporen achter die verwijzen naar de Griekse mythologie. Het blijft niet bij deze ene moord en Rotterdam komt in de greep van een seriemoordenaar die het gemunt heeft op vrouwen die vreemd gaan.

Het verleden haalt Jennifer in en de afschuwelijke gebeurtenis in Groningen gaat weer een grote rol in haar leven spelen. De stalker is nog niet klaar met zijn karwei en achtervolgt Jennifer. Haar angst is duidelijk voelbaar evenals haar angst om haar geheim te delen met haar collega's.

De moordenaar is ook aan het woord in het boek, deze persoon is behoorlijk verknipt maar door deze kant van het verhaal te lezen kun je ergens wel begrijpen wat de moordenaar beweegt. Aan het eind wordt het nog flink spannend en de ontknoping is behoorlijk verrassend te noemen omdat in mijn beleving veel personages verdacht waren.

Angelique Haak heeft met haar thrillerdebuut een stevig boek neergezet die om een volgend boek vraagt.