Speel met vuur van Tess Gerritsen

Julia Ansdell raakt in de greep van de Incendiowals, een merkwaardig muziekstuk dat ze bij toeval ontdekt in een antiekwinkeltje in Rome. Als Julia de wals thuis in Boston voor de eerste keer speelt, heeft de muziek een onverklaarbaar angstaanjagend effect op haar dochtertje; ze lijkt wel behekst. Vastbesloten de oorsprong en het geheim van het muziekstuk te ontrafelen reist Julia naar Venetië. Daar raakt ze verstrikt in de webben van een oppermachtige familie die ver zal gaan om Julia in haar zoektocht tegen te werken. Heel ver…

Cover
Gelukkig weer mooi wit, zoals de boeken van Tess eerst ook waren. Ik hou er van, zo'n witte rij in de boekenkast.
Je ziet een oog met daarin vuur. Intrigerend. Wat betekent dat vuur? Wat is er gebeurd?

Mijn mening
In 2014 schreef Tess Gerritsen het geschenkboekje voor de Maand van het spannende boek: Incendio. En al ben ik echt fan van Tess Gerritsen, ik vond dit boekje niet goed. Het sprak mij niet aan en ik had het gevoel dat het verhaal niet af was.
Ik was dus ook heel nieuwsgierig toen ik hoorde dat Speel met vuur hetzelfde verhaal is, maar dan uitgebreid. Zou het verhaal mij nu wel aanspreken?

Het verhaal wordt vanuit 2 perspectieven verteld: die van Julia de musicus die het muziekstuk in een antiekwinkel koopt. En die van Lorenzo, een veelbelovend violist in de tijd van de Tweede Wereldoorlog. Een joodse violist. En componist van Incendio.

Het verhaal van Lorenzo is prachtig, maar ook intens verdrietig. Tess weet je goed mee te nemen in de wanhoop van de oorlog, en de onmacht van de joden tegen het onrecht dat hen wordt aangedaan. Maar daarnaast is het ook een verhaal van liefde en hoop. Het verhaal van Incendio gaat recht door je ziel. Ik zou, nu ik dit verhaal weet, het ( niet bestaande ) muziekstuk graag willen horen...

Het verhaal van Julia is verwarrend. Wat is echt en wat niet? Dat is lang niet duidelijk. Tijdens het lezen was ik wel geneigd Julia te geloven, dat haar werkelijkheid ook de werkelijkheid is. Haar deel van het boek is spannend, maar echt een thriller wordt het niet.

Speel met vuur is een mooi boek en zeker de moeite van het lezen waard. Maar ik zou het geen thriller willen noemen, en het is zeker geen thriller zoals we gewend zijn van Tess Gerritsen. Als je dat verwacht ga je zeker teleurgesteld worden. Maar als je wil genieten van een mooi geschreven boek, met spannende elementen, dan zou ik het je zeker aanraden!

4,5 sterren ( geen 5 omdat de verwachting van de thriller niet waargemaakt worden )