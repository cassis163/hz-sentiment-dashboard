Je wordt meteen in het verhaal getrokken, want het filmpje wordt al snel afgespeeld. Er is dus meteen paniek en dan is het interessant om te volgen hoe dit verder gaat. De redelijk simpele schrijfstijl in korte zinnen past heel goed bij dit verhaal. Niet te veel gedoe, gewoon ontspannen en op zoek naar het antwoord op de vraag wie de bom heeft neergelegd.

Het hele boek speelt zich niet alleen op één dag af, want het verhaal van de busreis wordt afgewisseld met flashbacks. Dit alles wordt verteld vanuit verschillende perspectieven. Niet alleen van leerlingen, maar ook van leraren. Al deze relaties in de klas en ook van de leerlingen thuis zijn goed uitgewerkt en komen mooi samen. Dat is allemaal goed afgewisseld in niet te lange hoofdstukken, die wel steeds eindigen met een kleine cliffhanger. Hierdoor wil je het boek het liefst zo snel mogelijk uit hebben om te ontdekken wie de bom heeft geplaatst.

Het is wel duidelijk dat bepaalde personages een grotere rol spelen dan anderen. Ik heb niet echt geteld, maar volgens mij zijn er slechts 5 tot 7 belangrijke personages. Dit stoorde mij niet, maar het voelde dus wel als een kleine klas. De personages waren leuk, en hadden allemaal duidelijk hun rol. Ze worden wel neergezet als redelijke stereotypen; die is het sukkeltje van de klas, die doet zich altijd stoer voor, et cetera. Herkenbaar misschien, maar niet echt origineel.

Door de stukken uit het heden ontdek je ook weer allerlei dingen waardoor je weer kan twijfelen. In die stukken komen allerlei onderwerpen naar voren, zoals pesten, armoede, depressie en racisme. Dit lijken onderwerpen buiten het thema, maar het zijn wel dingen die je tegen kan komen, dus het maakt het verhaal veelzijdiger. En alles heeft er wel mee te maken; opeens kan alles een motief zijn en lijkt alles een reden om iemand niet te vertrouwen.

Het verhaal is daarentegen niet bloedstollend spannend of zoiets; het maakt je zeker nieuwsgierig en je wilt het in één zit uitlezen, maar het is geen thriller waar je 's nachts niet van kan slapen. Het is een kwestie van genieten tijdens het lezen, het leest lekker. En je wilt antwoord op de belangrijke vragen: wie heeft de bom neergelegd en waarom?

Eerst ging het meer om de vraag hoe ze dit op kunnen lossen, maar al snel was het belangrijker wie de dader is. En tegen het einde kwamen ook weer veel nieuwe dingen aan het licht. De ontknoping steekt goed in elkaar en het verhaal is oké afgesloten.

Lees de rest van deze recensie op mijn blog: http://wp.me/p53Esr-118