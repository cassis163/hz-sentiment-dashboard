Het verhaal wordt verteld door Ian. Hij is zijn duister verleden ontgroeid en het lijkt alsof hij zijn plekje in deze wereld heeft gevonden, maar niets in dit boek is wat het lijkt.
Ondanks zijn succes wordt hij steeds teruggetrokken door de minder zonnige kanten van zijn persoonlijkheid, ook door Priss.
De plaats waar hij geboren werd speelt een grote rol in dit verhaal.
'The Hollows had zo'n perfecte valstrik voor me opgeworpen dat het bijna lachwekkend was. Bijna.' (blz. 360)

Tijdens het hele verhaal stelde ik mezelf de vraag of Priss wel Ã©cht bestaat, of dat het een hersenspinsel van Ian is. Maar wanneer iemand in iemands beleving bestaat, is deze dan echt of niet?

Het bovennatuurlijke komt om de hoek kijken in deze psychologische thriller over liefde.
Liefde tot in het extreme.
Lisa Unger heeft een prettige schrijfstijl waardoor je het boek vlot kunt lezen. Soms springen we even mee terug in de tijd maar dat is niet hinderlijk. Ik wist meteen in welk stukje van Ian's leven ik beland was.
De auteur heeft een heleboel onderwerpen aangehaald in het verhaal, zoals postnatale depressie, kindermishandeling en verslaving aan drugs, alcohol en fastfood. Deze onderwerpen passen helaas helemaal in deze tijd waarin we nu leven. Ze laat bovendien heel duidelijk zien hoe men zich soms op het smalle randje langs de afgrond naar krankzinnigheid begeeft.
Deze psychologische thriller is een ware page-turner. Je zit op het puntje van je stoel terwijl je dit angstaanjagend verhaal leest.
'In vuur en vlam' is een aanrader, zeker wanneer je denkt dat je alles wel gelezen hebt wat met liefde te maken heeft.