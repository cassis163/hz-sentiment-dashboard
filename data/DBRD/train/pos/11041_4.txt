In december 2016 maakte ik kennis met de Slaves serie van Miriam Borgermans door middel van het boek Raven, waarin een opstandige slavin beschuldigd werd van de moord op een machtig man. Ik genoot van dit verhaal en was dan ook erg benieuwd naar het volgende boek in de reeks: Dante.
Dante staat als Trasher slaaf op de dodenlijst van het Bastion. Wanneer hij terugkeert van een dodelijke missie in de ruimte, volgt meteen een tweede levensgevaarlijke opdracht. Tegen zijn zin moet Dante zich voordoen als Vrije en het moordonderzoek naar Ghassan Aboud leiden, waarvan de slavin Raven beschuldigd wordt. Tijdens zijn onderzoek wordt hij van alle kanten tegengewerkt. Buigt Dante, of breekt hij eindelijk?
In Raven, het eerste deel van de Slaves serie, maakten we kennis met de slavin Raven. Ze is een opstandige laatstejaars studente aan een Delicatus slavenschool. Delicatusslaven zijn hoogopgeleide slaven, maar desondanks hebben ze meestal geen lang leven voor de boeg. Slaven worden overgeleverd aan de willekeur van hun meester en gaan vaak een gruwelijk einde tegemoet. Als Raven aan de machtige Genoot Ghassan ABoud wordt verkocht, lijkt ze aan een dergelijk lot te kunnen ontsnappen. Tot Ghassan vermoord wordt en Raven als schuldige wordt aangewezen.
Het verhaal in Dante speelt zich gelijktijdig af met het verhaal in boek één. Het is dus geen vervolg zoals we dat binnen het Young Adult genre gewend zijn: we krijgen hetzelfde verhaal maar vanuit een heel ander standpunt. Je zou denken dat het verhaal hierdoor voorspelbaar en saai wordt, maar niets is minder waar. Het leven van Dante staat ver genoeg af van dat van Raven om niet te  veel overlapping te hebben, terwijl je ondertussen steeds meer bekende personages de revue ziet passeren. Daarnaast moet ik ook eerlijk toegeven dat het voor mij al lang geleden was dat ik het eerste boek las – en dat ik veel details al was vergeten.
Ik vond Dante een heel spannend en origineel dystopisch verhaal boordevol actie. Het verhaal leest vlot en ik wilde voortduren weten hoe het verder zou gaan. De vele achtervolgingsscènes waren misschien niet helemaal aan mij besteed, maar verder was het echt een feestje om te lezen. Omdat ik de laatste tijd niet meer zo’n fan ben van Young Adult vond ik het moeilijk om aan dit toch wel dikke boek te beginnen, maar tijdens het lezen waren mijn twijfels helemaal weg.
Een klein minpuntje vind ik overigens wel dat de wereld waarin Dante en ook Raven zich afspelen weinig duiding krijgen. Uit het vorige boek weet ik nog dat het verhaal zich afspeelt in het jaar 2558, wanneer de rijke elite het voor het zeggen heeft. Door overbevolking, outsouring en nieuwe technieken als Artificiële Intelligentie en robotica zijn er bijna geen banen meer en moet de ‘gewone mens’ gedwongen als slaaf werken. Wat mij betreft mag dergelijke informatie van hoe de wereld geworden is zoals hij is, iets meer een plaats krijgen in het verhaal.
Hoewel de dikte van Dante me op voorhand een beetje afschrikte, bleek het boek een echte pageturner te zijn. Het verhaal, dat zich afspeelt in een dystopische toekomst, zit boordevol actie en geeft een heel nieuwe dimensie aan boek één. Wat mij betreft had de world building iets meer uitgediept mogen worden, want hoe is het tot deze wereld gekomen? Een serie om in de gaten te houden.
Deze recensie verscheen ook op Oog op de Toekomst.