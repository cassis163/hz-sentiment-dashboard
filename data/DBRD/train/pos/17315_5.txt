In deze bundel Historische Verhalen – Korte verhalen uit de Oudheid is het genieten van de geschiedenis. Je wordt als lezer betrokken bij de ervaringen van mensen.
We lezen niet alleen over de onderwerpen zoals we deze geleerd hebben in onze geschiedenislessen, maar lezen over het menselijk aspect bij deze onderwerpen dat op een indrukwekkende manier getoond wordt door de drie auteurs.
De mensen die leefden in de tijd waarin het verhaal zich afspeelt ondervinden dezelfde onzekerheden als de mensen tegenwoordig. Zowel onzekerheid over de goede bedoeling van de regering, over de liefde van de naasten en de zekerheid voor de toekomst zijn heel herkenbaar in de verhalen.

Ik las 22 korte verhalen, ze zijn stuk voor stuk de moeite waard.
Bovendien las ik 'Een inleiding – Hoe het gebeurd kan zijn; de Oudheid verhaald' geschreven door Dr. K. Beerden waar enorm veel informatie te vinden is. Hij benadrukt dat deze bundel tamelijk uniek is omdat we een kort verhaal over de Oudheid niet vaak tegenkomen.

Laat je mee terugvoeren in de tijd en geniet net als ik dat deed, van het verleden van de Oudheid maar dan in mensentaal geschreven over de gevoelens van échte mensen!

Je zult dan in 'Het laatste offer', geschreven door Denise Michelle Pol lezen over de gevoelens van een jongen. Hij wordt 1700 vóór Christus in Knossos geofferd om de goden gunstig te stemmen zodat een catastrofale aardbeving niet plaats zal vinden. Hij weet waarvoor hij het doet en is zich bewust van hetgeen er met hem gebeurt.
'De jongen had zich nooit kunnen voorstellen hoe doodgaan voelde....
Eerst was er alles... Daarna het afzinken in het niets... De herinneringen en gedachten die stopten op een enkel punt. Zijn laatste moment. Zijn laatste ervaring. De laatste keer dat hij iets voelde. Angst maakte plaats voor rust. En toen was er werkelijk niets meer.'
Helaas werd dit offer niet aanvaard.

In 'De koning van morgen' neemt Key Tengeler je mee naar Susa, in het huidige Iran, 522 vóór Christus. Hierin lees je hoe Darius aan de macht komt. Dat gebeurt niet helemaal volgens het boekje, maar dankzij een geschreven 'waarheid'. Het lijkt soms hedendaagse politiek!
'Maar hoe weet je dat het goed zal gaan?' Vindafarna's stem sloeg over. 'Ze hebben ons direct door, ik voel het. En we weten toch nog steeds niet zeker of de koning een oplichter is?' ...
'Het kan snel gaan. Vandaag een verrader, morgen een koning.' Darius knikte. 'Als je het maar goed weet te verkopen.'

In 'De ogen van de dood', geschreven door Marjolijn van de Gender lees je over de bakker Gnaeus, een van de beste bakkers van het Romeinse Rijk. Je kijkt door de ogen van deze bakker mee naar het nog jonge Londinium, het huidige Londen, in het jaar 61 na Christus.
De Keltische koningin Boudicca kwam in opstand tegen de Romeinse overheersers en brandde alles wat Romeins was tot op de grond toe plat. Zo gebeurde dat ook met de bakkerij van Gnaeus. Boudicca stopt om opdracht te geven het gebedshuis in brand te laten steken dat tegenover de bakkerij van Gnaeus ligt. Hij heeft tijd om haar te bewonderen terwijl hij gewond op de grond ligt.
'De vlammen slaan over. Zelfs de stenen bogen tussen het huis van Diana en de bakkerij branden nu. De broden in de oven zijn ongetwijfeld zwart en verkruimeld, de stank is ondraaglijk. Sterven tijdens een brand is een mooie dood voor een bakker, probeer ik mezelf gerust te stellen. Toch ben ik misselijk van de pijn, misselijk van het idee dat de vlammen straks aan mijn lichaam zullen likken.'

Deze bakker zag ik al eerder verschijnen in het verhaal 'De soldaat die niet stierf', ook van deze auteur. Hartstikke leuk om zijn geschiedenis dan te kunnen lezen.

Deze drie auteurs hebben stuk voor stuk juweeltjes achtergelaten in deze bundel. Ik heb er bewust van ieder één heel kort besproken en ben onder de indruk, ook over het beschikbaar stellen van de achtergrondinformatie die je achter elk verhaal kunt vinden. Een verrijking!
Werk van deze auteurs lees je ook in Historische Verhalen 2016.

Als je nog geen liefhebber bent van verhalen over wat in het verleden gebeurd is of gebeurd zou kunnen zijn, zal deze bundel Historische Verhalen – Korte verhalen uit de Oudheid' je over de streep trekken.