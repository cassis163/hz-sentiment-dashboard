Afgelopen zomer bracht Isa Maron ons het eerste deel van haar 4 delige serie de Noordzeemoorden.
Galgenveld, de titel van het eerste deel, kreeg al snel bekendheid door een grote mediacampagne en het regende vele positieve reacties. Zelf was ik ook enorm enthousiast en keek met smart uit naar het vervolg. Dat de auteur niet heeft stilgezeten, mag gezegd worden, want binnen een half jaar is het tweede deel er al, met de titel IJskoud.

Het begint allemaal met de verdwijning van de 7 jarige Jesse van Dijk, die zomaar van het één op het andere moment spoorloos is, is het kind weggelopen of is er sprake van ontvoering? Dit wordt al snel duidelijk als er meer kinderen verdwijnen. Dit speelt zich allemaal heden ten dage af, rond de intocht van Sinterklaas.

Met IJskoud kunnen we ons weer verliezen in Isa's heerlijke schrijfstijl, met humor, realiteit en actualiteit. Goed uitgediepte karakters die steeds meer uit de verf komen en ook worden er verbanden gelegd naar het eerste deel. Voor de mensen die dit geweldige boek gemist mochten hebben. Maar uiteraard wil je niets missen van deze geweldige serie dus ik zou zeker ook het eerste deel lezen. Het hele verhaal speelt zich allemaal als een film af in je gedachten en ook de (mysterieuze) stukken in Londen vind ik bijzonder boeiend.

Het verhaal van Kyra gaat verder, die dieper op de zaak van haar verdwenen zus Sarina induikt. En we komen uiteraard ook meer te weten van Maud, die met een klopjacht op de daders bezig is, in een zaak waarin elke minuut telt en daarnaast ook nog worstelt met haar eigen drukke leven en verleden. Het boek is weer lekker spannend, hoewel ik soms wel enige gruwel elementen uit het eerste deel mistte, ook waren er een paar toevalligheden waar ik me in eerste instantie aan stoorde, maar dit maakt Isa goed door hier later alsnog een verklaring voor te geven. Enkele dingen in deze lopende zaak duurden naar mijn idee soms iets te lang, maar dit maakt de auteur weer goed in het slotstuk.

Met IJskoud bewijst Isa wederom dat ze een auteur is om in de gaten te houden. De Noordzeemoorden is smullen en verplichte kost voor elke thrillerfan en leent zich ook bijzonder goed voor een tv-serie of verfilming. Met nog 2 boeken op stapel en de filmrechten die door A-film aangekocht zijn, kan ik en de inmiddels grote schare fans hier nu al reikhalzend naar uitkijken!