Jubelientje viert dit jaar alweer haar 25ste verjaardag. Schrijver Hans Hagen en illustrator Philip Hopman vieren dat met een nieuw boek van het vrolijke meisje, Jubelientje en de hoed van oma Blootje.

Het Wat Heb Je Op Je Hoofd Museum
Jubelientjes oma wordt 66 jaar. Om dat te vieren bezoekt ze met Jubelientje en Dirk-Jan zes musea in Nederland. Ze zoeken een onzichtbare ridder in het Muiderslot. Ze meten het skelet van een dinosaurus in het Museon. Ze staan in het Spoorwegmuseum onder een locomotief die zo sterk is als duizend paarden. De rode draad in het boek is Het Wat Heb Je Op Je Hoofd Museum, dat Jubelientje en Dirk-Jan samen aan het oprichten zijn. Ze verzamelen hoeden, helmen, haren en zelfs een hertengewei om tentoon te stellen.

Buurman ho-ho-ho
Het boek is een genot om voor te lezen. Heerlijk, die kinderlogica van Jubelientje, die aan haar oma vraagt of ze later ook een mummie wil worden. En die chagrijnige buurman, die door de kinderen Buurman ho-ho-ho wordt genoemd en in Het Wat Heb Je Op Je Hoofd Museum de oordoppen het mooist vindt. Er is een grappig bijrolletje in het boek voor illustrator Philip Hopman, die in het Kinderboekenmuseum een workshop hoeden maken geeft. Ook zijn er veel getekende grapjes van Hopman, bijvoorbeeld het ronde gereedschap, waar je ‘een kilo pleisters’ bij nodig hebt.

Zwierige stijl
De zwierige stijl van Philip Hopman past goed bij de tekst van Hans Hagen. Ze hebben samen een levensecht karakter geschapen; de eigenwijze, bijdehante, maar ook lieve en grappige Jubelientje. De illustraties van Hopman zijn zo vrolijk. Gelukkig heeft hij af en toe een dubbele pagina gekregen waarop je je ogen uitkijkt. Zoals de tekening van Het Wat Heb Je Op Je Hoofd Museum, waarop Hopman alle hoofddeksels portretteert die Jubelientje en Dirk-Jan gedurende het boek hebben verzameld; van een piratenhoed en een kroon tot de mijter van Sinterklaas.

Lees verder op mijn site