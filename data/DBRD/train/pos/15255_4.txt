Achter gesloten deuren is, na De jury en Advocaat van de duivel, de derde grote bestseller in rij van de koning van de legal thriller: John Grisham. Evenals vele van zijn andere thrillers is ook dit boek succesvol verfilmd. De titel van de film luidt The Pelican Brief en lijkt een betere benaming voor het verhaal dan de Nederlandse betiteling.

Achter gesloten deuren vertelt het verhaal van de jonge, bloedmooie en zeer slimme rechtenstudente Darby Shaw. Zij heeft een geheime verhouding met haar docent Thomas Callahan, die constitutioneel recht doceert op de Universiteit van Tulane. Wanneer er twee rechters van het Hooggerechtshof worden vermoord, stellen zowel de FBI als de CIA een onderzoek in. Maar het is een rapport van Darby Shaw dat het dichtst bij de verklaring van de beide moorden lijkt te komen. Het dossier, genaamd het Pelikaan-dossier, bevat een theorie dat een verband legt tussen de rijke industrieel Mattiece, die een reusachtig olieveld wil aanleggen in een beschermd natuurgebied, en het Hooggerechtshof. De hoogste rechtszaal in de VS, waar de rechters worden aangewezen door de president, heeft namelijk besloten dat het olieveld er niet komt.
De onthullingen in het Pelikaan-dossier brengen een hoop commotie teweeg. Wat is er van waar? Klopt het wat Darby Shaw schrijft? Als er een moordaanslag op Darby Shaw wordt gepleegd, is iedereen ervan overtuigd: het Pelikaan-dossier bevat de waarheid over de moorden.

Grisham doet waar hij goed in is. Hij schotelt de lezer een bloedstollend spannend verhaal voor, zich afspelend in de wereld van het recht. Hij leidt de lezer rond in de gesloten ruimtes van de FBI, de CIA, het Witte Huis en The Washington Post. Journalist Gray Grantham speelt een belangrijke rol in het verhaal. De president, en zijn rechterhand Coal, nemen het dossier niet al te serieus, ook omdat de verdachte uit het dossier, de miljonair Mattiece, een belangrijke financier van de verkiezingscampagne van de president was. Het Witte Huis sommeert de FBI en de CIA om zich op andere verdachten te richten, en het dossier links te laten liggen. Dus besluit Darby Shaw zelf het een en ander uit te pluizen. Hierbij krijgt ze hulp van Gray Grantham. Samen stuiten ze op een aantal verontrustende feiten. Feiten die ertoe leiden dat Shaw en Grantham moeten vluchten, want onbekenden hebben het op hun leven voorzien..

Een spannend kat-en-muis-spel volgt. John Grisham spant een boog en laat pas tegen het eind van het boek los, als de waarheid aan het licht komt. Subliem bouwt hij de spanning op. De personages passen perfect en komen goed tot uiting. Alleen Fletcher Coal, de assistent van de president lijkt me een ongeloofwaardig figuur. De president van de VS laat zich in dit boek te vaak het kaas van zijn brood eten door deze eigenzinnige Coal en dat is iets wat zich in de werkelijkheid nooit zou kunnen afspelen. Toch?

Achter gesloten deuren is een page-turner, een must-read en sleurt je voor enkele uren mee naar de wereld van John Grisham, die niets voor niets de koning van de legal thriller wordt genoemd.