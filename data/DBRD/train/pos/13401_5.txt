￼Wat ik nooit eerder heb gezegd - Celeste NG
Paperback - 288 pagina’s
ISBN: 978 94 005 0609 1
Uitgever: AW Bruna
Verschijningsdatum: 2015

Met dank aan AW Bruna voor dit recensie-exemplaar.

Over de auteur;
(bron; awbruna.nl)
Celeste Ng is opgegroeid in Pennsylvania en Ohio. Ze studeerde aan Harvard en de University of Michigan. Haar korte verhalen en essays zijn gepubliceerd in o.a. One Story, TriQuarterly en Belleveu Literary Review en ze heeft voor een van haar verhalen de Pushcart Prize in ontvangst mogen nemen. Ze schrijft inmiddels aan haar tweede roman en aan een collectie korte verhalen, en geeft daarnaast les aan Grub Street, een creative writing centre.

Korte inhoud;
Juni, 1977. In het universiteitsstadje Middlewood ontdekt de familie Lee dat hun dochter verdwenen is. Een paar dagen later wordt het lichaam van de zestienjarige Lydia uit het meer gevist. Verteerd door schuldgevoelens slaat haar vader een roekeloze weg in die hem zijn huwelijk kan kosten. Haar moeder Marilyn is gebroken, maar vastbesloten om een dader te vinden – tegen elke prijs. Lydia’s broer is er zeker van dat hun getroebleerde buurjongen Jack iets te maken heeft met het drama. Maar het is de jongste in de familie, Hannah, die meer ziet dan iemand zich realiseert en die wel eens de enige zou kunnen zijn die weet wat er echt gebeurd is.

***

‘Lydia is dood. Maar dat weten ze nog niet.’

Wat haar familie nog niet weet, krijg je als lezer bij de eerste zin op je boterham.

Als Lydia niet op tijd is voor het ontbijt, blijkt haar bed onbeslapen. Lydia is spoorloos. Enkele dagen erna wordt zij uit het meer gevist. De politie denkt zelfmoord, maar dit kunnen haar ouders, broer en zus niet geloven. Niet Lydia! Lydia was gelukkig, Lydia had veel vrienden, Lydia was een goede studente, Lydia was........

De toon is gezet!

Het verhaal verteld niet enkel vanuit het nu, maar neemt je ook mee naar de roots van James en Marilyn en van hun gezin. Ik vroeg me af waarom dit nodig was, maar dat werd me al vlug duidelijk. Door deze originele opbouw sleurt de auteur je mee in het verhaal van de familie Lee en beleef je het vanop de eerste rij mee.

James is de zoon van Chinese immigranten en heeft zich als ‘oosterling’ altijd anders en bekeken gevoeld. Door zijn klasgenoten uitgescholden en vernederd is hij een eenzaat die zich volledig toelegt op zijn studie en zich Professor Lee mag noemen.

￼Marilyn, opgevoed door haar alleenstaande moeder die het traditionele ‘moeder aan de haard’ hoog in het vaandel houdt, is een uitstekende studente met de ambitie om arts te worden. Als zij college loopt bij James worden ze verliefd. Marilyn raakt zwanger en moet haar studies opgeven. James en Marilyn trouwen, wat niet naar de zin is van haar moeder.

‘Het is niet goed, Marilyn. Het is niet goed.’ ‘Later krijg je spijt.’

Samen krijgen ze drie kinderen. Nathan, Lydia en Hannah, waarvan Lydia hun lieveling is. Marilyn wil niets liever dan dat Lydia arts wordt en projecteert haar tekortkomingen op haar dochter. James wilt dat Lydia populair is en veel vrienden en vriendinnen heeft, iets wat hij niet had. De lat ligt hoog voor Lydia! De twee andere kinderen kijken toe vanaf de zijlijn.

‘Wat ik nooit eerder heb gezegd’ is het debuut van Celeste NG en wat voor één! De verhaallijn is zo uitgewerkt dat je alles meebeleefd door de ogen van elk gezinslid. Op deze manier kom je als lezer te weten hoe iedereen geworden is wie hij nu is en wat zich afspeelt en afgespeeld heeft in deze familie.

Elk van hen verwerkt de dood van Lydia alleen en bij elk van hen komen vragen boven drijven. Kennen zij Lydia eigenlijk wel? Kent Marilyn haar dochter? Heeft ze wel zoveel vriendinnen als James denkt dat ze heeft? Denkt Nathan terecht dat de buurjongen Jack iets met de dood van Lydia te maken heeft? Wat weet kleine Hannah allemaal over haar zus? En hoe zat het met Lydia? Wat heeft haar ertoe aangezet om op de bodem van het meer te eindigen?

NG heeft mij van begin af letterlijk meegesleurd in dit verhaal. Hoewel dit geen thriller is weet zij een onderhuidse spanning op te bouwen, zodat je verder moet lezen. Haar schrijfstijl is aangenaam en herkenbaar. De zinnen zijn mooi opgebouwd, een lust voor het oog en voeding voor de geest. Het boek is realistisch geschreven.

Dit is een verhaal over discriminatie en vooroordelen, over de druk om te presteren, over hoe verstikkend liefde kan zijn, over rouwen en hoe daarmee om te gaan. NG weet dit op een pakkende manier neer te zetten. En hoewel de vraag je bezig houdt wat er nu met Lydia is gebeurt, blijft deze ondergeschikt aan de rest van het verhaal. Het is schrijnend te zien hoe een gezin uit elkaar dreigt te vallen door te zwijgen.

Het uiteindelijke antwoord waarom Lydia op de bodem van het meer belandt is, vond ik hartverscheurend. Het heeft me bij de keel gegrepen.

NG heeft op een briljante manier de karakters uitgewerkt en laat zien wat de invloed van je verleden heeft op je verdere leven. Het is het verhaal van een familie, vol verdriet bij het verlies van een kind en een zus, die niet kunnen verwoorden wat ze werkelijk voelen of wat ze werkelijk willen. De titel kan niet passender zijn.
Als Lydia uiteindelijk wel weet wat ze wilt, verschijnt zij niet aan het ontbijt.....

'Lydia is dood. Maar dat weten ze nog niet.'

Ook de cover past bij het geheel en zou dit boek compleet kunnen maken, ware het niet dat de titel van boven naar beneden over de hele cover staat. Ik vind dit spijtig, omdat deze daardoor niet helemaal tot zijn recht komt, jammer! De achterflap is, naar mijn mening te druk met teveel quotes.

￼Dit debuut van Celeste NG is een boek dat je in één ruk uitleest.
Ik geef het graag 5 stralende sterren.
Karin
Team DPB