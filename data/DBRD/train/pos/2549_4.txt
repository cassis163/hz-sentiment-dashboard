The Woman in the Window is het debuut van AJ Finn. Finn trekt ons de kleine wereld in van Anna Fox. Anna leidt aan een ernstige vorm van agorafobie en is daardoor aan huis gekluisterd. Haar dagen vult zij met het kijken naar zwart-wit films, drinken en het bespioneren van haar buren. Dan komt er een nieuw gezin in de buurt wonen. Vader, moeder, zoon: de Russells. Op een dag is Anna getuige van de moord op Jane Russell, maar niemand gelooft haar.

The Woman in the Window is een goed geschreven, aangename thriller. Alle verwijzingen naar oude noir films kleuren het verhaal. De atmosfeer is donker: een tikkeltje sinister met een vleugje suspense. De sfeer is zonder twijfel het sterkste aspect van het boek. Zó gaaf. Alle hints - hints die verpakt zijn in de films die Anna kijkt - op het einde: smullen! Ook de titel die voor meerdere interpretaties vatbaar is, is goed gevonden en cool.

Met de daadwerkelijke spanning is het minder goed gesteld. Verveling ligt nergens op de loer, maar midden in de ontknoping heb ik, zonder enige moeite, het boek neergelegd om een klusje te gaan doen dat prima had kunnen wachten tot het boek uit was. De drang om door te lezen vanwege ondraaglijke spanning ontbrak. Een ander minpuntje was de overdaad aan misdirectie. Daardoor heeft menig ervaren thrillerlezer waarschijnlijk lang voor het einde al doorzien wie de ware dader is. Het ligt er té dik bovenop waardoor de uiteindelijk onthulling niet als een verrassing komt.

Conclusie: hartstikke leuk boek, maar dus niet unputdownable.