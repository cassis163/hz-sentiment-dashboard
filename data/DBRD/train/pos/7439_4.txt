In dit boek komt de 11-jarige Britt na haar balletles niet meer thuis. Haar moeder slaat alarm en al snel worden Lois & co op de zaak gezet. Dit is geen kind dat weggelopen is. Het team tast redelijk lang in het duister, maar dan komt het verlossende bericht waardoor de zaak in stroomversnelling komt. Er is maar één groot probleem: de landsgrens. Over de grens heeft Lois niets meer te zeggen en dat zint haar niet echt...

Kenmerkend voor de Simone van der Vlugt-boeken zijn de korte hoofdstukken. Daardoor leest het boek vlot weg. Je hebt het boek uit voordat je het weet.

In dit boek volg je ook Britt. Wat maakt Britt allemaal mee? Hoe voelt Britt zich? En lukt het Britt om terug thuis te komen? Ik heb bij deze Britt-hoofdstukken vaak een brok in mijn keel gehad. Ik moet er niet aan denken dat het mij zou overkomen.

De beschrijvingen zijn ook weer subliem. Eén van de personages verzeilt in een groot, donker bos. Hoe Simone dit heeft beschreven, het lijkt alsof je zelf in dat bos loopt.

Dit boek is een aanrader. Leest enorm vlot, is een zéér goed verhaal met goede beschrijvingen. Ik kijk al uit naar het volgende boek...