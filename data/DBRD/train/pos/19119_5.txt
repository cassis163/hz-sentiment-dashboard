Dit is een debuut maar eentje om U tegen te zeggen. In het begin zou je het niet gezegd hebben dat het zo spannend en goed zou zijn maar hij had gewoon even tijd nodig om op gang te komen. En ook al is het een dikkertje, hij leest als een trein.
Het verhaal is afwisselend in perspectief van Pelgrim geschreven, alhoewel je pas laat te weten komt hoe hij aan deze naam komt, en van de Saraceen. Het boek is zeer volledig, echt alles wordt verantwoord en uitgelegd en heeft zijn functie in het verhaal. Tussendoor geeft de schrijver ook op voorhand aan bij sommige gebeurtenissen dat dit later van belang is of dat we dit in het oog moeten houden omdat het bepaalde gevolgen zal hebben. Het helpt om het verhaal volledig te begrijpen.
En het mag dan een soort van spionage verhaal zijn, het is niet alleen dat. De levens van Pelgrim en de Saraceen worden bijna van het prille begin uit de doeken gedaan. Zoals gezegd, Hayes is zeer volledig en dat kunnen we alleen maar toejuichen. Hij heeft dit op zo'n vlotte en boeiende wijze gedaan dat je je volledig kunt inleven zelfs in beide personages. Af en toe is er zelfs wat humor in het verhaal geslopen.
Naarmate het verhaal dan vordert, wordt langzamerhand duidelijk hoe alles in elkaar grijpt. En hoe verder je komt, hoe meer actie. Het wordt immens spannend, je kan niet snel genoeg lezen om deze de baas te blijven. Ook knap hoe het onderzoek van Pelgrim vordert. Hij vertrekt bijna van niets om dan uiteindelijk toch de volledige waarheid te achterhalen. Geweldig om dit proces te kunnen volgen.
Ik ben Pelgrim is een geweldig goed debuut en Terry Hayes heeft zich hiermee onmiddellijk in de top van de beste schrijvers gemanoeuvreerd. De vijf sterren zijn dubbel en dik verdiend.