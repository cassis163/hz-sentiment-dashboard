Sally Greens eerste boek, Half Zwart, staat al eeuwen in mijn kast. En als ik zeg eeuwen, dan bedoel ik het ook echt. Maar even geleden kreeg ik de kans om de leesclubcoördinator te zijn voor The Smoke Thieves, Sally's nieuwe boek dat in mei uitkwam. Het leek me een geweldig fantasyverhaal, met een heel leuke setting én plot: dus waarom niet?

Ik moet eerlijk zijn dat wanneer ik begon aan het boek, ik helemaal in contemporary stemming was en ik niet zoveel zin had om aan het boek te beginnen. Het is een dikkertje van bijna 500 pagina's en het lettertype is redelijk klein, maar eens ik begon, was ik helemaal vertrokken en kon ik het boek geen minuut meer loslaten.
Ik denk dat dat op de eerste plaats kwam door de meerdere perspectieven. Het boek is namelijk geschreven vanuit 5 hoofdpersonages die elk iets te maken hebben met elkaar, al beseffen ze dat in het begin niet. Het is leuk om op die manier een boek te lezen, omdat je zo als lezer in verschillende landen terechtkomt. Je switcht ook telkens van verhaal en op het einde zie je die op miraculeuze wijze samenvloeien.

Ten tweede was het leuk dat ik het leuk vond om vanuit elk personage te lezen. Niemand was saai of minder interessant. Ook vond ik dat ze wel elk hun stem hadden, wat soms in andere boeken wel eens mis kan gaan. De hoofdstukjes waren ook telkens klein waardoor ik helemaal niets anders kon doen dan lezen, lezen, lezen om te weten te komen wat er de personages te wachten stond.

Bovendien vond ik dit boek ook geweldig origineel. Ik hield van de manier waarop de demonen in het boek waren verwerkt, want het was helemaal anders dan wat ik gewend ben. Ook denk ik dat we met dit boek alleen nog maar de oppervlakte van heel het verhaal hebben gelezen, dus eh: waar blijft boek twee?

Toch kan ik niet helemaal laaiend zijn over het boek, want uiteindelijk had ik wel bij sommige dingen mijn bedenkingen. Zo vond ik de oorlogsscènes in het boek een beetje kort door de bocht, terwijl het wél heel belangrijk was. Ook vond ik dat sommige dingen de personages te gemakkelijk afging, en zo werd het boek wat voorspelbaar.

The Smoke Thieves is écht een goed eerste deel in een nieuwe serie van Sally Green. Naar mijn weten wordt die helaas niet vertaald, maar ik raad toch aan om dit boek eens een kansje te geven in het Engels! Het is een vlotte fantasy, die ondanks de dikte héél snel leest. Een aanrader dus voor de fans van Sally.