Tycho vertrekt na zijn eindexamen naar Amerika, om daar te gaan helpen bij een internationaal kinderkamp. Tijdens de reis ontmoet hij Oliver, die ook als begeleider naar dat kamp gaat. Ze sluiten meteen vriendschap, maar tijdens het kamp groeit dat al snel uit tot meer. “Let’s make bluegrasslove” zegt Oliver tegen Tycho. Houdt deze liefde stand, of is het niets meer dan een vakantieliefde?

De personages zijn overtuigend neergezet. Het verhaal wordt verteld vanuit het perspectief van Tycho en hierdoor leert de lezer ook zijn gedachten kennen. Het is gemakkelijk voor de lezer om zich in te leven in Tycho, omdat de situaties waarin hij terechtkomt zo realistisch zijn. Daarnaast leeft de lezer al snel mee met Tycho. Wat dat betreft is het ook een intens verhaal, Tycho zit in een soort achtbaan van gevoelens in die paar weken dat het verhaal beslaat en als lezer houd je je adem bijna in tot aan de laatste bladzijde.

Het verhaal bespreekt een belangrijk thema. De jongens krijgen te maken met een coming out en met hoe de omgeving reageert op homoseksualiteit. Beide jongens staan hier tijdens het kamp anders in, Oliver gemakkelijker dan Tycho, al lijken die rollen daarna om te draaien. Het verhaal laat niet alleen zien hoe de omgeving kan reageren, maar ook wat dat met deze jongens doet en wat voor impact dit vervolgens heeft op hun prille relatie.

Edward van de Vendel zet met De dagen van de bluegrassliefde een prachtig verhaal neer over het geluk en de pijn die een eerste grote liefde met zich meebrengt. Het is mooi en invoelend geschreven en intens om te lezen. Een aanrader!