Van Barbara van IJzeren is (nog) weinig bekend. Ja, ze is fervent fan van Ajax en dus ook in het bezit van een seizoenkaart. Vanuit deze hobby heeft ze een deal kunnen maken met haar andere hobby, het schrijven van boeken. Lezend Nederland kan zich alleen afvragen waarom Barbara tot haar 57e jaar heeft gewacht met haar debuutthriller. Met een zinderende klassieker op de achtergrond (Ajax  Feijenoord) speelt zich een even zinderend verhaal af dat qua originaliteit nu al gewonnen heeft.. Het eerste doelpunt is dus voor Barbara van IJzeren.
Het is in een bomvolle Arena waar de fans getuige zijn van een wel zeer verrassende actie van sterspits Olav Nansen. Vrij voor doel tikt hij bewust de bal via de buitenzijde van de paal, naast de goal. Daarbij provocerend zijn middelvinger opstekend naar het publiek. Natuurlijk wordt hij gewisseld en maakt Kevin van der Molen zijn debuut als jonge speler. Wanneer Kevin ook voortijdig plaats moet maken voor meer ervaring in de ploeg, rent hij diep teleurgesteld richting catacombe, voor een vervroegde douche. Nog harder vlucht hij daar weg, tegemoet gelopen door een dolende Marriete Deferre, fanatiek supporter die haar buurman met hartklachten op de tribune heeft begeleid naar de ambulance. Het blijkt dat aan het leven van de probleemzoekende sterspeler Olav Nansen door nog onbekende oorzaak plotseling een einde is gekomen. Alles wijst op moord, niemand durft het uit te spreken. Wel stond een transfer voor een astronomisch bedrag op stapel, gecoördineerd door Prins, zijn zaakwaarnemer. Prins heeft het geld overigens hard nodig omdat anders zijn riant huis wordt verkocht. Olavs vrouw Tanja, betreurt het dat hij dood is omdat ze nu niet meer van hem kan scheiden Voldoende aanleiding voor een flitsend avontuur van Marriette, haar dochter Sophie (vriendin van Tanja), Kevin (broer van Sophie) en het volledige politiekorps van Amsterdam.
Je kunt alleen maar scoren wanneer je op doel schiet, is een vermaarde uitspraak van Johan Cruijff. Barbara van IJzeren heeft dit goed in haar oren geknoopt en scoort dan ook van grote afstand.
In een zeer aantrekkelijk verhaal weet ze de Achilles van het voetbal te raken en omkleedt dit met onvervalste humor. Met veel fantasie weet ze iedere speler in het verhaal te associëren met bekende spelers uit deze tijd. Ondanks alle doden die er vallen, blijf je het lezen met een brede glimlach om je mond. Met een vette knipoog geeft ze een natuurgetrouwe weergave van het onwerkelijke wereldje van stervoetballers, hun vrouwen en de even trotse als arrogante bestuursleden. De opbouw is verrassend, ieder hoofdstuk laat alle partijen in het boek even aan het woord komen, zodat iedere stap en daad goed te volgen is.
Mocht haar favoriete cluppie dit seizoen net zo scoren als Barbara Van IJzeren met dit boek doet, dan wordt Ajax dit jaar zeker landskampioen. Top!!