De onvolprezen schrijver Maarten 't Hart (1944) is een eigenzinnig en intelligent mens met diepgaande kennis van zaken op allerlei gebied. Dat komt tot uitdrukking in zijn boeken en essays die altijd echt ergens over gaan. 't Hart is van huis uit bioloog en werkte ooit als etholoog. Ethologie noemt men ook wel gedragsbiologie. Men bestudeert het natuurlijke gedrag van dieren. Hij heeft een aantal wetenschappelijke publicaties op zijn naam. Veel van zijn boeken en essays bevatten autobiografische elementen. Zijn eerste roman dateert al van 1971 en in de loop van de jaren publiceerde hij met een bijna vaste regelmaat nieuwe boeken en essays over alle mogelijke onderwerpen.

Het boek De wereld van Maarten 't Hart is een bloemlezing uit de beste stukken die hij schreef over natuur, literatuur, religie en muziek. Je zou deze vier onderwerpen kunnen bestempelen als zijn belangrijkste interesses. Zijn kennis van zaken als het gaat om klassieke muziek (andere muziek bestaat niet volgens Maarten) is legendarisch. Jarenlang schreef hij cd-recensies in het blad Luister. Hij schreef boeken over componisten als Bach en Mozart. Bach is zijn grootste liefde en dat steekt hij niet onder stoelen of banken.

Ook zijn fascinatie ten aanzien van religie is welbekend. Zijn boek Wie God verlaat heeft niets te vrezen. De Schrift betwist. deed heel wat stof opwaaien. Zijn weerzin tegen reizen heeft hij nooit overwonnen. Sport vindt hij een onzinnige bezigheid alhoewel hij graag naar de Tour de France kijkt. Alleen zijn die wielrenners zo hinderlijk in beeld en ontnemen hem het plezier om naar die mooie natuur te kijken. Nu kijkt hij sowieso vrijwel geen televisie want hij gaat iedere avond heel vroeg naar bed. Toch komt hij zelf wel graag op televisie en werd hij bij het grote publiek bekend door de serie Maartens moestuin.

Het lijkt wel of Maarten 't Hart overal een mening over heeft en die mening schuurt vaak met de mening van de gevestigde orde. Hij zet je op de één of andere manier altijd aan het denken over de meest uiteenlopende zaken.

De wereld van Maarten 't Hart bevat stukken uit zijn hele loopbaan. Het eerste dat we lezen is Incestvermijding uit De kritische afstand, 1976. Alhoewel het een essay is uit een boek over de verschillen tussen menselijk en dierlijk gedrag en dus eigenlijk zijn vakgebied, weet hij als geen ander de leek te boeien. Je vraagt je altijd af, gaat het hier over een bepaald onderwerp of gaat het hier over Maarten 't Hart? Maar hoe het ook zij, hij weet altijd weer de aandacht vast te houden en laat je nadenken over zaken waar je wellicht eerder nog niet bij stilstond. Bijvoorbeeld het essay waarin hij de vraag stelt: ‘Waarom maken vrouwen zich op?’. Een heel serieus stuk met veel interessante observaties, maar tegelijk is het ook humoristisch. Maarten 't Hart weet heel vaak een glimlach te ontlokken bij de lezer.

Het is mooi om zo'n verzameling van zijn beste stukken door de jaren heen in één boek te hebben. Het is natuurlijk maar een fractie van wat hij geschreven heeft, maar niettemin geeft het een uitstekende kijk op ‘De wereld van Maarten ’t Hart’ die toch altijd weer boeiend is. Een boek om met heel veel plezier te lezen.