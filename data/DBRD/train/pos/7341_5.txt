Dit verhaal wordt verteld in 6 delen, verspreid over 2 plaatsen (de stad die zo hoog boven de planeet zit dat de mensen op de planeet het niet kunnen zien en het dus niet weten en de planeet zelf) en volgt afwisselend 4 personages, de twee Cerulean (soort mens-lijkende zilveren wezens met blauw haar en ogen en met magisch bloed): Sera en haar beste vriendin Leela en vanaf deel 2 ook 2 mensen, de tweeling Agnes en Leo, die qua karakter niets met elkaar gemeen hebben, zelfs hun uiterlijk is heel anders. Omdat ze ook helemaal geen goede band met elkaar hebben is het net handig en leuk dat je die twee perspectieven hebt ipv maar eentje.
Aan het begin van elk hoofdstuk lees je duidelijk wiens perspectief je nu gaat lezen en de delen markeren dan weer heel duidelijk de plaats aan waardoor het hele boek heerlijk weg leest, ook al wil je soms liever wat langer die ene perspectief verder lezen.
In deel 1 maken we kennis met de wonderlijke wereld van de Ceruleanen (De Ceruleanen), het volk dat leeft in The City above the Sky (De Stad boven de lucht), een unieke plaats die wonderbaarlijk goed beschreven is, met zowel herkenbare stukjes als nieuwe fantasiestukjes, zo mooi met elkaar verweven dat het zeer fijn wegleest zonder ooit te zwaar te zijn zoals sommige fantasy werelden kunnen zijn. Amy Ewing weet duidelijk hoe ze een wereld moet vorm geven. Na de serene, harmonieuze sfeer in deel 1 ga je wel wat ontnuchterend verder met de vrij normale wereld op de planeet waar The City above the Sky aan geankerd is. De menselijke personages voelen in het begin niet zo leuk of interessant aan als de vredelievende en unieke Cerulean maar na de eerste gewenning komt het verhaal gemakkelijk verder op gang. Zowel de personages als de setting zijn goed gekozen en langzaam aan komen alle delen samen tot een geheel. Naarmate het verhaal vordert begin je ook echt met alle hoofdpersonen mee te voelen en zonder dat ik dingen ga verklappen kan ik zeggen dat sommige aspecten me heel hard ontroerden en ik naar het einde toe met veel spanning en emoties verder gelezen heb. Zo juichte ik dan ook hardop voor ik het door had van plezier om een bepaalde situatie op het einde, als alles samen kwam.
Kortom: een heerlijk verhaal in een leuke setting die afwisselend heel uniek is en de andere wat normaler maar nog steeds met leuke fantasy elementen en een soort van coming-of-age maar dan eerder van leren voor jezelf te denken of voor jezelf op te komen, met volgens mij wat romantiek in het vooruitzicht voor als boek 2 uit is.