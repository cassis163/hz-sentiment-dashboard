Via vrouwenthrillers.nl mocht ik meedoen met de leesclub van “Verknipte tegenstander” van Melissa Skaye. De enige voorwaarde was dat je deel vier van VT reeks gelezen moest hebben. Ik vond het vierde deel geweldig, zo anders als de voorafgaande delen. En met dit vijfde deel heeft de auteur zich echt overtroffen. Lang geleden dat een thriller mij zo in de ban had.

Na een langdurig zorgverlof keert Sanne Philips terug naar het bureau in Hoorn om het werk weer op te pakken. Al snel is de samenwerking tussen haar collega Luca Borra weer als vanouds. Wanneer Luca door zijn broer ingeschakeld wordt als de vrouw en dochter van zijn vriend vermist worden, en er in Friesland lichaamsdelen gevonden worden waarvan een belangrijke gedetineerde uit de Penitentiaire Inrichting Vught meer lijkt te weten, laat dit hun niet los. Heeft het een soms met het ander te maken, en waarom speelt het verleden hierin een rol?

In een tweede verhaallijn maken we kennis met Tys, tot zijn elfde is hij een gelukkige jongen met fijne ouders en een broer en zus. Maar van de een op de andere dag veranderd dat, zijn vader begint hem te mishandelen en wordt de thuissituatie niet om uit te houden. Wanneer zijn moeder hem vraagt het onmogelijke te doen heeft hij er genoeg van en vertrekt. Wat hem betreft heeft hij geen familie meer, totdat zijn vrouw er jaren later achter komt dat hij wel een familie heeft, en zij tegen zijn wil op onderzoek gaat met alle gevolgen van dien.

Met dit vijfde deel heeft de auteur weer laten zien wat een briljante geest zij heeft. Vanaf het begin tot het einde heb ik geboeid zitten lezen. Na het lezen van de proloog ben je als lezer al benieuwd hoe die verhaallijn zich in het geheel zal gaan ontwikkelen. De spanning wordt langzaam opgebouwd en naar grotere hoogte getild. Nergens verflauwt het verhaal, heerlijk als je zo in een verhaal gezogen wordt. Ik kan niet anders zeggen dan “lees dit boek”!!

Verknipte tegenstander krijgt van mij 5 sterren.