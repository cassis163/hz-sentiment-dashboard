Vertaling van het eerste deel van de driedelige Forgotten Legion Chronicles. Een historische roman die zich ongeveer 50 jaar voor Christus afspeelt. In het Romeinse Rijk takelt in Rome de volksdemocratie af en ligt de macht bij drie charismatische mannen –waaronder Julius Caesar- die elkaar onderling beconcurreren.

In dit decorum volgen we vier personages die allen sterk onderdrukt worden en geen vrijheid meer kennen. De jonge bij een slavin geboren tweeling die van elkaar gescheiden wordt: Fabiola wordt verkocht aan een bordeel en Romulus wordt opgeleid tot gladiator die het publiek moet vermaken. De Galliër Brennus die alles verloren heeft in zijn geboorteland en nu in Rome een onversaagd gladiator is. De Etruskische, gevluchte slaaf Tarquinius die voorspellende gaven heeft.

Alle vier hebben ze dezelfde drijfveer om te overleven; wraak op hun overheersers. En daarnaast de liefde en vriendschap voor elkaar. Het lot brengt hen samen en geleid door de wijsheid en inzichten van Tarquinius volgen ze het pad dat voor hen door de goden lijkt te zijn uitgestippeld. Vechtend voor legers en bevelhebbers die niet de hunne zijn trekken ze tot diep in het Verre Oosten waar hun bestemming schijnt te zijn. Ondertussen houdt Fabiola zich kranig staande in Rome, handig gebruik makend van het politieke gekonkel en haar subtiel manipulerende, vrouwelijke kracht.

Een rijk gevarieerde roman over dwang en vrije keuzes, over het afdwingen van respect en het verkrijgen van een eigen identiteit. Mooi en treffend psychologisch onderbouwd (live and let die, survival of the fittest – het valt bijvoorbeeld niet mee om met jezelf in het reine te komen als je een tegenstander doodt in een gevecht waar je beiden niet voor hebt gekozen), maar met name de beeldende geschreven gevechten en beroemde Romeinse aanval- en verdedigingstechnieken maken het boek bijzonder meeslepend en aantrekkelijk. Enig minpuntje zijn de Latijnse termen en benamingen waarmee rijkelijk wordt gestrooid, maar die niet worden toegelicht. Het mag de pret niet drukken.