Het boek Dan neem je toch gewoon een nieuwe stond hoog op mijn verlanglijstje. Ik weet hoe het is om je huisdier te verliezen en hoeveel liefde honden kunnen geven. Zelf hebben wij een hond sinds drie jaar, en een tweede, uit het asiel, sinds 2 maanden. Wat een verrijking is deze onvoorwaardelijke hondenliefde in je leven!

Van kinds af aan wilde ik een hond voor mijn verjaardag. Toen ik een jaar of dertien was ging mijn wens in vervulling, en het was niet eens voor mijn verjaardag. Mijn Yorkshire terriër was een jonge lieve dame. Nadat ik trouwde, besloten we dat zij bij mijn ouders zou blijven. Mijn man en ik werkten beiden fulltime en ondertussen was ze al op leeftijd, maar ik bleef betrokken bij haar zorg. Wat was ik verdrietig toen mijn ouders en ik afscheid van haar moesten nemen. Nu jaren later hadden we eerst een hond en nu dus twee. Mijn leven is compleet met mijn gezin en onze honden.

In Dan neem je toch gewoon een nieuwe vertelt Antoinnette over het verlies van haar geliefde teckel Bubbels en hoe moeilijk sommige reacties waren. Een hond of huisdier vervang je niet zomaar. Het is een deel van je dagelijks leven en het brengt je zoveel meer dan alleen maar in je buurt zijn. Honden zijn trouw, geven onvoorwaardelijke liefde, vertellen je geheimen niet door en zijn er altijd voor je. Er ontstaat een rouwfase en proces als je je hond verliest.

“Rouw is de achterkant van liefde”

Voor dit boek heeft ze veel mensen gesproken die hun huisdier verloren hebben. Grotendeels zijn het honden, maar ook andere huisdieren komen aan bod. Zo heeft ze veel bekende Nederlanders geïnterviewd zoals Bridget Maasland, Eva Jinek, Barry Hay en Paul de Leeuw. Daarnaast komen ook een eigenaar van een dierenbegraafplaats, een psycholoog (gespecialiseerd in het verwerken van rouw bij huisdieren) en een dierenarts aan het woord.

Door de persoonlijke verhalen voelt het geheel echt en herkenbaar. Iedereen verwerkt een verlies op zijn eigen wijze, maar de kern blijft hetzelfde. Verlies en verdriet doen pijn. Besluit je om een andere hond te nemen, dan is het verlies van het andere huisdier niet weg. Hij of zij was een deel van je leven.

Antoinnette Scheulderman heeft met Dan neem je toch gewoon een nieuwe een herkenbaar, persoonlijke verhalenbundel weten te schrijven, die de lezer van huisdieren zal aanspreken. Het verlies van een huisdier hoort erbij, maar is niet te vervangen voor een nieuwe. Ik geef 4,5 sterren.

Gelezen voor het blog Indeboekenkast