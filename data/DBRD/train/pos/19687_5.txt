Als je “Meester Dood” in de winkel ziet liggen, word je er meteen naartoe getrokken. Als je dan de tekst op de achterkant leest, kan het niet anders of je nieuwsgierigheid is gewekt:

Beste lezer,
Wij kennen elkaar, jij en ik.
De reis van het leven maken we samen, vanaf de dag van je geboorte. Voor jou kan die reis niet lang genoeg duren en daarom probeer je mij angstvallig te ontwijken en van je af te houden. Je praat niet over mij, moffelt me weg.
En toch… op een dag kijken jij en ik elkaar recht in de ogen.
Het lot daaraan ontkomt geen mens. Vrees mij niet, maar aanvaard mijn komst.
Zeer genegen,
Meester Dood

Het boek begint met een variant van “De tuinman en de Dood” van P. van Eijck. Hier over een bediende die op de markt de Dood tegenkomt en wegvlucht.

“Meester Dood” bevat meerdere verhaallijnen, die soms los van elkaar lijken te staan, maar steeds meer verweven raken en uiteindelijk samenvloeien. Het wordt duidelijk dat niemand kan ontkomen aan zijn lot.
De eerste verhaallijn in het boek gaat over Tom Beckx, de wetsdokter, die na de gebeurtenissen beschreven in Pan erg van slag is. Hem wordt opgedragen naar een psychiater te gaan voor hulp. Hij wil niet, want hij houdt zijn verleden liever voor zich. Een verleden waar hij niet over wil praten, maar waarvan hij weet dat het invloed heeft op het heden. Hij kan niet meer duidelijk zien of de doden die hij moet onderzoeken al dan niet een natuurlijke dood zijn gestorven. Tom komt uit Nijlen, waar zo’n 30 jaar geleden een aantal meisjes zijn verkracht en vermoord. Van een van deze meisjes is het lichaam nooit gevonden.
Bij de recherche komt een nieuwe collega, Alexandra, het team versterken en zij wordt de vast partner van Raoul.
De tweede verhaallijn is een aantal sterfgevallen. In Antwerpen worden verscheidene doden door Beckx onderzocht om vast te stellen of zij een natuurlijke dood zijn gestorven. Het lijken losse verhalen te zijn zonder samenhang tot na verloop van tijd een rode draad zichtbaar wordt. Sterfgevallen die heel goed op een natuurlijk overlijden kunnen wijzen, een anafylactische shock, een man die zich doodrijdt in een Ferrari van zijn baas, een beleggingsadviseur die wat te veel gedronken heeft, een oppasser in de dierentuin die aangevallen wordt door chimpansees. Dan komt ook de psychiater van Tom om het leven als zij zich onder een trein werpt. Alexandra heeft bedenkingen of deze mensen een natuurlijke dood zijn gestorven, maar als Tom geen bewijs vindt voor het tegendeel en ook Raoul ervan overtuigd is dat het pure pech was, kan zij niet anders dan zich erbij neer te leggen. Of hebben alle slechtoffers een fout gemaakt in het verleden en is dat de reden voor Meester Dood dat zij vermoord worden?
De derde verhaallijn gaat over Stan, een succesvol kapper die in de loop van zijn leven een groot imperium heeft opgebouwd. Hij is een liefhebbende man en vader, ook zijn klanten en personeel lopen met hem weg.
Het onderzoek naar de sterfgevallen is een verhaallijn die steeds de andere lijnen raakt.
Tom ontkomt er niet aan zijn verleden onder ogen te zien. Nu zijn ouders zijn overleden, gaat Tom naar Nijlen om het huis leeg te ruimen. De confrontatie met het verleden is zwaar voor hem, maar hij vindt ook een mogelijkheid voor de toekomst.

“Meester Dood” is een boek dat goed in elkaar zit. Je krijgt steeds een beetje informatie en hierdoor blijft het verhaal steeds spannend. Regelmatig zijn er hoofdstukken die schijnbaar los van het verhaal staan, om na enige tijd te merken dat het noodzakelijke informatie bevat. Als lezer zal je dus steeds goed moeten opletten.
Vooral het karakter van Tom Beckx wordt uitgediept. Het eerste boek over hem, Pan, hoef je niet gelezen te hebben, maar als je het wel gelezen hebt, worden meer zaken duidelijk.

Ria Maes (1965) startte als 19-jarige als freelance journalist en enkele jaren later verscheen haar eerste boek. De chicklit serie over (de dagboeken van) Sara bevat zestien delen. Hiernaast schreef ze samen met Nico Mattan.
Aron Wade (1970) studeerde aan het Koninklijk Conservatorium in Brussel en is acteur.
In 2017 debuteerden zij samen met “Pan”.

Maes & Wade zijn bezig met het derde boek in deze serie.