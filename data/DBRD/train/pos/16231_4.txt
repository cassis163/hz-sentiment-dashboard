Vlak na zijn negende verjaardag krijgt Kasper ineens de schrik van zijn leven. Zomaar uit het niets, zonder enige aanleiding, begint hij spontaan te krimpen. Hij verandert in een dier. Zal hij ooit nog weer mens worden? Maar gelukkig is hij even later toch weer gewoon een jongen. En dan nu maar hopen dat het niet nog een keer gebeurt, want stel je voor dat hij straks tijdens de schoolmusical verandert, als hij midden op het podium staat. Dan ziet iedereen het gebeuren en wat dan?
Kasper wordt een kip is het debuut van Sam Copeland. Het is geschreven voor jongens vanaf 8 jaar, maar ook voor ouders, grootouders, ooms en tantes is het erg leuk om te lezen. Het verhaal is erg grappig geschreven. Zinnen als: “Volgens mij zit er een fonkeling in mijn ogen. Die is er zeker net ingevlogen” komen regelmatig voorbij. Ook zit het vol met hilarische situaties, die de schrijver leuk uitgewerkt heeft. Je leert Kasper en zijn vrienden goed kennen, kijkt samen met hen met angst en beven uit naar de schoolmusical en krijgt al snel een hekel aan de meest vervelende jongen van de hele school.
Niet alleen het verhaal is erg leuk bedacht, ook de uitwerking van het boek is mooi. Er staan veel leuke tekeningen in en ook de kaft ziet er veelbelovend uit. Dit alles bij elkaar maakt het boek, van de eerste tot de allerlaatste pagina een echte aanrader. Het boek krijgt van mij vier sterren****.