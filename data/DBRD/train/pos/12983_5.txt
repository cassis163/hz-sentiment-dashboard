Dit is een keiharde thriller vol gewelddadige actie, corruptie en intriges. Gelukkig vind ik dat af en toe best fijn om te lezen. De schrijfstijl is erg beeldend en gedetailleerd. Daardoor las het verhaal voor mij erg prettig en had ik geen moeite om te volgen wat er allemaal gebeurde, ondanks dat er een paar verhaallijnen door elkaar lopen.

Sam is geen aardige man en heeft opvattingen waar ik het niet bepaald mee eens ben, maar toch hoopte ik dat hij zou ontsnappen. Ik vind het fijn als een personage zo genuanceerd is dat je tegelijkertijd een hekel aan hem hebt en wilt dat hij wint. De vaardigheden van Sam zorgen dat hij behoorlijk goed is in de vijand ontlopen. Dit levert fijne actiescenes op.

Het verhaal wordt vanuit verschillende standpunten verteld. Dit vond ik fijn omdat je het verhaal niet alleen vanuit meerdere oogpunten ziet, maar ook vanuit verschillende locaties. Dat maakte het voor mij extra interessant.

De omgeving wordt ook heel mooi beschreven. Met name Sam maakt ook veel gebruik van zijn omgeving om uit handen van de vijand te blijven. De beschrijvingen van de omgeving dienen dus ook een praktisch doel.

Het einde kwam voor mij een tikje abrupt, maar past verder wel bij het verhaal. Al had ik stiekem nog op iets anders gehoopt.

Ik ben onder de indruk van deze thriller. De beeldende schrijfstijl maakt het makkelijk te volgen en voegde voor mij extra spanning toe. Het karakter van Sam is zo genuanceerd, dat ik hem onaardig vond, maar toch van alles gunde. De verschillende standpunten, uit verschillende locaties, maken het verhaal gevarieerd en erg compleet. Een zeer goede actiethriller.