Soms komen er boeken op je pad, waarvan je achteraf heel erg blij bent dat je ze gelezen hebt. Een stil geloof in Engelen van R.J. Ellory is er zo een. Wat een prachtig boek is dit. Het is wellicht een boek dat ik op basis van de voorkant niet zelf uitgezocht zou hebben, maar dat zou reuze zonde zijn geweest.

Ellory heeft in iets meer dan 400 pagina's een prachtig verhaal neergezet dat je van begin tot het einde in zijn greep houdt. Het heeft kenmerken van een goeie thriller maar ook van een niet weg te leggen roman in zich. Naast spannende en huiveringwekkende stukken, zit je ook geregeld met een brok in je keel.

Het verhaal speelt zich af in de jaren '40 en vertelt het grootste deel van het leven van Joseph Vaughan. Als Joseph nog een tiener is, worden er in het dorp waar hij woont verschrikkelijke moorden gepleegd. De slachtoffertjes zijn telkens jonge meisjes in de leeftijdscategorie van 9 tot 12. De verdachtmakingen gaan al snel de ronde en als stoere jonge knul besluit hij met zijn vrienden The Guardians op te richten en te waken over hun dorpje. Helaas blijven de moorden elkaar in rap tempo opvolgen. De tijd verstrijkt en Joseph besluit op een gegevens moment naar New York te verhuizen. Weg van alle herinneringen, denkt hij. Als hij daar zijn leven weer enigszins op de rails heeft, blijken de moorden niet gestopt. Zijn vriendin wordt dood aangetroffen op hun kamer. Joseph is verdachte nummer 1 en wordt veroordeeld tot een levenslange gevangenisstraf wegens moord. Eigenlijk begint het verhaal hier pas echt.

Het is moeilijk niet het hele verhaal weg te geven nu ik het boek met zoveel enthousiasme gelezen heb, maar ik raad een ieder dit boek aan. Geweldig echt! Hoe CZ op 'slechts' 3 sterren is gekomen is me niet geheel duidelijk, maar wat mij betreft verdient dit boek een 10 met een griffel. Vandaar 5 sterren.

Plot: 5 sterren
Spanning: 4 sterren
Leesplezier: 5 sterren
Schrijfstijl: 5 sterren
Originaliteit: 5 sterren
Psychologie: 5 sterren