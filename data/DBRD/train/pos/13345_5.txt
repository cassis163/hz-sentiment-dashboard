Jerome Burnel heeft het niet getroffen in het leven. Ooit was hij een held omdat hij twee overvallers van een benzinestation doodschoot. Maar daarna werd er kinderporno op zijn computer en in zijn mail gevonden en kwam hij in de gevangenis terecht, ook al beweerde hij onschuldig te zijn. Na het uitzitten van zijn straf neemt Jerome contact op met privédetective Charlie Parker. Jerome vermoedt dat er mensen zijn die het op hem voorzien hebben, maar dat is niet de reden dat hij Parker inschakelt. Bij de overval destijds waren ook twee vrouwelijke getuigen betrokken en die zijn daarna spoorloos verdwenen. Jerome wil graag dat Parker deze vrouwen vindt, maar voor Parker goed en wel aan de opdracht kan beginnen, verdwijnt Jerome zelf ook.

A time of torment is het veertiende deel in de reeks over Charlie Parker. Negen daarvan zijn ook in het Nederlands verschenen, maar daarna hield het op met de vertalingen. Voor degenen die nog geen kennis met hem hebben gemaakt: Charlie Parker woont in Maine. Als privédetective wordt hij bijgestaan door zijn vrienden en voormalige huurmoordenaars Angel en Louis, twee mannen die een relatie hebben.

De boeken van de Ierse John Connolly kenmerken zich door duistere avonturen met paranormale elementen en contacten met geestenwerelden, waar onder andere de ‘hollow men’ rondwaren. Het eerste boek over Charlie Parker begon gelijk met de gruwelijke moord op zijn vrouw en dochter. In de loop van de serie ontmoette Parker een nieuwe vrouw (en raakte haar weer kwijt) met wie hij dochter Sam kreeg. Onlangs ontdekte Parker dat Sam paranormaal begaafd is en contact heeft met zijn overleden dochter.

Het onderzoek waarvoor Jerome hem gevraagd heeft, brengt Parker naar de teruggetrokken gemeenschap The Cut, waarvan de mensen erg op zichzelf zijn en geen buitenstaanders toelaten. Ze hebben namen als Oberon en Cassander en verdedigen hun land tot het uiterste. Maar hoe gevreesd ze ook zijn door hun omgeving, ook zij zien in dat de druk van de buitenwereld steeds groter wordt en het een kwestie van tijd is voor de strijd losbarst, aangevoerd door Charlie Parker.

Naast de duistere avonturen kenmerken de boeken van Connolly zich ook door zijn bijna poëtische taalgebruik. Prachtige zinnen schrijft hij, die je een paar keer wilt lezen en proeven voor je verder gaat met het verhaal:
Datzelfde geldt voor de dialogen. Connolly weet die zo’n lading mee te geven, dat je ze een paar keer moet lezen. Het belangrijkste wordt vaak niet letterlijk gezegd, dat zit voor de goede verstaander als een verborgen boodschap in de paar woorden die de personages met elkaar uitwisselen.

Connolly is in Nederland al eens van uitgeverij gewisseld, maar blijkbaar wil niemand hem nu meer vertalen. Erg jammer. Connolly schrijft intussen gewoon door over Charlie Parker. In april 2017 verschijnt het vijftiende avontuur: A Game of Ghosts. Tenminste, ‘if we’re all spared’, aldus Connolly.