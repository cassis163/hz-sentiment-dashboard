Hier was ik is het vijfde boek van Gayle Forman, een Young adult-boek maar ook zeker een aanrader voor volwassenen. Een heftig verhaal over de invloed van internetforums. Het verhaal gaat over zelfmoord, Gayle Forman belicht deze daad op een andere manier dan ik in andere verhalen gewend ben. Prachtig beschrijft zij de emoties van BFF Cody, die niet kan geloven dat het Meg haar eigen wil en beslissing was om tot deze daad te komen.

De titel Hier was ik is Meg haar favoriete zin, wat moet je nog meer zeggen. De voorkant geeft alle belangrijke dingen weer in Megs leven, haar BFF, haar vriend Ben, het forum De eindoplossing. Meg was een raadsel blijkt achteraf voor haar BFF Cody

“Ik weet alleen één ding hartstikke zeker: ze heeft me niet verteld dat ze zo veel pijn en ellende had dat ze daar alleen maar een eind aan kon maken door vergif in te nemen”.

Wanneer Cody de studentenkamer van Meg opruimt komt ze haar laptop tegen, ze ontdekt in haar e-mailbestand dat er veel e-mails ontbreken, samen met Megs huisgenoot Harry kraakt ze de code en komt achter het geheim van Meg en haar forum De eindoplossing. Dit forum is er om zelfdoding aan te moedigen, niet om te voorkomen. “Degene die dit leest wordt gefeliciteerd met de dappere en definitieve stap naar zelfbeschikking”. Het bericht geeft weerzinwekkende details en tips. Een begeleidingsgroep bij zelfmoord.

Cody leest dat Meg, All_BS bij dit forum in vertrouwen heeft genomen, hij is een soort mentor voor haar. “Het kwam omdat iemand Meg ervan overtuigde dat haar leven het niet waard was om gered te worden. Dat de dood een betere optie was”. Cody gaat samen met Ben op onderzoek uit. “Maar ook al heb ik haar tijdens haar leven in de steek gelaten, in haar dood zal me dat niet gebeuren”.