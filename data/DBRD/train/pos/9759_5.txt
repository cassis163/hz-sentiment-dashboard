Telly Ray en Sharlah groeien op in een volkomen ontheemd gezin. Wanneer hun vader –in dronken toestand- zijn vrouw neersteekt en vervolgens zijn kinderen achterna gaat met een mes ziet de negenjarige Telly Ray zich genoodzaakt zijn ouders te vermoorden met een honkbalknuppel.

“Hij is zwaarbewapend en moet met uiterste voorzichtigheid worden benaderd. Alle naburige steden en dorpen moeten op de hoogte gebracht worden, alsmede de State Police, de boswachterij, campings, et cetera. De naam van de voortvluchtige is Telly Ray Nash.”

Acht jaar later is Sharlah geadopteerd door FBI-profilers Pierce Quincy en Rainie Conner. De profilers worden geconfronteerd met een schietpartij in het plaatselijke tankstation, de dader is op de vlucht geslagen. Alles wijst erop dat de broer van Sharlah de dader is.

Gardner geeft met ‘Achter je’ opnieuw blijk over een geweldig vertellend vermogen te beschikken. Het ingenieuze verhaal, de vele plotwendingen en de spanningsopbouw, zijn allemaal van hoog niveau. Kundig en kunstig schetst de auteur enerzijds de brute moorden en anderzijds de kwetsbare liefde. De liefde tussen broer en zus en de liefde van de pleegouders voor hun pleegdochter.

“Quincy had met zijn dochter te doen. Vanwege de moed die de verlegen tiener moest opbrengen om de blikken van al deze volwassenen te doorstaan. Vanwege haar loyaliteit aan haar broer.”

Waar Gardner zich overigens ook in onderscheid zijn haar uiterst natuurlijke dialogen en karakteristieken. Deze auteur gaat eerst zelf ‘op pad’ met haar personages en pas tot ze hen door en door kent, presenteert ze hen aan haar lezers. Althans, zo lijkt het.

Kortom, Gardner heeft opnieuw een grootse prestatie geleverd met ‘Achter je’.

Over de auteur
Lisa Gardner, pseudoniem van Lisa Baumgartner (1971), is een Amerikaanse auteur, geboren en opgegroeid in Hillsboro, Oregon, waar ze afstudeerde aan de Glencoe High School. Als Lisa Gardner debuteerde ze in 1998 met de thriller ‘Bloedbruiloft’, het eerste deel van een reeks rond FBI-profiler Pierce Quincy. Ze werkte ruim twee jaar aan deze thriller en deed grondig onderzoek bij verschillende beveiligingsbureaus.

Onder de naam Alicia Scott debuteerde ze als schrijfster echter al in 1992, toen ze voor Silhouette Intimate Moments haar eerste roman schreef (‘Walking after Midnight’); in die serie volgden nog twaalf romans.

Uitvoering
Uitgever: Cargo
ISBN: 9789403106908, 9789403111605
Paperback, 448 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/