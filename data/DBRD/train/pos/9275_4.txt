Vlak voor de zomervakantie verscheen er een nieuw boek van Francine Oomen. Tijdens een jubileumfeest waar Oomen tot Officier in de Orde van Oranje Nassau werd gekroond en haar 25-jarig schrijverschap vierde, werd ook haar nieuwste boek gepresenteerd. En met al net zo veel tamtam werd vorige maand het nieuwe boek van Carrie Slee de wereld in geholpen. Toeval of niet, beide nog immer populaire auteurs schreven over een vechtscheiding. En met beide boeken was iets bijzonders aan de hand. Kapot  was het eerste 12+ boek van Slee sinds tien jaar. Hoe overleef ik met/zonder gescheiden ouders?  is eigenlijk het begin van de hele ‘Hoe overleef ik’-serie. In 1998 schreef Oomen het eerste deel Hoe overleef ik mijn vakantie?. Dat verhaal speelt zich af vlak na de scheiding van Rosa’s ouders. In de twaalf delen die daarop volgen, beschreef Oomen de gevolgen van die ingrijpende gebeurtenis, en de middelbareschooltijd van deze opstandige, onzekere puber. Oomen schreef uiteindelijk dit deel (deel nul) op veler verzoek van kinderen die haar vroegen waarom de ouders van Rosa van Dijk gingen scheiden en vooral hoe Rosa die tijd zelf had beleefd.  

Zoals je van Francine Oomen kunt verwachten, is ook Hoe overleef ik met/zonder gescheiden ouders?  een goed verzorgd verhaal geworden. Met dit verhaal krijg je niet alleen een kijkje in het leven van Rosa voordat alle shitzooi begon, maar ook een kijkje in het leven een populaire schrijfster. Rosa is elf en zit in groep 8. Ze moet een spreekbeurt houden en wil dat over Barbara Broos doen, een schrijfster die ze op de schooltelevisie heeft gezien. Rosa mailt haar. Ze stelt haar een aantal vragen, maar Rosa vertelt ook over al haar problemen en hoopt dat de schrijfster een keer terugmailt. En problemen heeft Rosa voldoende. Haar ouders hebben steeds vaker ruzie. Zo vaak zelfs dat ze een time-out nemen en Rosa is bang dat haar ouders gaan scheiden. Dan krijgt Rosa ook nog eens een fietsongeluk en ziet ze dat haar moeder een vreemde man kust. En mocht dat nog niet voldoende zijn; Rosa wordt op school gepest en haar beste vriendin loopt over naar Rosa’s pester.  

Kortom, weer een probleemboek zoals een probleemboek hoort te zijn; vol moeilijkheden die opgelost moeten worden. Hierin is Oomen een ster, want het verhaal is vlot geschreven met voldoende rustpunten voor de lezer om even bij te komen van alle ellende die Rosa overkomt. Het is een prima boek voor meiden en jongens vanaf een jaar of tien. Een boek over vechtscheiding kan loodzwaar zijn, maar Oomen is er goed in geslaagd om het boek toch luchtig te houden. Hoewel erg grappig bedacht, is Rosa’s onderduikadres na haar wegloopactie een beetje vergezocht en komt het advies van Barbara Broos af en toe zelfs een beetje belerend over. Niettemin een prima nieuw boek voor de grote schare die hard-fans van de ‘Hoe overleef ik’-serie.