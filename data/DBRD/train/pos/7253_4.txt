Terugkeer ongewenst van Charles Lewinsky.

De eerste kennismaking met de schrijver Charles Lewinsky smaakt naar meer. Terugkeer ongewenst is een prachtig, indrukwekkend boek dat het verhaal vertelt van Kurt Gerron. Lewinsky neemt je mee in dit deels waargebeurde, deels verzonnen levensverhaal. Het verhaal dat van het verleden naar het heden en terug gaat, wordt verteld vanuit Kurt (ik) zelf.

Het boek opent met een groot dilemma voor Kurt, waarvoor kampcommandant Rahn hem plaatst. Rahn wil namelijk dat Kurt een propagandafilm maakt over het leven in Theresienstadt. Als Kurt hier niet aan meewerkt, krijgt hij samen met zijn vrouw Olga een enkele reis Auschwitz. Kurt heeft een paar dagen bedenktijd gekregen. Het boek beschrijft tijdens de bedenktijd het leven van Kurt.

Als lezer maak je o.a. kennis met het verleden van Kurt, zijn opa, zijn dienstplicht en zijn opkomst als artiest.

Kurt Gerron is een Joodse jongen geboren in Berlijn, die het Duitse leger in de Eerste Wereldoorlog in het Belgische Ieper dient. Tijdens de oorlog raakt Kurt gewond en kan hij het leger niet meer dienen.

Kurt gaat medicijnen studeren. Dat dit niet helemaal zijn ding is, blijkt uit het feit dat hij na de oorlog stopt met zijn studie en besluit om acteur te worden.

Via omzwervingen komt Kurt in 1935 terecht in Amsterdam waar hij optreedt in theater en cabaret en directeur van de Hollandse schouwburg wordt. Na enkele jaren in Amsterdam gewoond te hebben komt Kurt in 1943 in Westerbork terecht. Daarna volgt deportatie naar Theresienstadt waar Kurt geconfronteerd wordt met het dilemma.

Het verhaal, doorspekt met prachtige citaten, is in een mooie, ontroerende stijl met humor en zelfspot beschreven.

Enkele citaten:
- “De dingen waarover je zwijgt, schreeuwen het hardst.”
- “Zolang hij de wereld niet kent, kan ieder mens gelukkig zijn.”

Kortom, een schitterend boek van Charles Lewinsky die zeker een prominente plaats in je boekenkast verdient.