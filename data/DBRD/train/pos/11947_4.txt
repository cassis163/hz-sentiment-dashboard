In haar thuisland Polen is de oorspronkelijk uit Wit-Rusland afkomstige Katarzyna Bonda de best verkopende en ook meest populaire misdaadauteur. De meer dan een miljoen verkochte boeken zijn hiervan een bewijs. Op de middelbare school begon Bonda's interesse in journalistiek waarna ze enkele jaren later voor lokale kranten begon te schrijven. Daarnaast studeerde ze aan de filmschool waar ze een graad in scenarioschrijven behaalde en gaf ze les in creatief schrijven. In 2007 debuteerde ze met de roman Sprawa Niny Frank, waarvoor ze de debuutprijs won. Het meisje uit het noorden is haar eerste boek dat in het Nederlands is vertaald.

In de winter van 1993 wordt in een hotel in Gdansk een meisje gevonden die aan een overdosis overleden is. Niet veel later verongelukt haar broer. Omdat de politie deze twee sterfgevallen los van elkaar ziet, hebben ze geen reden ze verder te onderzoeken. Profiler Sasza Zaluska keert in 2013, na een verblijf van zeven jaar in Engeland, terug naar Polen. Ze wil daar samen met haar dochter een rustig leven opbouwen. Een voormalige politiechef haalt haar echter over om een opdracht aan te nemen. Ze mag een profielschets maken van de dader van een moord in een nachtclub. Tijdens haar onderzoek merkt Sasza dat deze misdaad te maken heeft met de maffia, maar ook dat er een connectie is met de sterfgevallen van twintig jaar eerder.

Het eerste dat opvalt als je het boek openslaat, is de anderhalve pagina tellende opsomming van de belangrijkste personages. Een goede aanvulling, want het is een handig hulpmiddel om naar terug te grijpen wanneer je het personagespoor eventueel bijster bent. Na deze korte introductie begint het verhaal dat aanvankelijk een kennismaking met een aantal personages is en, hoewel in mindere mate, ook laat zien wat hun dagelijkse bezigheden zijn, waar ze zich zoal mee bezig houden. Hierdoor heeft het boek in beginsel veel weg van een roman.

Deze gekozen opzet geeft het verhaal diepgang mee en maakt ook dat de lezer zich meer met de personages kan identificeren. Gedurende het verhaal word je regelmatig op het verkeerde been gezet, je weet niet altijd waar je aan toe bent. Dat, en ook de gestaag toenemende spanning zorgen ervoor dat het verhaal intrigeert en blijft boeien. De ontknoping, die gecompliceerd is, mondt uit in een onverwachte climax. Hieruit valt overigens op te maken dat Het meisje uit het noorden een vervolg lijkt te krijgen.

In dat volgende boek zal Sasza Zaluska opnieuw het belangrijkste personage zijn. Niet erg, want ze heeft alles in zich om uit te groeien tot een nog interessantere en intrigerendere persoonlijkheid. Bonda zal zich er dan overigens wel op moeten richten om haar werkzaamheden als profiler meer uit te lichten. Dat wil niet zeggen dat Zaluska's privé-omstandigheden onderbelicht moeten blijven. In een volgend boek zal dit wat gedoseerder moeten zijn.

Na het lezen van Het meisje uit het noorden is het voor de lezer niet moeilijk zich voor te stellen dat Bonda de meest populaire misdaadauteur van Polen is. Ze schrijft kundig en verzorgd, weet hoe ze de lezer aandachtig kan houden en creëert een goede mix van spannende en literaire elementen. Hoewel het dus niet haar debuut is, is het dat voor Nederland in feite wel. Maar het kan in feite niet anders dan dat het hier niet bij zal blijven.