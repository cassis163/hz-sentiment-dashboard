Het begin van het boek Vergelding van Jilliane Hoffman riep bij mij afgrijzen op door het thema. Een psychopaat is de woning van een vrouw binnengedrongen, hij speelt met haar en verkracht haar om haar daarna - bijna dood - achter te laten. Ook blijkt hij veel van haar persoonlijke leven te weten omdat hij haar een tijdlang heeft geobserveerd. Dit maakt haar, ook na de verkrachting, extra kwetsbaar. Chloe heet het slachtoffer. Ze wordt wakker in het ziekenhuis en is ernstig gewond. Ze herinnert zich de nacht en legt getuigenis af. Daarna probeert ze haar leven  tevergeefs - weer op orde te krijgen. De gruwelijke gebeurtenis laat sporen na in haar persoonlijkheid.

Jaren later werkt Chloe als officier van justitie en komt in aanraking met een verdachte. Ze herkent haar aanvaller van 12 jaar geleden aan zijn stem. Hierna ontvouwt zich het verhaal waarin ze alles probeert te doen om de man die haar leven heeft verwoest, veroordeeld te krijgen. Herkent de beklaagde haar? Ze heeft wel een andere naam (C.J) en een ander uiterlijk. De spanning stijgt.

Vergelding is een debuutroman. Het is knap wat deze Jilliane Hoffman heeft gepresteerd. Het verhaal grijpt je soms bij de keel en is spannend. Het is een filmisch boek. Je ziet de scènes uit de film al voor je. C.J. wordt goed uitgewerkt in haar geschondenheid, wraakzucht en kwetsbaarheid. En natuurlijk komt de liefde voorbij. De ontknoping is spannend, maar de lezer weet ook dat het goed komt. In dit opzicht is het een rechttoe-rechtaan verhaal. Huiveringwekkend is de manier waarop de psychopaat wordt neergezet in relatie tot CJ tijdens de zittingen bij de rechtbank. Haar wraakzucht, angst en kwetsbaarheid zijn geloofwaardig.

Binnen een week waren de filmrechten verkocht, meldt de achterflap. Begrijpelijk. Huiveringwekkend! Ben benieuwd naar de film.