Wat een boek dit ! Ik kwam de tip tegen op het profiel van een vriend. Of ik al een thriller heb gelezen die zo grotesk, gewelddadig, en ook zo ongemakkelijk is? Ik betwijfel het. Dit boek nagelde me vast totdat ik het helemaal gelezen had, hoewel het echt niet zo'n 'aangename lectuur' is in feite. De prijzen en aanbevelingen maakten me echter nieuwsgierig genoeg om het te lezen, en ik heb er Ã©cht geen spijt van!

Je maakt kennis met Arvin Eugene Russell en leert hem kennen gedurende zijn eerste 18 levensjaren in een streng religieus gezin in het Ohio van de jaren '50 - '60, als de herinneringen aan de Tweede Wereldoorlog nog vrij fris zijn en de oorlog in Vietnam aan de gang is. Nadat zijn moeder ziek is geworden en sterft, pleegt zijn vader zelfmoord. Hij wordt verder opgevoed door zijn arme grootmoeder, die ook nog het meisje Lenora opneemt dat vanwege allerlei redenen eveneens geen ouders meer rond zich heeft. Hij groeit op als een man van goede wil maar die al van jongs af met armoede en geweld te maken krijgt, en leert daarom van zich af te bijten op een zelfde gewelddadige manier.

Ondertussen lopen er nog allerlei andere kleurrijke gevaarlijke gekken rond: een koppel seriemoordenaars die het op lifters gemunt hebben, een corrupte sheriff, een vreemd rondtrekkend predikersduo en een smeerlap als priester. Het is bepaald geen fraai beeld dat je opgehangen krijgt van wat zich allemaal afspeelt in een vrij afgelegen gebied in de Amerikaanse staat Ohio. En deze personages komen elkaar dan op verschillende manieren tegen.

Alles heeft te maken met het geloof en het spel tussen goed en kwaad in een extreme vorm. Je kan niet bepaald meeleven met de personages maar ze gaan wel onder je huid zitten. De duivel schuilt overal en in iedereen. De doden volgen elkaar in sneltempo op en het bloed vloeit rijkelijk over de pagina's. Tegelijkertijd is het indrukwekkend en broeierig beschreven. Voor mijn oog zie ik moordenaars, godsdienstwaanzinnigen en sadisten in afgelegen van alcohol en armoe doordrenkte Amerikaanse dorpen paraderen. Er zit waarschijnlijk geen Jan Verheyen-film in. Volgens de kenners is het eerder een verhaal voor een Coen Brothers productie... (Waar ik normaal gezien zelf eigenlijk niet direct naar toe ga.) Het zal nog wel even duren voordat ik een boek van dit genre opnieuw ga vastnemen. Eerst even dit verstouwen. ;-)

Voor de categorie : een boek dat eigenlijk te spannend is