Er zijn thrillers waarbij je tijdens het lezen denkt: “ik hoop dat deze gebeurtenissen nooit echt plaats gaan vinden of gelukkig is het maar fictie”. Als ik dit boek een aantal jaren geleden gelezen had, was dat zeker door mijn hoofd geschoten, echter is de fictie voor een deel ingehaald door de werkelijkheid. In zijn voorwoord schrijft Daniel Silva dan ook dat hij nog even getwijfeld heeft of het boek wel af zou maken omdat de realiteit hem ingehaald heeft tijdens het schrijven.

Er wordt een aanslag uitgevoerd in Parijs en een aantal dagen later in Amsterdam. Er vallen honderden doden en de aanslagen worden opgeëist door IS. De internationale overheidsdiensten werken samen om de daders te vinden. En de voormalige Israëlische spion en tevens kunstrestaurateur Gabriel Allon wordt om hulp gevraagd. Ze komen erachter dat via sociale media, potentiele zelfmoordterroristen gerekruteerd worden. Voor een deel vrouwen waarvan de partner in de “strijd” gesneuveld is, de zogenaamde “Zwarte Weduwe”. Zij worden opgeleid tot zelfmoordterrorist.
Om dicht bij de cel te komen waar deze vrouwen opgeleid worden, zoekt en vind Gabriel Allon een vrouw die hiervoor in aanmerking zou kunnen komen en die opgeleid wordt om te infiltreren in het Kalifaat. Nathalie is een jonge vrouwelijke arts die werkt in een ziekenhuis in Jerusalem waar zowel Israëlieten als Palestijnen behandeld worden. Ze krijgt eerst een training in Israël en wordt vervolgens naar Frankrijk gebracht waar ze ook daadwerkelijk gerekruteerd wordt, ze wordt naar het kalifaat gebracht waar ze opgeleid wordt tot terroriste. En ingezet voor een aanslag op Amerikaans grondgebied.

Het verhaal leest vlot en de schrijfstijl van Daniel Silva is prettig. Dat ik al eerder boeken van zijn hand heb gelezen maakt dat ik sneller door sommige stukken heen lees omdat ik weet waar de achtergrondinformatie over gaat, maar de boeken zijn ook prima onafhankelijk van elkaar te lezen. Om het verhaal goed te kunnen begrijpen komt er nogal wat geschiedenis voorbij in het boek, de relatie tussen Israël en Palestina en het ontstaan van de staat Israël. Omdat ik van geschiedenis houd is dit voor mij een extraatje, maar ik kan me voorstellen dat dit voor sommige de vaart uit het verhaal haalt. Maar het is echt een aanrader om door te lezen.