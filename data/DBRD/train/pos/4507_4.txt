Afgelopen herfst hadden wij vrienden uit Texas op bezoek. We hebben een geweldig leuke tijd gehad en toen ze na twee weken vertrokken, voelde het alsof we afscheid namen van gezinsleden. We hebben nog steeds regelmatig contact via de mail en de app. Vlak voor kerst arriveerde er een pakketje uit Texas, gevuld met cadeautjes. Een soort kerstpakket. En dit boek zat er ook bij. Ik heb de film een tijdje terug gezien, maar had geen idee dat het een boek was...

The Polar Express is een verhaal over een jongen die op een winterse nacht opeens een trein voor zijn huis ziet staan. Hij stapt in en samen met tientallen andere kinderen reist hij naar de Noordpool om de Kerstman te ontmoeten. De jongen ontvangt het eerste kerstcadeautje van het jaar uit de handen van de Kerstman zelf. Hij mag kiezen wat hij wil, en hij kiest een bel van het harnas van een van de rendieren. Een heel bijzonder cadeau.

'I shook the bell. It made the most beautiful sound my sister and i had ever heard. But my mother said, "Oh, that's too bad." "Yes," said my father, "it's broken." When I'd shaken the bell, my parents had not heard a sound. '

Een magische bel, en alleen iedereen die in de Kerstman gelooft, kan het geluid horen. Niet alleen een magische bel, maar ook een magisch verhaal. Ik kan mij voorstellen dat dit in de Verenigde Staten een klassieker is. Want de Kerstman is daar voor kinderen wat Sinterklaas bij ons is. Ik heb het verhaal met de kinderen gelezen en ze vinden het prachtig. De mooie illustraties erbij helpen zeker en scheppen een mooie besneeuwde magische kerstwereld. Ik moest het verhaal natuurlijk wel vertalen, want het boek is in het Engels. Ze geloven nu ook in de Kerstman, een klein beetje dan.