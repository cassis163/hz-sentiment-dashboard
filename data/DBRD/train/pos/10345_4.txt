Met Sfinx zonder gezicht start Bavo Dhooge een gloednieuwe thrillerserie rond een undercoveragent zonder naam. ’De Sfinx’ moet zich telkens weer inwerken in een ander milieu en moet zich telkens weer hechten en onthechten. Leven op het scherp van de snee, in nieuwe gedaantes, als een sfinx zonder gezicht.
In dit eerste deel krijgt hij de opdracht om een mysterieuze moord in de Belgische ambassade in Parijs op te lossen. Hij neemt daarvoor de identiteit aan van een privéleraar van de zoon van des huizes. Die gedraagt zich wel bijzonder vreemd. Hij is niet de enige…

De sfinx wordt na een mislukte opdracht terug naar België geroepen om daar meteen een nieuwe undercover operatie in ontvangst te nemen en dit dik tegen zijn zin omdat hij er nu wel eventjes mee wil stoppen om bij zijn gezin te zijn die hij al zolang heeft moeten missen. Zijn overste, Claire Riva, geeft toestemming maar enkel voor één week. Na zijn weekje vrijaf gaat hij als Jonathan Brandt naar Parijs waar het plan is om hem als privéleraar naar de ambassade te sturen als volgende leraar van de 14-jarige Milo Lebraque en hem zodoende aan de praat te krijgen. Zijn voorganger, meester Hemberg, is op mysterieuze wijze van het balkon gevallen van de ambassade en de ‘Sfinx’ moet hier nu het fijne van te weten komen of het al dan niet om een zelfmoord gaat.
Bij aankomst heeft hij direct een sollicitatiegesprek met de moeder van Milo, Mevr. Katherine Lebraque, en hij wordt meteen aangenomen om de volgende dag te beginnen. Jonathan Brandt neemt zijn intrek in een appartement rechtover de ambassade met zicht op de studeerkamer.
De eerste dagen verlopen al niet vlotjes aangezien Milo bepaalde tics heeft. De relatie tussen hem en de jongen is zo bizar dat het soms op een veldslag lijkt. Intimiterend en gewaagd lokt Milo de Sfinx in zo’n danig parket dat hij er moeite mee heeft om er mee om te gaan. Hij staat er versteld van dat dit gedrag en de woorden uit de mond van een 14-jarige komen. Dit IQ wonder is precies een kameleon die in zijn daden en geschriften zo dikwijls veranderd dat het onwezenlijk lijkt.
De Sfinx heeft al in vorige undercover operaties met drugsdealers en moordenaars te maken gehad maar dit slaat werkelijk alles. Hij kan echt geen hoogte krijgen van dit kind en weet niet wat al dan niet gespeeld is.
Op een bepaald moment ontdekt hij een document in Milo zijn schrift, een tekst dat met de Belgische geschiedenis te maken heeft en de Sfinx kan de jongen maar niet aan de praat krijgen hoe deze tekst in zijn schrift is belandt. Heeft dit iets met de zelfmoord / moord te maken?

Dit is het eerste boek dat ik lees van Bavo Dhooge en ik moet zeggen dat ik aangenaam verrast ben. Dit boek neemt je vanaf pagina een in beslag en ik heb het dan ook in één ruk uitgelezen. De relatie tussen de Sfinx en de jongen is een soort kat- en muisspel om te zien wie de sterkste is. Dit gaat gepaard met ophef, discussies, woordenwisselingen en beschuldigingen die je zo in de ban houden dat je het boek absoluut niet opzij kunt leggen.
Het verhaal is vanuit de ik-vorm geschreven en zo kom je in de Sfinx zijn gedachtegang terecht en wat hij wil bereiken met de jongen. Het boek is heel vlotjes geschreven en echt aangenaam om te lezen. Een vleugje humor komt er ook in voor en met name als hij een soort van “conversatie” heeft en gedachten met het portret van wijlen Koning Boudewijn dat in de studeerkamer hangt. Dit bracht me echt aan het lachen en daar hou ik ook van als zo’n dingen voorkomen in een thriller. Kortom dit boek heeft me absoluut niet teleurgesteld en Bavo heeft er een fan bij !! Ik kan niet wachten om deel 2 te lezen van deze serie.
Ik geef dit boek 4****