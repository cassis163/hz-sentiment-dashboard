In ‘Bezorgde Burgers’ voert Steven de Jong, Samuel als hoofdpersoon op. Samuel werkt bij communicatiebureau Puntjes op de i. Hij redigeert marketingteksten van ‘jonge, dynamische bedrijven’. Samuel is geen gemakkelijk man om mee om te gaan en hij begrijpt dat zijn collega’s het lastig vinden om met hem samen te werken. Het gebrek aan waardering dat hem ten deel valt, vindt hij echter onverteerbaar. Nieuweling Christiaan is als politiek consultant de rijzende ster in de organisatie. Een sociale wervelwind die in Samuels ogen niet meer is dan precies dat.

“In de loop van de middag krop ik weer genoeg woede op om er een ingezonden brief uit te rammen. De krant die Hendrik Jan op zijn bureau heeft laten slingeren is wederom mijn target. Niet om te verscheuren, maar om de redactie te mailen over het dedain dat ze tentoonspreidt over populisten en hun groeiende groep volgers.”

Allerlei opstandige gedachten spelen Samuel parten. Deze gedachten vinden een uitweg in de scherpe brieven die hij stuurt naar de redactie van de krant. Zijn schrijfsels worden echter stelselmatig afgewezen. Na een zoveelste reprimande, notabene in een kantine vol collega’s, gaat Samuel door het lint. Hij laat zich vollopen in de cafés in de stad en vindt zichzelf de volgende dag terug in een gesloten inrichting. Daar moet hij deelnemen aan praatgroepen en als ‘therapie’ IKEA meubilair in elkaar zetten. Samuel wil echter zo snel mogelijk ontsnappen en die vervloekte maatschappij weer in. Maar hoe?

“Ik ben niet boos op de kliniek. Voor een krijgsgevangene heb ik het zo slecht nog niet. Krijgsgevangene, ja. De kliniek vertegenwoordigt de samenleving. De samenleving is een vijandige mogendheid. Een die de Geneefse Conventie, het humanitair oorlogsrecht, met voeten trad door me genadeloos neer te knuppelen.”

‘Bezorgde burgers’ is het relaas van een eenzame maar strijdvaardige burger. Bijzonder knap geschreven in een briljante schrijfstijl. Wat een heerlijk taalgevoel heeft De Jong. Het verhaal is onderscheidend, origineel en boeiend. De cynische humor die hij in zijn boek heeft verwerkt is simpelweg heerlijk en maakt dat het niet uitsluitend een zwartgallig verhaal wordt.

“Het document bevat een draaiboek voor een ‘Wethouders Dialoog’ over ‘Ombuiging van
ﬁnancieringsarrangementen’. Alleen al voor het wegwerken van die overbodige spatie zouden we een dikke factuur moeten sturen. Maar dat zal ze een worst wezen, want getuige de locatie, het viersterrenhotel Des Indes, is er weer op niets bezuinigd.”

Vooral hoofdpersoon Samuel is door de auteur bijzonder kundig weergegeven en gekarakteriseerd. Veel (bezorgde) burgers zullen zich in enige mate kunnen identificeren met deze man. Vooral om zijn angst en zijn woede jegens de maatschappij. Ondanks zijn complexe karakter en zijn –op zijn zachtst gezegd vreemde- reacties, blijf je als lezer sympathie voor hem houden. Wanneer je dat als auteur voor elkaar krijgt, dan heb je je karakter uitstekend over het voetlicht gebracht.

Kortom, ‘Bezorgde burgers’ is een knap, geslaagd en boeiend debuut. Origineel en heerlijk cynisch. Bezorgde burgers, vrije geesten, verzamelt u en lees dit boek!

De auteur
De Jong (1981) is opinieredacteur van NRC Handelsblad. Voor nrc.nl was hij jarenlang rechtbankverslaggever. Hij deed onder meer onderzoek naar burgerparticipatie en (internet)democratie. In 2008 publiceerde hij De lastige burger – Dienstverlening in een tijd van ontbrekend burgerschap.

Uitvoering
Lebowski Publishers / Overamstel Uitgevers
ISBN/ISBN13 9789048835768
Paperback, 300 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent en boekrecensent.
http://ht-c-communicatie.nl/