Michelle Huijbers leidt een luxueus bestaan in haar mooie huis in Oostvoorne. Haar man Lennart is een succesvol belastingadviseur, de kinderen Sophie en Thom groeien voorspoedig op en haar moeder Theresa is de perfecte, zorgzame moeder. Lennart en Michelle zijn beiden geïnteresseerd in kunstschilderijen. Met de financiële steun en adviezen van Lennart runt Michelle een succesvolle galerie.
Toch mist Michelle de warmte en empathie bij de ambitieuze Lennart. Als jeugdvriend Jacob in hun leven verschijnt wordt hij een goede huisvriend. Michelle voelt zich erg aangetrokken tot de stoere, aimabele Jacob en stort zich vol overgave in een passionele verhouding met hem. Om haar gezin, met name de kinderen, niet tekort te doen door haar verhouding met Jacob, stelt ze oude schoolvriendin Maartje aan als haar rechterhand. Maartje draait mee in de kunstgalerie, zorgt voor het huishouden en de kinderen.
Plots krijgt Michelle een auto-ongeluk waardoor ze in een coma belandt. Flarden van haar leven en gebeurtenissen dringen zich steeds meer op in haar hoofd. Ze balanceert op het randje van de afgrond. Beetje bij beetje vallen alle puzzelstukjes op zijn plaats. Was het wel een ongeluk? Wie is Maartje eigenlijk? Welke rol speelt haar moeder in het geheel? Wat heeft er zich in haar jeugd afgespeeld?
Michelle gaat het gevecht aan met het leven en de waarheid.

En Passant vertelt het verhaal grotendeels vanuit het perspectief van Michelle. In korte hoofdstukken met titels die terugkomen in het hoofdstuk. Het verhaal van moeder Theresa (zou Esther bewust voor deze naam gekozen hebben?) komt in een aantal hoofdstukken aan bod alsmede korte notities opgemaakt op een note-book van een belangrijk persoon in het verhaal. Het eerste deel van het verhaal springt van de hak op de tak. Verschillende personages komen voorbij en de tijdsspanne is moeilijk te plaatsen. Toch lezen de zinnen vlot weg en blijft het verhaal vanaf het begin intrigerend. Naarmate het boek vordert worden de personages dieper uitgewerkt en kom je dichter bij de ontknoping. In de laatste hoofdstukken neemt het verhaal een andere, onverwachtse wending. Scherp plot!

Erg verrijkend in het verhaal zijn de verschillende quotes van profeten en achtergrondinformatie over schilders en hun schilderijen. Het geeft het boek een bepaalde intelligentie mee.

Esther Kreukniet is een veelzijdig auteur. Ze is freelancejournaliste bij diverse tijdschriften en kranten, bracht een serie geluksboekjes uit, schreef romans en thrillers. Haar eerste thriller Carte Blanche, uitgegeven in 2011, werd goed ontvangen in thrillerlezersland en de lovende recensies bleven dan ook niet lang uit. In oktober 2014 verscheen haar nieuwste thriller En Passant. Mijn eerste kennismaking met Esther Kreukniet.

De cover is sober met, zoals op zoveel thrillers, een foto van een dame. Jammer, een “dertien in een dozijn”- omslag. De titel vind ik niet erg voor de hand liggend. Ik vermoed dat deze titel is gekozen omdat haar vorige boeken eveneens een franse benaming hebben; Carte Blanche, Facade en Beau ravage. Leuk om de titels naast elkaar in de boekenkast te hebben staan maar ik vind het een gemiste kans. Een titel als Coma past beter bij de inhoud van het verhaal. Vandaar geef ik een mager zesje voor de cover/titel.

Ondanks mijn kritische noot over de cover/titel ben ik aangenaam verrast door het boek en zijn schrijfster. Het verhaal is krachtig, boeiend en aannemelijk. Let wel; het is geen makkelijk boek. Zoals Esther in haar dankwoord schrijft; “Het is een verhaal met een boodschap over geloof, hoop en liefde. Het is aan de lezer om zijn eigen boodschap uit het verhaal te halen. Oordeel niet te snel en sta open voor de andere kant van het verhaal.” Mooi verwoord van Esther en het verhaal blijft zeker nog even bij me en geeft me stof tot nadenken.
Als er een volgende Esther Kreukniet thriller uitkomt, ga ik deze zeker lezen en mag het boek mijn kast verrijken; 4,5 ster!