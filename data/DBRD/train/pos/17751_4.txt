Ik had nog nooit een boek van Michael Connelly gelezen, maar wat ben ik blij dat ik dat gemis nu in heb gehaald! Connelly schrijft op een ontspannen, boeiende en meeslepende wijze en trekt je als lezer mee in het verhaal.
In dit geval gaat het om de gepensioneerde politieman Harry Bosch die het werk toch niet los kan laten en weer aan de slag gaat. Hij gaat van start op de nieuwe afdeling Onopgeloste Zaken, samen met zijn vroegere partner Rider en wordt op de onopgeloste moord op de tiener Rebecca gezet. Bosch en Rider stuiten op onregelmatigheden in het vroegere onderzoek en ze bijten zich extra gemotiveerd in de zaak vast.

Slotakkoord is een goed gevonden titel voor een goed geschreven misdaadverhaal. Het is een typische politiethriller waarbij de lezer de speurtocht van meet af aan volgt. Connelly heeft met Bosch en Rider, maar ook met de andere leden van het team een stel prettige, geloofwaardige karakters neergezet waar ik graag meer van wil weten. Op naar de volgende boeken dus van deze auteur!