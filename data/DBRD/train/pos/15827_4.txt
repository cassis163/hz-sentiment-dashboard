‘Dochter vermist’ speelt zich af in Stockholm. Op een koude, regenachtige vrijdag in mei, verdwijnt de achtjarige Lycke spoorloos. Misdaadverslaggever Ellen Tamm, werkzaam bij televisiezender TV4, raakt geobsedeerd door de zoektocht naar Lycke. Haar obsessie heeft alles te maken met het feit dat haar tweelingzusje -jaren eerder- eveneens is verdwenen. Een trauma dat Ellen nog altijd met zich meedraagt.

“Ellen kon de toetsen nauwelijks indrukken, haar handen waren nog altijd stijf van de kou. Haar jurk was vochtig omdat ze geen tijd had gehad om naar huis te gaan en andere kleren aan te trekken. Ze was rechtstreeks naar haar werk gereden om het signalement van het meisje te verspreiden en de bezoekers van de website en de kijkers op te roepen contact op te nemen met TV4 als ze iets hadden gezien of gehoord.”

Een beklemmend verhaal met als rode draad de verdwijning van de achtjarige Lycke. Het zwaartepunt ligt echter bij de emoties van hoofdpersoon Ellen Tamm die op dezelfde leeftijd als Lycke moet meemaken dat haar tweelingzusje spoorloos verdwijnt.

Het verhaal wordt wisselend belicht vanuit het oogpunt van de diverse personages. Natuurlijk is daar Ellen, maar ook moeder Helena, nanny Mona en stiefmoeder Chloë worden knap over het voetlicht gebracht door de auteur. Stuk voor stuk leer je deze karakters kennen, waarbij je vooral meeleeft met de getraumatiseerde Ellen.

“Jimmy had geluisterd. Had haar aangehoord, maar niet geoordeeld. Had ook niet gedaan alsof hij begreep hoe ze zich voelde. Eerder alsof hij dichter bij haar had willen komen. Alsof hij haar had willen helpen het kwade te verjagen, de schuld en de angst die haar in een vaste greep hielden.”

De schrijfstijl van deze nieuwe auteur is heel plezierig en vlot. Niet hoogdravend, maar zorgvuldig en geloofwaardig.

“Toen ze eerder vandaag met de politie had gesproken, hadden ze haar verteld dat hij op internet allerlei bedreigingen had geuit. De afgelopen week was het geëscaleerd. Hij was een internettrol. Geen moordenaar.”

De spanningsopbouw is goed en je moet op zeker moment simpelweg weten of Ellen er in slaagt het mysterie rond de verdwijning van de jonge Lycke te ontrafelen zonder zichzelf geheel te verliezen.

Een sticker op de cover wil ons doen geloven dat er een nieuwe Zweedse thrillerkoningin is opgestaan. Dat vind ik persoonlijk overdreven, maar een knap thrillerdebuut is het zeker.

Over de auteur
Mikaela Bley is geboren in Stockholm en woont daar samen met haar man en twee kinderen. Ze werkte als inkoper voor het tv-station TV4, maar schrijft nu fulltime. Dochter vermist is haar debuut, een thriller met in de hoofdrol misdaadverslaggeefster Ellen Tamm.

Uitvoering
Uitgever A.W. Bruna Uitgevers
ISBN10 9400506600
ISBN13 9789400506602
Paperback, 288 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent en boekrecensent.
http://ht-c-communicatie.nl/