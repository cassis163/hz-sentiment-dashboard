Als moeder met een opgroeiende puber en vrienden met tieners heb ik regelmatig het probleem "Wat geef je voor een verjaardag, sinterklaasfeest o.i.d."? Ik ben zelf een enorme lezer dus neig ik vaak naar het geven van een boek. Ik herinner mij dat ik als kind altijd volledig kon opgaan in een boek en mij volledig kon afsluiten van de wereld! Ik vind dan ook echt dat kinderen te weinig lezen en zoek dan ook altijd boeken waar kinderen dat gevoel van "lezen is geweldig" kunnen ervaren.

Ik geef dan ook vaak een boek kado aan kinderen. Het liefst een boek, waarvan ik weet dat het een goed boek is, hoe mooi is het dan als je van uit Uitgeverij Holland een boek mag lezen welke nog uit moet komen in Nederland.

Het boek ziet er prachtig uit! Het is een mooie, kleurrijke maar vooral stevige hardcover. Aan het begin van ieder hoofdstuk staat een klein meisje in een boevenpakje.
Een boevenpakje? Tja..ondanks dat het verhaal je in het eerste hoofdstuk doet denken aan een Harry Potter boek, gaan deze leerlingen naar een school die je opleidt tot professioneel crimineel!
Je wilt toch echt geen brave burger zijn? Op het Rabauw College volg je nl. lessen in dieverij, verraad, liegen, besluipen en onbeleefdheid. Het schooluniform is een zwarte broek met een zwart-wit gestreept truitje en behalve een etui met pennen hebben de leerlingen ook een breekijzer.

De hoofdpersonen Milly en Charlie leren elkaar op hun allereerste dag kennen en sluiten al snel vriendschap. Het is nog maar de vraag of zij mogen blijven op het Rabauw college, want ondanks dat Charlie bijvoorbeeld een goede hacker is, zijn beide eigenlijk te aardig om crimineel te worden. De ouders van hen zijn echter beroemd crimineel, dus hen teleurstellen is geen optie!

De vergelijking met Harry Potter houdt na het eerste hoofdstuk ook al snel op, je sluit Charlie en Milly al snel in je hart. De letters en de opzet van het boek, maakt dat het boek prettig lezen is. Ze beleven een spannende tijd na een roerige start op school, het boek heeft een echte schurk maar het idee is nieuw en spannend!

Zoek jij een leuk en (niet te) spannend boek voor een verjaardag, sinterklaas of kerstcadeau? Dan sla jij met Gangster School zeker een hele goede slag! Het is een geweldig boek voor kinderen in de leeftijd van 10-12 jaar, maar ook ik als volwassene vond hem super leuk om te lezen. Ik kan persoonlijk niet wachten tot deel 2 (november 2018) uitkomt! Ben erg benieuwd naar alle avonturen die Charlie en Milly gaan meemaken!