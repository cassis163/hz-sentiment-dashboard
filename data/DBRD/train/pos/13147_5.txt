Een boek waar je zo induikt. Bloedprint is een officieel uitgegeven fanverhaal, een fanfictie, van Nederlandse bodem. Dit verhaal combineert spanning en romantiek en is een prachtig voorbeeld van de nieuwe generatie fanfictie.

Het Verhaal

Ze lijkt normaal. Het hoofdkarakter van Bloedprint is Charlotte O’Connel, een jonge vrouw op de vlucht. Al probeert ze dat laatste geheim te houden. Ze wordt namelijk achterna gezeten door de Melias, een groep die uit is op macht. En laat Charlotte nou een Reva zijn, iemand die speciale krachten bezit. De Melias willen de Reva gebruiken om de gewone mensen te overheersen.

Het verhaal start vrijwel op het moment dat Charlotte de pech heeft, of het geluk, om haar wederhelft tegen het lijf te lopen. Maar hoe combineer je een romantisch leven als de vijand het continue op je gemunt heeft?

De Sfeer

Dit boek bevat een volledig avontuur, verspreid over 153 pagina’s, waarin het hoofdkarakter een ultimatum gesteld krijgt, oog in oog komt met de vijand en ook nog eens moet wennen aan romantiek en alles wat daarbij komt kijken. Een zoetsappig avontuur waarbij de lezer mee wordt genomen in een boek vol knappe mannen, ongewenste advances, verleidingen en misverstanden. Uitermate aantrekkelijk voor Young Adults en tieners. Ondanks dat de romantiek volop door het verhaal heen geweven zit, en af en toe een Twilight gevoel geeft wanneer de knappe man en zijn familie Charlotte willen redden, is het ook heel sterk een krimi. De vijand gedraagt zich als ware criminelen, inclusief kidnap en warenhuis scènes met wapens. De balans tussen deze twee uitersten – het gevaar en geweld aan de ene kant en de worsteling van gevoelens en de liefde aan de andere- houden het verhaal goed in evenwicht.

Naast het nodige gevaar waar de vijand wel voor zorgt, zit er ook een gezonde dosis humor in dit boek, kan het hoofdkarakter soms lekker sarcastisch uit de hoek komen en zijn er genoeg moderne referenties om dit interessant te maken voor de doelgroep. Denk hierbij aan verwijzingen naar Avatar the Last Airbender en acteurs zoals Johnny Depp.

Nieuwe Generatie Fanfictie

Dat fanfictie al jaren gepubliceerd wordt is iets dat niet algemeen bekend is. Een fanverhaal moet aan bepaalde regels voldoen, denk aan copyright wetgeving en creative commons. Daarom zijn fanverhalen vaak parodieën of gebaseerd op verhalen uit het publieke domein. Dit verhaal wijkt daarvan af, omdat de knappe wederhelft van het hoofdkarakter niemand minder is dan Ian Somerhalder.

Het is niet uniek dat fanfictie steeds vaker gepubliceerd wordt. Denk aan Mainstreet: Een onverwacht spannende vakantie (een verhaal over een boyband, het winnende verhaal van een wedstrijd), of aan de verhalen van Sophie Hannah die Poirot weer nieuw leven inblaast (met support en toestemming van de familie van Christie).

Uitgeverij Fanflicks speelt in op deze behoefte en is daarin wel uniek. Deze uitgeverij is speciaal voor fanfictie verhalen in de Nederlandse taal en zet daarmee een stap die niet veel uitgevers durven doen: het openlijk toegeven dat een verhaal fanfictie is en de schaamte van het woord weghalen.

Het gevaar met een fanfic waarin de hoofdrol vervuld wordt door een zelfverzonnen personage, in dit geval Charlotte, is dat dit karakter zich vaak ontwikkeld als een Mary Sue: een onoverwinnelijk karakter zonder fouten. Charlotte is dat niet, en dat is een hele verademing. Als lezer is het redelijk makkelijk om je in te leven in haar personage. Ze heeft haar fouten en ja, ze heeft speciale krachten, maar genezende krachten zitten daar niet bij. Dat is fijn want daardoor blijft de dreiging in het verhaal reëel. Ze weet dat ze nog steeds dood kan gaan. Ze weet dat ze mensen kan verliezen om haar heen.

Ook de schrijfstijl laat zien dat dit van oorsprong een fanfic is. Zo hebben hoofdstukken elf, twaalf en dertien ieder een bijzondere opbouw waarin er niet alleen vanuit Charlotte, maar ook vanuit Ian en zelfs Jay’s oogpunt beschreven wordt wat er gebeurd. Een typische troef uit de wereld van de fanfictie online, maar ook een gevaarlijke. Wanneer dit niet goed wordt toegepast is dit afleidend. Echter, Elke past deze techniek toe op een moment waarop de karakters gescheiden zijn en creëert daarmee een split-screen effect. De splitsing en de verandering van oogpunt in deze hoofdstukken is niet hinderlijk. Het is hier juist een heerlijk moderne schrijftechniek die op dit punt in het verhaal veel toevoegt.

Aanrader

De twee hoofdthema’s zijn hierboven al genoemd en voor liefhebbers van krimi en romantiek is dit zeker een geschikt boek. Ook voor tieners die net beginnen met de liefde te ontdekken of hun eigen emoties te verkennen is dit een boek om lekker bij weg te dromen. Het heeft iets weg van een chicklit romantiek gecombineerd met een maffia avontuur, met ook wat bovennatuurlijke krachten en een hoop knappe acteurs die makkelijk in de rollen van de mannen te plaatsen zijn.

Een realistische wereld met een beetje extra en een verhaal met een gelukkig einde.

Goede Doel

Een percentage van de aankoopprijs van het boek gaat naar de stichting Make-a-Wish Nederland. Deze stichting zet zich in om wensen van kinderen met een levensbedreigende ziekte te vervullen. Als je dit boek koopt help je meteen mee aan een goed doel. Nog een goede reden om dit boek aan te schaffen dus.