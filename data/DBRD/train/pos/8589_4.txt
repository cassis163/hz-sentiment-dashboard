Er breken moeilijke tijden aan voor Maya en haar vrienden. Ze worden achtervolgd en er zijn niet genoeg schuilplaatsen. En ze kunnen ook niet naar de autoriteiten voor hulp, want iedereen denkt dat ze zijn omgekomen in een helikoptercrash. Alles wat ze hebben is de naam en het nummer van iemand die hun misschien een paar antwoorden kan geven. Maya is echter niet voorbereid op de waarheid. Maar ze kan niet op de vlucht blijven en moet nu voorgoed met de demonen uit haar verleden afrekenen...
Let op! Deze recensie bevat spoilers uit deel 1 en 2 van de Darkness Rising trilogie.
De jongeren van Salmon Creek zijn er nog maar net achter dat zij een onderdeel uitmaken van een proef: Project Phoenix. Met dit project proberen rijke zakenmannen uitgestorven bovennatuurlijken weer tot leven te wekken. Een aantal jongeren hebben nog maar net ontdekt dat ze gaven hebben, als een rivaliserende bende hen wil hebben. Sindsdien zijn Maya en haar vrienden op de vlucht om uit handen te blijven van organisaties die het slecht met hen voor hebben.
Maya, Daniel en Corey zijn de enige proefpersonen van Project Phoenix die nog op de vlucht zijn. De anderen zijn inmiddels opgepakt. Ze doen er alles aan om hun vrienden weer te bevrijden, maar ze hebben geen idee waar ze moeten beginnen. Het enige dat ze hebben is een naam, maar waar ze deze persoon kunnen vinden is een raadsel. Uiteindelijk weten ze deze persoon toch te vinden, maar diegene blijkt overlijden te zijn. Toch krijgen Maya en haar vrienden een dag later een e-mail waarin staat dat iemand ze wil ontmoeten. Degene die hen opwacht zet Mayaâ€™s wereld op zijn kop. Het is iemand uit haar verleden waarvan ze gedacht had nooit met diegene geconfronteerd te worden. Ondertussen wordt de klopjacht op hen nog altijd voorgezet. Hoe blijven ze uit handen van de organisaties en is degene die hen zegt te willen helpen wel echt te vertrouwen?
Verrijzing is een waardige afsluiter van de Darkness Rising trilogie. Armstrong, bekend van de Darkest Powers trilogie, heeft zichzelf niet zozeer overtroffen met deze opvolger, wel laat ze zien hoe het met de personages uit de Powers trilogie afloopt door het geheel in een nieuw jasje te steken. Wat zo nu en dan mist is de vaart die wel te vinden is in haar eerdere werk. Toch heeft de auteur de gave om een bovennatuurlijk element realistisch neer te zetten. Hoe is het als je altijd dacht normaal te zijn en als je er ineens achterkomt dat je een bovennatuurlijk wezen bent? Maar dat niet alleen. Je leven is geen moment meer zeker. Met de nodige psychologische aspecten heeft zij met Verrijzing weer een krachtige young adult neer weten te zetten.