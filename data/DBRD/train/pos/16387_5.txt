‘Een engel in Rome’ vertelt het verhaal van Eva Rosselli en Angelo Bianco.
Het verhaal speelt zich af in het Italië van vlak voor en tijdens de Tweede Wereldoorlog. Wanneer Angelo Bianco op zijn negende jaar naar Italië wordt gestuurd, is hij een geschenk uit de hemel voor Eva Rosselli. Eva en Angelo groeien op als broer en zus en ontwikkelen een diepe liefde voor elkaar. Een liefde die dieper gaat dan een bloedband zou kunnen gaan. Angelo is echter voorbestemd priester te worden.

Tien jaar later is Angelo tot priester gewijd en is Eva op de vlucht voor de Gestapo. In haar uiterste wanhoop wendt zij zich tot Angelo, die Eva verstopt in een klooster. Daar komt ze tot de ontdekking dat ze slechts een van de vele Joden is die door de Katholieke Kerk verborgen worden gehouden.

“Maar de Italianen staan het wel toe. Tolereren het. Of het onze vrienden nu aanstaat of niet, het wordt getolereerd. Wij Joden zelf tolereren het! Blijkbaar hebben we het getto nog niet lang genoeg achter ons gelaten om een gevoel van gerechtvaardigde verontwaardiging te rechtvaardigen.”

Terwijl de wereld in oorlog is en op verlossing wacht, staan Eva en Angelo vele beproevingen te wachten tot er geen weg terug meer is.

‘Een engel in Rome’ is het hartverscheurend verhaal van een onmogelijke liefde tussen een Joods meisje en een priester. Deze omschrijving zou, op zichzelf staand, het boek echter zwaar tekort doen. Het is namelijk veel meer dan dat. Het is namelijk óók een fraai historisch verhaal over het leven van Joden tijdens de oorlog, over hen die zich inzetten om hen te helpen én over de zware strijd van een man van God die telkens opnieuw moet kiezen tussen zijn liefde voor het ambt waar hij toe geroepen is en zijn diepe liefde voor die ene vrouw…

“Hij wist waarop ze doelde, maar dat had niets te maken met het feit dat ze Joods was. En dat wist zij ook. Hij kreeg het benauwd, alsof er een bankschroef om zijn keel zat. Die bankschroef was Eva. Zijn zwakke punt was Eva en hij had geen enkel weerwoord.”

Harmon beschrijft dit alles in prachtige volzinnen en haar woordkeuze is uiterst fraai. Mooi, vól taalgebruik dat deze roman alleen al tot een genot maakt om te lezen. Harmon heeft bovendien gedegen research gedaan naar de achtergronden; dat maakt het tijdsbeeld en de inzichten in de Katholieke Kerk én het Joodse geloof, duidelijk.

“Angelo inspireerde iedereen in zijn omgeving door zijn vindingrijkheid, respectvol optreden en tomeloze inzet. Hij had wel de aandacht getrokken van de Italiaanse politie en was ook herhaalde malen ondervraagd, maar hij had geluk en wist zich er iedere keer uit te praten.”

Harmon ziet kans haar personages, niet alleen Eva en Angelo, maar ook de vele subpersonages, prachtig over het voetlicht te brengen. Je leeft met hen mee en voelt hun emoties tot diep in je binnenste. Een boek dat je lastig weglegt omdat je móet weten hoe het verder gaat.

De dialogen én de overpeinzingen die in het boek voorkomen zijn levensecht evenals de omgevingsbeschrijvingen van het Florence en Rome uit die tijd.

Kortom: een prachtige, veelzijdige en kunstig geconstrueerde roman!

Over de auteur
Harmon is bestseller auteur in Amerika en ook in ons land heeft zij al het nodige succes geboekt. Harmon is spreker, docent én moeder. Ze heeft inmiddels zes romans op haar naam staan.

Uitvoering
Uitgeverij Mozaïek
ISBN 9789023950738 , 9789023950745
Paperback, 368 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/