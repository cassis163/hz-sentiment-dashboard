Hannah Mackenzi heeft net een nieuwe droombaan bij Wennam Publishers. Haar relatie met de gewelddadige Noud is eindelijk voorbij alleen haar zelfvertrouwen is ver te zoeken. Ze is vast besloten haar nieuwe leven te beginnen. Ze leert haar nieuwe en best knappe baas Luc steeds beter kennen. Zou hij de onzekere Hannah uit haar comfortzone kunnen trekken. Zal Hannah weer een beetje opbloeien of is er al teveel in haar leven gebeurd?

Luc Wennam is enorm succesvol. Wanneer hij erachter komt dat zijn verloofde vreemd gaat, realiseert hij zich dat hij het eigenlijk helemaal niet zo fijn heeft in zijn huidige relatie. Eigenlijk is hij het beu. Hij wil een vrouw die hem wil en niet zijn geld, of misschien wel helemaal geen vrouw meer. Wanneer hij Hannah, zijn nieuwe werkneemster beter leert kennen voelt het als thuiskomen. Kan hij ooit door haar muur heen breken?

Meteen in de proloog van “Vecht voor jou” weet auteur Emma Anna je al het verhaal in te sleuren. Zonder twijfel wil je gewoon meteen weten wat daar nu precies gebeurd is. Het is meteen ontzettend spannend en ook wel een beetje een schok. Vanaf dat moment wil je het liefste het complete boek direct aan één stuk uitlezen. Dat gevoel blijf je gedurende het verhaal eigenlijk steeds vasthouden. Er is telkens wel weer een punt dat je denkt, ik moet gewoon verder lezen.

De hoofdpersonages Hannah en Luc wisselen elkaar elk hoofdstuk af. Je leest het verhaal vanuit beide perspectieven, daardoor kun je je goed inleven in zowel Hannah als Luc. Allebei de personages zijn goed uitgewerkt. Ze zijn erg verschillend (als dag en nacht), maar toch vullen ze elkaar perfect aan. Hannah is erg introvert, onzeker en slim, vooral in het begin van het verhaal denk je bij jezelf: een beetje meer pit mag wel, kom eens voor jezelf op. Luc is daarin tegen behoorlijk dominant maar heeft een heel klein hartje. Naarmate het verhaal vordert ontdek je steeds meer zijn lieve en zorgzame kant. Vooral Hannah maakt een flinke groei door, wat erg mooi is om te volgen. Het is een heerlijke romantische New Adult, met de daarbij horende sexy scenes. De chemie tussen de hoofdpersonages is zeer aanwezig en het spettert werkelijk van de pagina’s af.

In “Vecht voor jou” is de mishandeling van Hannah heel subtiel door het verhaal heen verweven. Steeds kom je iets meer te weten en aan het einde heb je het complete verhaal van Hannah haar leven. Wat natuurlijk alles behalve makkelijk was. Het is erg aandoenlijk en dit verhaal roept dan ook zeker verschillende emoties op. Ook de bij-personages heeft Emma Anna goed neergezet, ze zijn niet extreem uitgewerkt, maar wel interessant genoeg en ze roepen zeker gevoelens bij je op.

Kortom, een romantische New Adult met een behoorlijk heftig thema. Een prachtig opbloeiende liefde en fijne hoofdpersonages die een plekje in je hart veroveren. Een verhaal dat verschillende emoties oproept maar bovenal zeer vlot wegleest. Na dit eerste deel, wil je absoluut MEER!