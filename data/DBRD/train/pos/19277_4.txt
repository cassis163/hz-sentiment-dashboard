Titel: Als ik mijn ogen sluit
Auteur: Elizabeth Musser
Uitgeverij: Kok
Blz.: 400.

Over de auteur:
Elizabeth Musser schrijft ‘entertainment with a soul’, zoals ze het zelf zo mooi omschrijft, vanuit haar tuinhuisje vlak bij Lyon, waar ze woont met haar man Paul. Een groot deel van het jaar is ze met hem op pad voor de zendingsorganisatie International Teams om zendelingen pastoraal te begeleiden. Haar romans, zoals 'Aan de andere kant van de bergen', getuigen van haar liefde voor mensen die het minder goed hebben dan wij.
Bemoediging speelt een grote rol in de romans van Elizabeth Musser. Eerder verschenen van haar hand onder andere de romans 'Het huis op de heuvel', 'Aan de andere kant van de bergen' en 'Dichterbij dan je denkt'.

Het verhaal:
Jason, het 6-jarige zoontje van Henry en Libby Blough, lijdt aan een ernstig hartdefect en moet binnenkort zijn vierde operatie ondergaan. Henry werkt bij een drukkerij en kan al die dure operaties niet van zijn loon betalen. Zonder dat zijn vrouw het weet, stelt hij zich beschikbaar als huurmoordenaar, net als zijn vader ooit deed.

Maar hij faalt. Josephine Bourdillon, de vrouw die hij had moeten vermoorden, is niet dood, maar ligt in coma. Ondertussen wordt Jase' toestand kritiek. Wetend dat hij niet voor de mislukte opdracht betaald zal worden, probeert Henry Josephine opnieuw te vermoorden, maar haar ziekenhuiskamer wordt goed bewaakt en hij slaagt er niet in om bij haar te komen. Als hij thuiskomt, wacht zijn vrouw hem op met goed nieuws: het geld is binnen en Jase kan geopereerd worden. Henry is opgelucht, maar ook bezorgd. Waarom is hij toch uitbetaald?

Mijn mening:
Als ik mijn ogen sluit is een indrukwekkende roman met een Christelijke boodschap maar zorgt ook zeker voor de nodige spanning. Elizabeth Musser vertelt deels uit eigen ervaring het bijzondere verhaal van Josephine Bourdillon. Josephine is getrouwd met Patrick en ze hebben twee geweldige dochters, Paige en Hannah. Josephine is schrijfster van romans en wordt door haar meeste fans op handen gedragen. Ondanks dat het geluk haar op alle fronten toe zou moeten lachen worstelt ze continu met haar gevoelens. Het schrijven vergt veel van haar en na het uitkomen van elke roman trekt ze zich een maand terug in het zuiden van Frankrijk, die tijd heeft ze nodig om tot rust te komen.
Na het verschijnen van haar laatste roman wordt ze slachtoffer van een aanslag die ze ternauwernood overleeft. Het gezin komt in een ware nachtmerrie terecht.
Henry, zelf in nood vanwege zijn doodzieke zoontje Jase, laat zich inhuren als huurmoordenaar om geld bij elkaar te sprokkelen om zijn zoontje in leven te houden. Als lezer voel je de machteloosheid van Henry die uit onmacht handelt, zijn zoontje moet gered worden, dat is het enige wat telt.
Deze twee verhaallijnen spelen in eerste instantie ieder een afzonderlijke rol in dit verhaal waar alles draait om gevoel, verstand, (on) geloof en vergeving. Langzaamaan smelten de verhalen samen en komt er steeds meer wederzijds begrip.
Het is, ook als niet Christen, bijzonder te lezen hoe iemand gevangen raakt in zijn eigen onvermogen en steun kan vinden in het geloof.
Er wordt in dit prachtige verhaal duidelijk dat er geen volmaakte mensen bestaan, helaas kent dit verhaal vooral veel slachtoffers die moeten leren omgaan met de gevolgen van hun eigen handelen. Dat het geloof hierin van grote steun kan zijn is mooi.

Geloven en geestelijk labiel zijn sluiten elkaar niet uit.

Als ik mijn ogen sluit is een verhaal waarin vooral het omgaan met, en open en eerlijk zijn over gevoelens centraal staan, het verwerken van emoties en traumatische gebeurtenissen een plekje geven doet ieder op zijn eigen manier. Het is de kunst mensen niet te snel te veroordelen, alles wat gebeurt in het leven heeft een rede….
Als ik mijn ogen sluit heeft een wonderbaarlijk einde waarbij mijn hart een sprongetje maakte.
Als niet Christen heb ik enorm genoten van dit bijzondere verhaal, het zet mij als lezer weer even met beide benen op de grond.

Als ik mijn ogen sluit krijgt van mij 4 sterren.
Bianca