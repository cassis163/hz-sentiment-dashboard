Munkel is een reus. En niet zomaar een reus. Nee, hij is in de ogen van de andere reuzen een mislukte reus. Hij is klein. Net zo klein als de krielen die aan de voet van hun berg wonen. Maar omdat hij zijn slimheid eerder bewees, wordt hij de nieuwe Wijze Man. Munkel is bezig met de voorbereidingen om wijze man te worden, als zijn kriel-vriendin Emilie hem ervan overtuigd dat de Bulderberg eigenlijk een vulkaan is. De drab die uit de berg naar boven komt is een teken dat het niet lang zal duren voordat de vulkaan gevaarlijk wordt. Maar ondanks Munkels aanstelling tot Wijze Man willen de reuzen niet naar hem luisteren en gaan ze gewoon door met hun dagelijkse beslommeringen. De drab blijkt handig in de smederij en de eindeloze ‘mist’ blijkt in het begin nog niet zo erg te zijn. De tekenen zijn er, de vulkaan is wakker. Hoe gaat Munkel het voor elkaar krijgen dat de reuzen naar hem luisteren? Het enige wezen waar de reuzen meer ontzag voor hebben is de Wonderezel. Maar waar haalt hij een Wonderezel vandaan? Dan komt Emilie met een plannetje. Zouden ze de reuzen op tijd kunnen overtuigen? Want de tijd tikt door. De vulkaan is wakker en staat op uitbarsten!  

In dit tweede deel van Janet Foxley’s ‘Munkel Trog’ laat de schrijfster zien dat ze een goed vervolg op haar debuut kan schrijven. Echter, als je het eerste deel niet gelezen hebt, zijn sommige dingen in dit tweede deel wat onduidelijk. Hoewel de hele wereld van Munkel vanzelfsprekend lijkt, had deze voor een nieuwe lezer wat meer introductie mogen bevatten. Desondanks is het tweede deel ook zonder voorgaand deel goed leesbaar.  

Foxley’s schrijven is voor de doelgroep goed leesbaar. Soms zitten er uitdagende woorden in de tekst waarover de zeven- tot negenjarigen kunnen struikelen. Maar de korte zinnen en de levendige dialogen zullen zeker tot hun verbeelding spreken. De begeleidende illustraties van Georgien Overwater maken het verhaal sprekend en overtuigend. Het zijn leuke en gekleurde tekeningen die de tekst begeleiden.  

Al met al is dit tweede deel in de serie over Munkel Trog een fraaie opvolger van het debuut van Janet Foxley. Het is fantasierijk en speelt in op de beleefwereld van de doelgroep. Het verhaal van de kleine Munkel laat de jeugdigen onder ons zien dat je iets kunt betekenen in de wereld, óók als je klein bent. Al is die wereld dan alleen een vulkaan. Een vulkaan die op uitbarsten staat. Kunnen Munkel en Emilie de reuzen redden?