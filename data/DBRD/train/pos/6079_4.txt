In Frankrijk weet men het fenomeen mooi te omschrijven: l’histoire se répète. Jazeker, de geschiedenis herhaalt zich steeds weer opnieuw; in een ander werelddeel, een ander tijdperk of onder gewijzigde omstandigheden. Dit blijkt overduidelijk na het lezen van de bundel “Historische Verhalen”, een initiatief van Uitgeverij… Historische Verhalen, hoe kan het ook anders? Een bijzonder compact boek, waarin je als lezer in 27 korte stukjes wereldgeschiedenis terugkeert naar het verleden.

Je reist vanuit je leesplek eenvoudig naar Sparta in de tiende eeuw voor Christus, naar de Romeinse tijd, of naar Mongolië in 1201. Je maakt op een andere manier kennis met Voltaire, één van de belangrijkste denkers uit de Europese geschiedenis. Je bent getuige van de gebeurtenissen tijdens een busrit in Alabama, in het jaar 1955. De lezer raakt bevangen door de wierooklucht tijdens een ritueel offerfeest van kinderen aan de godin Tanit in het Oude Carthago. Dit is slechts een willekeurige greep uit de rijke grabbelton van 27 totaal verschillende vertellingen. Elk verhaal wordt heel attent gevolgd door een gemotiveerde historische achtergrond van de auteur.
“Historische Verhalen” is een nieuwe reis rond de wereld. Neen, niet in 80 dagen, wel in 27 korte vertellingen.

“De bal ketst tegen mijn heup. Razendsnel maak ik een halve draai, zodat de tegenstanders hem niet naar de ring kunnen brengen. Iemand geeft me een duw. Ik blijf overeind en stomp mijn tegenstander terug. Hij valt op de grond, het hertenleer dat zijn huid moet beschermen schraapt over het zand.” Zo begint “Het laatste spel”, een Mexicaans balspel dat tlachti heet en een verre voorloper is van het huidige voetbal. Je bevindt je op dit moment in Mexico, 1519.

Verwacht vooral geen uitgewerkte vertellingen of uitgediepte karakters. Dit zijn allemaal losse fragmenten, waarin de kleurrijke auteurs een uiterst klein stukje geschiedenis op je afvuren. Een erg lovenswaardig initiatief, zeker weten. Tevens een ideale opportuniteit voor jonge of nieuwe schrijverstalenten om te tonen wat ze in hun mars hebben!