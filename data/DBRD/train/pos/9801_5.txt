#MilouVanDerWill ‪#InMijnBloed‬ ‪#EenBentheBergThriller‬

Milou debuteerde met de thriller Rood Licht, die enorm goed werd ontvangen en die ik destijds zelf ook met veel plezier las. Hierna schreef ze de thriller Breekijzer. Hiermee leek ze zich te richten op een nog breder publiek, omdat deze thriller ook door sommigen bestempeld werd als een YA Thriller. Hierna schreef ze nog de roman Een enkeltje Venus en het boekje Zwangerschapsmonologen. Een auteur die van alle markten thuis is dus. Onlangs verscheen haar nieuwste boek In mijn bloed en haar derde thriller.

We maken kennis met journaliste Benthe Berg, een journaliste die weet wat ze wil en haar hand niet omdraait voor een stevige reportage. Iets wat haar niet altijd in dank afgenomen wordt. Benthe is woonachtig in het kleine dorpje Ringerdam, net onder de rook van Amsterdam. Een dorp van roddel en achterklap en ons kent ons.
Op een dag krijgt ze het vreselijke nieuws dat haar vijf jarige dochtertje slachtoffer is van de uit Ringerdam afkomstige pedofiel Rick V. Aangezien alle dorpsbewoners niet geloven dat zulke dingen gebeuren in hun kleine gemeenschap, en dan nog wel door zo'n aardige jongen, besluit Benthe het recht in eigen hand te nemen.

Het boek begint met een pakkende proloog die gelijk al bij je binnenkomt en je pakt. Je voelt je gelijk verbonden met Benthe Berg, een vrouw met ballen. Milou gooit verschillende lijntjes uit in deze thriller, zoals een thriller bedoeld is. Daar waar sommige thrillers alle spanning bewaren tot op het einde, staat dit boek er bol van en spat van de bladzijden. Je vergeet af en toe gewoon adem te halen en van sommige stukken kreeg ik zelfs kippenvel en een beklemmend gevoel. En op de momenten dat je denkt dat je even op adem mag komen, dan steekt het volgende spanningsmoment alweer de kop op. En als je eindelijk denkt te weten hoe alles in elkaar zit, dan slaan we weer een andere weg in. Tot op het einde eindelijk de puzzelstukjes op hun plek vallen. Een duizelingwekkende en adembenemende reis.

Wat dit boek met een thrillerliefhebber doet is ongekend, het is lang geleden dat ik zo'n spannend boek gelezen heb!
Ik heb er even geen woorden voor, sprakeloos!
Ik hoop dat je ondertussen al bezig bent met je volgende Benthe Berg, Milou. Met In mijn bloed heb je je naam definitief rotsvast gevestigd tussen de top van thrillerauteurs!