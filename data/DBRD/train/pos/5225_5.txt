Als je houdt van een spannend boek, met actiescenes, maar ook met persoonlijke ontwikkelingen, dan zul je dit boek graag lezen!

Bij de gaswinning in Groningen ontsnapt een oude bacterie, die leidt tot een besmetting van een groot deel van de bevolking. Besmette mensen veranderen in een soort van zombies, die steeds op zoek gaan naar ‘vers’ bloed. De overheid sluit de noordelijke provincies af om besmetting te voorkomen.
In het boek leef je mee met 3 hoofdpersonen:
Homme Olivier, een kamerlid die zich bezighoudt met de gaswinning en zelf uit Friesland komt. Op het moment van afsluiting bevindt zijn vrouw zich in de quarantainezone. Hij gaat haar opzoeken in dit gebied.
Karin Werkman, een journaliste bij een televisiezender die onafhankelijk nieuws wil blijven brengen en daarbij noodgedwongen tegen regeringsmaatregelen ingaat.
Charlie Houblon, een medisch onderzoekster, die is achtergebleven in een ziekenhuis in het besmette gebied. Zij is naarstig op zoek naar een geneesmiddel, wat de besmetting tot stilstand kan brengen en de bacterie zou uitroeien.
Vanuit deze 3 mensen maak je mee wat er in het gebied gebeurd.
Het is een spannend boek, waarin veel (soms heftige) acties plaatsvinden, zeker als besmette mensen en het leger of onbesmette mensen elkaar treffen. De hoofdpersonen worden uitgebreid omschreven en je volgt hen, zodat je ook aan het denken wordt gezet over deze situatie: ‘Hoe zou jij reageren?’
Ik vond het boek meeslepend geschreven en een aanrader voor mensen die van spanning en ontwikkelingen houden. Tot het eind blijft het boeiend, omdat je wilt weten hoe het de hoofdpersonen zal vergaan.