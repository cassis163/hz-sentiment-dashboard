Zeker zo goed als ‘Wolf Hall’! Geeft opnieuw een sprankelend, spannend en explosief beeld van een behoorlijk duistere tijd vol met intriges en machtsspelletjes. En daarbij, mooi, mooi geschreven!

Het verhaal over Thomas Cromwell gaat verder, hij klimt verder op in de hiërarchie van het hof en wordt naast Henry’s rechterhand ook zijn adviseur en vertrouwensman. C., de man die altijd vooruit denkt, krijgt daarom zoveel voor elkaar. Hij steunt de koning door dik en dun,‘God weet dat ik het beste voorheb met onze meester de koning. Ik ben verplicht om te gehoorzamen en te dienen. En als je goed kijkt, zie je me dat ook doen’. Hij kan én wil niet anders, voert meedogenloos de wensen en de orders van Henry uit.

Maar ook in dit boek weer zie je Cromwell niet alleen als de machtige, sluwe, intimiderende vos aan het hof maar ook als een man betrokken bij het wel en wee van mensen om hem heen, los van hun status. En als een tragische, eenzame man…
Interessant om te lezen vond ik het streven van C. naar eenheid in het land, zijn ideaal is één muntstelsel, één stelsel van maten en gewichten en vooral één taal die van iedereen is. Voortvloeiend hieruit, zijn strijd voor een Bijbel in de eigen Engelse taal.
Best modern en voortvarend. Ik vind het heel bijzonder dat een persoon als C., ondanks zijn eenvoudige komaf, zoveel invloed gehad heeft.

Anne, de vrouw voor wie Henry de kerk trotseert, verandert in dit boek van een levenslustige, slimme, berekenende intrigante in een fragiele, nerveuze vrouw. Het leven met Henry, het koningin zijn, heeft haar niet gebracht wat ze wilde en verwachtte. Op basis van dubieuze beschuldigingen komt ze aan haar einde.

Oorspronkelijke titel, ‘Bring up the bodies’, is de rituele kreet waarmee de cipiers van de Tower opgedragen kregen terdoodveroordeelden voor te leiden tot executie.