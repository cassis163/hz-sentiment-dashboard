Dit is werkelijk een prachtige roman. Het was een genot om dit te lezen. Dit is een boek met alle kenmerken van een uitstekende roman die niet alleen gelezen, maar op termijn ook herlezen wordt.

Het is een historische roman van ongeveer 410 pagina's - in vertaling. Lars Mytting heeft het opgedragen aan zijn moeder. Achterin schrijft hij nog een korte toelichting: sommige lezers herkennen wellicht dorpen en een streek in Noorwegen en een deel van het verhaal. Het is namelijk gebaseerd op een lokale legende.

Lezers bekend met romans van de Engelse schrijver Joseph Conrad, met name "Heart of Darkness", vinden vervolgens een quote. Marlow zegt iets over een duistere plekken op de wereld. Nee, het verhaal van Mytting is iets lichtvoetiger maar heeft z'n dramatische, gruwelijke scenes.

Het eigenlijke verhaal start op pagina 11 met deel één: "Eerste verhaal - de diepste binnenlanden". Het is het langste van de drie delen en schetst achtergrond, situatie en beschrijft hoofdpersonen.

Deel twee start op pagina 239: "Tweede verhaal - De Val" en wordt op pagina 385 gevolgd door het kortste en laatste deel: "Iemand moet altijd het gelag betalen".

De eerste hoofdstukken spelen zich in een ver verleden af. Ze beschrijven hoe de streek aan zijn bijzondere kerkklokken komt. Een magisch, triest en dramatisch verhaal.

Vervolgens start het eigenlijke verhaal, waarvan de gebeurtenissen zich afspelen binnen een periode van ongeveer twee jaar. Het is 1880 en het dorp Butangen heeft een nieuwe dominee die één van de drie hoofdpersonen is.

Kai Schweigaard is een stadse jongen die beland is op het platteland. Hij heeft grootse plannen, wil allerlei veranderingen doorvoeren. Hij zal wel eens eventjes dit achterlijke, armoedige dorp de 19e eeuw in sleuren - als eerste stap van zijn snelle, briljante carriëre elders.

De tijd lijkt deze streek en het dorp Butangen met z'n bewoners te hebben vergeten. Het dorp heeft echter een bijzondere traditionele staafkerk en die speciale kerkklokken. De omgeving is magisch, maar geen paradijs. Er heerst armoede. Er zijn legenden, mythes en het Christendom gaat samen met oeroude heidense gebruiken en soms achterlijke tradities

De tweede hoofdpersoon is een dorpsmeisje: Astrid Hekne. Ze behoort tot een familie die ooit rijk was en die magische kerkklokken heeft geschonken aan de oude staafkerk in het dorp. De intelligente, praktische Astrid droomt er van, de moderne wereld te leren kennen - maar werkt noodgedwongen op de boerderij.

Zij en één van de oudjes moeten lopend naar de kerk om de Nieuwjaarsdienst bij te wonen. De oude kerk tocht en is natuurlijk in deze arme streek onverwarmd. De preek van de dominee duurt lang en eindigt met een spectaculaire tragedie. De dominee is het nu zat: die kerk moet vervangen.

Zijn besluit zet een serie gebeurtenissen in werking, waardoor de derde hoofdpersoon naar Butangen komt. Gerard Schöngauer studeert architectuur en reist vanuit Dresden naar Butangen. In Butangen raken deze drie hoofdpersonen verstrikt in het lot van de oude kerk en zijn zusterklokken. Uit goedheid geboren, zullen de gevolgen ingrijpend en ernstig zijn.

Dit is een historische roman en meer. Het verhaal bevat af en toe kenmerken van magisch realisme, door oude tradities en legendes die beschreven en gebruikt worden. De hoofdpersonen zijn sympathiek en ronde karakters met diepgang.

Naast dramatische en gruwelijke maar geloofwaardige gebeurtenissen - neem de dood van de oude Klara - zijn er ook veel hilarische momenten. De dominee wordt bijvoorbeeld 's winters door de jagers van de bevolking in de maling genomen. Als hij er eindelijk achter komt, heeft hij er begrip voor. De mensen zijn zo arm, dat ze hem wel moeten bedonderen - om te overleven.

Het boek speelt zich af in net zo'n duistere plaats als Conrads Afrika, in praktisch dezelfde periode. Maar ... Lars Mytting weet hier dankzij de afwisseling van drama en gruwel met absurde, hilarische en magische gebeurtenissen een veel minder donker, toegankelijker verhaal te scheppen.

Een historische roman, maar ook een zeer realistische en magische. Zo vlot en boeiend geschreven dat de lezer er snel in zit en benieuwd blijft naar hoe dit allemaal gaat eindigen. Bovendien is er het liefdesverhaal en zijn er de boeiende en sympathieke hoofdpersonen.

Waar wacht je nog op? Probeer het snel te pakken te krijgen en begin met lezen!