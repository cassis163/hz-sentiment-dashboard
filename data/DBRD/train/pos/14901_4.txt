Indianenmeisje Indi krijgt een hoofdtooi voor haar verjaardag. Een rode tooi zonder veren. Want, zo legt haar vader uit, de veren moet je zelf verdienen. Vol goede moed trekt Indi het oerwoud in om de dieren te helpen. Dat valt niet mee, maar gelukkig krijgt ze hulp van haar vriendje Kai.

De avonturen van Indi en Kai - Twee dappere indianenkinderen van schrijversduo Marianne Busser en Ron Schröder bestaat uit vijf korte verhaaltjes. In elk hoofdstuk redt Indi een dier en krijgt zij er een veer bij op haar tooi. Ze ruimt rommel op in het bos, jaagt een houthakker weg, helpt een beer en een zielig vogeltje en redt zelfs een hele kudde zebra’s.

Het boek hoort thuis op de peuterspeelzaal en in de groepen 1 en 2. Het verhaal leest fijn voor en het is voor peuters en kleuters heerlijk om zich in te leven in de wereld van de indianenkinderen. In het boek komen ook wereldproblemen voorbij, zoals milieuvervuiling, de jacht op beschermde diersoorten en het kappen van de bossen. Jammer dat deze zaken in de grotemensenwereld niet op een Busser en Schröder-manier kunnen worden opgelost! Voor wie niet genoeg kan krijgen van de schattige verhaaltjes van Indi en Kai is er goed nieuws: het schrijversduo werkt al aan een vervolg.

De illustraties zijn gemaakt door ivan en ilia. Het zijn allemaal paginagrote collages waarop verschillende technieken zijn gebruikt. Op de geschilderde achtergrond zijn kleine tekeningetjes en delen van foto’s geplakt, een vrolijk en kleurrijk geheel, waarop voor kleuters van alles valt te ontdekken. Enkele dieren zoals de haas, de eekhoorn, de slak en de uil duiken geregeld op. Het is leuk om deze bosbewoners in elk hoofdstuk op te zoeken. Welke dieren kunnen de kinderen vinden? Wie ontbreekt er dit keer?

Het verhaal laat zich goed gebruiken bij knutsel- en spelactiviteiten. Ook kan het als leidraad dienen bij een indianenfeest, zoals een verjaardagspartijtje thuis of een themafeest op school.

Het indianenfeest                                                                                                                                 
Na het voorlezen krijgen de kinderen een kale hoofdtooi (een gekleurde strook papier) om hun hoofd. Net als Indi en Kai kunnen zij op het feest veren verdienen door allerlei opdrachten uit te voeren. Enkele leuke opdrachten zijn:  

·      Een vredespijp roken d.m.v. een bellenblaaspijpje.
·      Een totempaal maken door een lege keukenrol te beschilderen.
·      Indianenstrepen op de wangen schminken.
·      Een wigwam bouwen van stokken, oude lakens, touwen en knijpers.
·      Pijl- en boogschieten.
·      Een speer maken van een tak en deze versieren met vrolijk gekleurde lintjes. Wie van de kinderen kan het verste gooien?
·      Stokpaardenrace.
·      Berenjacht. Laat de kinderen afdrukken van de berenpoten zoeken die op de grond getekend zijn.
·      Lasso werpen met een hoepel aan een touw.
·      Het feest wordt natuurlijk afgesloten met een heuse indianendans.  

Wedden dat de kinderen aan het eind van het feestje net zo trots op hun verentooi zijn dan als Indi en Kai?