Meteen al in het eerste hoofdstuk van deze spannende thriller wordt de soepelheid bevestigd waarmee de auteur het karakter van zijn personages duidelijk neerzet. De bedoelingen van Charles Janssens waren helemaal duidelijk;
'Charles Janssens was nooit van plan geweest om ook maar één millimeter toe te geven. Hij had de strikte opdracht om de meerderheid in het aandelenkapitaal te verwerven en wist dat zijn baan aan een zijden draad hing. Maar Arend Stikker was een slimme tegenstander en een nieuwe teleurstelling hing in de lucht.'

Michael Stikker neemt de leiding van het elektronicaconcern Stikker Holding over van zijn vader en voelt de hete adem van Presser Capital in zijn nek. Deze medeaandeelhouder is de op drie na grootste investeringsbank in België en verlangt de volledige zeggenschap over het bedrijf. Nina Presser heeft sinds de onverwachte dood van haar vader de touwtjes in handen en sindsdien lijkt het of de bank alleen nog maar interesse heeft in macht en rendement.
De verstandhouding tussen deze aandeelhouders is sindsdien duidelijk veranderd. Hoe ver zal dit gaan?
De hedendaagse economie die in hardheid en gruwelijkheid niet onderdoet voor de strijdperken uit eerdere eeuwen wordt goed beschreven door Jack Molenaar.

Michael geeft echter niet toe en de nachtmerrie voor de familie Stikker begint dan pas goed. Zijn invalide moeder krijgt thuis bezoek van een indringer die haar verdooft, waarna de familie kennis maakt met rechercheur Vera Mooij die een nog heel grote rol zal gaan spelen in deze thriller en in hun leven.

Men probeert de politie zo veel mogelijk buiten spel te laten om op deze manier zo weinig mogelijk ruchtbaarheid te geven aan de vieze spelletjes die met hun bedrijf worden gespeeld. Michael en een paar vertrouwelingen gaan daarom zelf op onderzoek uit.

Levensechte beschrijvingen zorgen er voor dat je de druk voelt die achter het handelen van de diverse personages zit, alsof je er bij staat te kijken in plaats van dat je er over leest.
'Het was licht gaan regenen en de achterlichten van langsrazende auto's vormden vreemde, langgerekte motieven op de voorruit. Hij sloot zijn ogen en liet zijn gedachten een ogenblik tot rust komen. Het voelde niet goed.' '...was voor zijn ogen vermoord en hij was als een betrapte moordenaar op de vlucht geslagen. De vermoeidheid verspreidde zich door zijn lichaam. Hij masseerde met beide handen zijn slapen en probeerde helder te denken.'

De ongedwongen schrijfstijl van de auteur zorgde er voor dat ik het boek in een mum uitlas; stoppen was geen optie.
Ook de actualiteit en realiteit betreffende de hedendaagse economie, waaronder financiële instellingen en betalingsmogelijkheden waren redenen dat ik niet met lezen kon stoppen in deze thriller die nergens voorspelbaar werd.
Het verhaal zit enorm goed in elkaar en een verrassend plot en verbijsterend einde zijn de kers op de taart.

'Machtsstrijd' is een spannende, geloofwaardige en hedendaagse thriller over hebzucht, maar ook over hoe gevaarlijk het kan zijn wanneer men aannames doet over de persoonlijkheid van mensen. Kennen we de ander nog wel echt of is het alleen maar een façade waar we naar kijken?
'Machtsstrijd' is een thriller die zeker gelezen moet worden!