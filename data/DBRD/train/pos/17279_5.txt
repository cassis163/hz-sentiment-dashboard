John Harvey (geboren in Londen in 1938) schreef onder eigen naam en diverse pseudoniemen meer dan 90 misdaadromans en won verschillende prijzen, waaronder in 2007 de CWA Cartier Diamond Dagger voor zijn gehele oeuvre. Merkwaardig genoeg verscheen zestien jaar geleden voor het laatst een Nederlandse vertaling van deze Britse auteur. Maar gelukkig is er dan nu Vlees en bloed, de vertaling van het reeds in 2004 verschenen Flesh and blood, het eerste deel van de zogenaamde Frank Eldertrilogie.
Frank Elder is een politie-inspecteur die, nadat hij zijn overspelige vrouw heeft verlaten, gestopt is met werken en zijn dagen slijt in een cottage in Cornwall, zo ver mogelijk van de bewoonde wereld. Maar eens politieman, altijd politieman. De verdwijning van de tiener Susan Blacklock, zestien jaar geleden, blijft hem achtervolgen. Dan komt Shane vrij, de man die vijftien jaar geleden is veroordeeld wegens de verkrachting van en de moord op een andere tiener. Voor Frank Elder is Shane de hoofdverdachte in de zaak Susan Blacklock. Kort na Shane's vrijlating wordt opnieuw een meisje vermoord. Frank Elder, die de moeder van Susan Blacklock destijds beloofd heeft om haar dochter terug te vinden, gaat terug naar zijn oude woonplaats en biedt de politie zijn diensten aan, niet wetend hoe hij daarmee zijn eigen familie in gevaar brengt.
Vlees en bloed is een thriller die vanaf de eerste pagina staat als een huis. De opbouw van het verhaal is subliem, subtiel schakelend tussen de verschillende personages: de gewelddadige Shane, de collegas van Frank Elder die niet allemaal blij zijn met zijn terugkeer, de getourmenteerde gin drinkende moeder van Susan Blacklock, de overspelige ex van Frank Elder, zijn zestienjarige dochter die moeite heeft om plotseling weer oog in oog met haar vader te staan. De scènes volgen elkaar op in een prettig traag tempo waardoor je als lezer vanzelf wordt ondergedompeld in het verhaal. Harvey's schrijfstijl is van grote klasse, geen woord te veel, met veel oog voor details. Maar het mooist aan Vlees en bloed is Frank Elder zelf, een prachtig tragisch personage, een intrigerende man, vechtend tegen demonen uit het verleden, een romanfiguur die, na het boek te hebben dichtgeslagen, nog dagen op je netvlies blijft staan.
Vijf sterren voor deze meer dan voortreffelijke thriller. Hopelijk is de sterrenregen aanleiding tot een spoedige herdruk. En hopelijk zullen uitgever en vertaler de tekst van Vlees en bloed dan nog eens uiterst zorgvuldig doorlezen, want het aantal fouten en slordigheden in deze druk doet een auteur als John Harvey geen recht. Dat de delen 2 en 3 van de Frank Eldertrilogie ook in Nederlandse vertaling dienen te verschijnen, spreekt voor zich. John Harvey: voor mij de ontdekking van de laatste jaren.