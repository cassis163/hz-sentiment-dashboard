Marit Johansen, priv√©detective en eigenaar van detectivebureau Bureau MaRiT op het Noordereiland in Rotterdam, zit dringend op een opdracht te wachten. Het is al weer een tijdje geleden dat ze een klus hebben gekregen. Ze wordt benaderd door Marc en Elsa Horn uit Barendrecht. Hun zoon wordt al sinds het weekend vermist en ze zijn ten einde raad. Het contact met hun 18-jarige zoon loopt nogal moeizaam, ze zijn altijd druk met hun werk en Mat is zoals veel anderen van zijn leeftijd met heel andere dingen bezig. In zijn geval is het gamen zijn grootste vriend.

De politie wordt pas na vierentwintig uur ingeschakeld omdat hij als volwassene bestempeld wordt. Maar Bureau MaRiT blijft ook op de zaak zitten. Bij gebrek aan aanknopingspunten, ziet Marit zich gedwongen de hulp in te schakelen van iemand die een dubieuze rol in haar verleden heeft gespeeld. Dat heeft een grotere impact op haar dan ze had kunnen vermoeden.
'Even liet ze alles op zich inwerken. Op een moment als dit besefte ze hoe rijk haar leven eigenlijk was. Zelfs de traumatische herinneringen uit haar verleden had ze weten om te buien tot een positieve ervaring.'

Het spel dat Mat op het moment van verdwijning speelde heeft de naam De HuisMeester. Dit spel is zo indringend dat de spelers nauwelijks tijd nemen om te eten of slapen en dat heeft ook gevolgen voor hun gemoedstoestand. Het veelvuldig voorkomen van extreem geweld heeft een negatieve invloed op de spelers en dat werkt door in hun leven.

Deze spannende detective is met recht een onderdeel uit de 'Spannende detectivereeks met een vleugje romantiek' omdat ook hier de romantiek niet ontbreekt. In de vorm van de verhouding met Jack en met Dix. Allebei mannen waar de hoofdpersoon gek op is, maar elk op een andere manier.

De delen uit de reeks 'Bureau MaRiT zijn losstaand te lezen. Deze keer een heel actueel thema: gameverslavingen. Behalve het boek is er ook een bijzondere app: download de gratis izi-TRAVEL-app op je telefoon en maak een mooie wandeling over het Noordereiland. Je loopt langs de oevers van de Maas en ontdekt het detectivebureau MaRiT.

Ook nu weer heb ik werkelijk kunnen genieten van dit verhaal. Niet zo spannend dat je er niet van kunt slapen, maar wel spannend genoeg om lekker door te kunnen lezen in dit meeslepend verhaal met Marit Johansen in de hoofdrol.