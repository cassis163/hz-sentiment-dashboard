Wat hebben Tom Hanks (1956 ) en Willem Frederik Hermans (1921-1995), schrijver en ook wel eens de ‘kwelgeest van de Nederlandse letteren’ genoemd, met elkaar gemeen? Fanatiek verzamelen van klassieke tikmachines!

Een stel verhalen is een bundel met 17 korte en fictieve verhalen, goed voor het literaire debuut van een van de grootste filmsterren ter wereld. Wordt de belezen filantroop en topacteur nu ook nog topauteur? Met dit stel gevarieerde verhalen toont Tom Hanks duidelijk zijn veelzijdig talent. Het boek wordt geïllustreerd met foto’s van een aantal oude typemachines uit Hanks’ fraaie collectie.
Zeventien totaal van elkaar verschillende verhalen, zowel qua structuur als qua inhoud. Toch is er steeds een weerkerend element: telkens duikt er ergens een schrijfmachine op. In een hoofdrol of slechts terloops vermeld. Tom Hanks zorgt voor dolkomische toestanden, toch blijft hij ernstig wanneer het ook echt moet. De nieuwbakken auteur legt - zelfs al is het alleen maar tussen de lijnen - discreet de vinger op een zere plek: de menselijke zwakheden. Zomaar een enkel verhaal uitpikken en belichten, het zou de andere volwaardige vertellingen blameren. Dan maar een aantal titels op een rijtje zetten: 'Kerstavond 1953' – 'Ga naar Costas' – 'Steve Wong is perfect'– 'Welkom op Mars' – 'Wij geven om het verleden' … Het zijn stuk voor stuk aantrekkelijke en merkwaardige vertellingen, door Hanks neergeschreven in een toegankelijke taal. Ook ervaar je zijn menselijke gevoelens, emoties die heimwee en weemoed weergeven. Zeventien vertellingen die getuigen van zijn onbegrensde fantasie. Deze opmerkelijke collectie bevat heel wat hoogtepunten, die gaan verschillen van lezer tot lezer. Ontdek zelf maar je eigen favorieten.

Ja, dan toch nog even de zakelijke kant van het schrijversdebuut benaderen. Welk geluid produceert de kassa? Ongetwijfeld wordt dit: rinkel, rinkel! Alleen al in de Verenigde Staten zou de bundel verschijnen in een eerste oplage van 250.000 exemplaren… Het mooiste compliment dat je de schrijver kunt geven na het lezen van het ruim 400 pagina’s tellende boek? Constateren en nadien graag toegeven dat Tom Hanks schrijft als een rasechte auteur, niet als een topacteur. Kom maar op met die eerste knaller van een roman. Een debuut dat menig lezer zal charmeren en verbazen. Leesplezier? Vast en zeker!

Lidwien Biekmann heeft werkelijk voeling met de woorden van Hanks; zij zet dan ook een puntige Nederlandse vertaling neer.