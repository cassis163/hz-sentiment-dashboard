Er gebeurde dit, er gebeurde dat van Kristien Hemmerechts

Wat een eerlijk, boeiend en openhartig boek!
In het najaar van 2015 blijkt Kristien borstkanker te hebben. Ze beslist al gauw dat ze geen patiënte wil zijn. Ze blijft lesgeven, met de fiets naar het ziekenhuis gaan én schrijven. Wat ze toen opschreef in haar notitieboekje kan je in dit boek lezen.

Het wringt soms, het schuurt, is pijnlijk ontroerend maar altijd eerlijk en oprecht. Kristien kiest niet voor de makkelijke weg, ze heeft ook geen makkelijk maar wel een intens en puur leven. Ze doet geen concessies, Kristien is Kristien. En dat maakt dit boek ook weer zo goed.

Er gebeurde dit, er gebeurde dat bevat autobiografische verhalen van haar leven met bk (zoals ze het zelf noemt) maar ook verhalen over haar vorige huwelijken, haar kindertijd, het verlies van haar zoontjes en de ziekte van haar zus. Dit boek geeft ons een boeiende blik achter de schermen. Een kijk in het leven van een vrouw die wordt geliefd en gehaat maar bovenal moet worden bewonderd voor haar moed en lef in het leven én in haar schrijven.
Kristien zegt wat moet gezegd worden, wat velen denken maar niet durven zeggen. Dit is een boek dat er toe doet.
Mooi meegenomen: per verkocht boek schenkt Kristien 1 euro aan Pink Ribbon, kopen dus!