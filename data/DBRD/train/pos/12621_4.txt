Deze roman is een mengeling van een romantisch boek met een vleugje drama, een tikje humor en de nodige spanning. Want naast een verbroken relatie, een ontluikende nieuwe liefde is er ook nog een moord om op te lossen, zijn er figuren met een dubbele agenda en doet niet alleen Carmen haar best het een en ander op te lossen en zich niet af te laten leiden maar krijg je als lezer ook veel informatie om mee te puzzelen.
Gelukkig weet de schrijfster de informatie zo te doseren dat het duidelijk blijft voor de lezer en de verhouding romantiek en spanning ook goed is. Of het kijkje in de keuken van het advocatenkantoor op waarheid berust doet niet ter zake maar het kwam zeer geloofwaardig over.

Door het verleden van Carmen en de onopgeloste zaak geeft het net iets meer aan het verhaal zodat je geen eenvoudige romantische chicklit aan het lezen bent maar heb je een heerlijk leesbare feelgood roman die naar meer smaakt. Het einde gaf een beetje het gevoel van een aflevering van een “who- dunnit” en kwamen alle personages langs en viel alles (nog meer) op zijn plaats. Naar mijn idee was het al opgelost maar het was wel een leuke toevoeging aan het verhaal om alles en iedereen letterlijk nog even samen te laten komen.

Kortom ik was aangenaam verrast met dit debuut en hoop dat er nog meer boeken zullen volgen.