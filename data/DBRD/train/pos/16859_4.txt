Fan van geschiedenis, zowel fictie als non-fictie? Dan is deze bundel echt iets voor jou! Deze verzamelbundel van historische verhalen bevat combinaties van fictieve verhalen met een toelichtende, historische achtergrond. Na het lezen van het verhaal, waarin details van de bestaande gebeurtenissen, personen of plaatsen zijn verwerkt, raak je nieuwsgierig naar de waarheid: wat gebeurde toen daadwerkelijk? Een beknopt hoofdstuk vertelt dit en verwijst voor de geïnteresseerde liefhebber naar toegankelijke naslagwerken.

De bundel bevat veel variatie. Of je nu geïnteresseerd bent in de Vikingen, Romeinen, Egyptenaren, mensen in de Tweede Wereldoorlog of Koude oorlog, ze krijgen allemaal een positie in de bundel. Het zijn wat minder bekende gebeurtenissen of personen, waardoor deze bundel een mooie aanvulling is op mijn historische kennis. Daarnaast is er ook een afwisseling in vertellers. Zo lees je in het verhaal ‘Pop’ vanuit een klein meisje, ‘Coriovallum’ vanuit een pottenbakkersjongen en ‘Prinses Paulientje’ vanuit een jonge min. Hierdoor is het verhaal geschikt voor zowel jongeren als volwassenen. De personale en ik-perspectieven wisselen elkaar af.

De verhalen zijn kort: ongeveer zeven tot tien pagina’s. De verhalen boeien echter vanaf het begin. De mooie beschrijvingen geven een duidelijk beeld van de omgeving, de personages zijn karakteristiek neergezet en de spanning is snel aanwezig in de verhalen. Hierdoor is het eigenlijk jammer dat de verhalen zo kort zijn, het smaakt naar meer! Anderzijds is dat ook prima. Des te eerder neemt de bundel je weer mee naar een nieuw avontuur. De verrassing van de inhoud wordt mede veroorzaakt doordat het boek niet chronologisch is opgebouwd. Het hopt bijvoorbeeld van Stockholm 1697, naar de Noordoostpolder 1944 en weer terug naar Coriovallum in het jaar 125. Daarnaast is in dit boek alles mogelijk. Zo gaan in ‘Hemels eten, hels leven’ Michelangelo en Leonardo da Vinci met elkaar op de vuist, filosofeer je samen met Charles Dodgson over het bestaan van de dodo en wordt de geboorte van Jezus Christus beschreven vanuit het perspectief van een nerveuze waard die niet van lawaai houdt in ‘Herbergier’.

Enkele verhalen vond ik minder. In ‘In de schaduw van Drie Kronen’ was er weinig actie en sprak het onderwerp mij niet zo aan: de Zweedse koning Karel XI. Ook leken de twee verhalen ‘Een bitter einde’ en ‘De nacht van Bonifatius’ op elkaar: een hoge pief in Italië die niet meer populair is en daarom wordt vermoord of gevangengenomen. Dat ze vlak achter elkaar in de bundel zaten, hielp ook niet echt.

Het is lastig om aan te geven wat mijn favoriete verhalen zijn in deze bundel. Echter wil ik ‘Sneeuw in Vietnam’ en ‘Zoete zonde’ extra aandacht geven. In het eerste verhaal volg je een jonge, groene soldaat die zich aan zijn vervelende en laffe sergeant moet bewijzen als ‘tunnelrat’ in de oorlog tegen de Vietcong. Je maakt in ‘Zoete zonde’ kennis met Madame Bunon die, door haar dochter veel zoetigheden te laten eten, haar huwelijk (in bed) redt.

Kortom, door de verschillende onderwerpen, personages, gebeurtenissen en tijden neemt deze verhalenbundel je mee op een verrassende ontdekkingsreis door de geschiedenis.