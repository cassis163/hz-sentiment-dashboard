Zij die hoort, het eerste deel in de serie Drägan Duma, van Patty van Delft haalde de derde plek op de Hebban Fantasy Awards. Dat betekent dat de verwachtingen voor deel twee, Bondgenoten & Verraders, erg hoog liggen. Er was maar één reden om het eerste boek vier sterren te geven. Deel twee zou beter moeten zijn. Heeft Patty de verwachtingen waar kunnen maken?

Het leven op Drägan Duma gaat door. Jill vervolgt haar opleiding tot drakenridder en ze probeert het leven weer op te pakken na de aanval van de morbiden. Stapje voor stapje lijkt het allemaal weer wat beter te gaan. Maar toch, de profetieën, waar zij, Zij die hoort, in voorkomt, zullen moeten worden ontcijferd. En dat is zo makkelijk niet. Wie is de verrader in hun midden? En waarom doet iedereen zo vreemd? Wie kan ze wel vertrouwen en wie niet? En hoe moet ze toch al die profetieën vertalen?

Thuis. Het voelt echt alsof je weer thuis bent na het openslaan van het boek. Direct word je in het verhaal gezogen en voor je het weet ben je zelf weer onderdeel van Drägan Duma. De mooie middeleeuws aandoende plek, de draken en natuurlijk de Burcht, het geeft een heerlijk gevoel. Het verlaten van de Drakenburcht door het boek dicht te slaan, blijkt dan ook lastig. Doorlezen, is wat je hersenen naar je seinen.

Gedurende het verhaal wordt Jill steeds sterker. Ze krijgt meer vaardigheden aangeleerd, maar begint ook steeds beter te begrijpen wat het inhoudt om leider van Drägan Duma te zijn. Een taak die haar aan zichzelf laat twijfelen. Ook groeit ze in vertrouwen. Waar ze in deel één niemand toe wilde laten in haar leven, heeft ze nu vrienden en zelfs een vriendje. Helaas voor Jill blijkt dit later haar zwakke plek. Toch, dat Patty dit in het verhaal verwerkt heeft, geeft aan dat de personages groei vertonen.

Bondgenoten & Verraders pakt direct. De dingen die Jill uithaalt. De keuze die ze direct aan het begin van het boek maakt. De keuze die ze maakt om haar neefje te redden en de manier hoe ze met andere problemen omgaat, laten het boek leven. Het laat zien dat Jill nog een tiener is. Een tiener met behoorlijk wat verantwoordelijkheden in de toekomst. Het laat zien dat Jill creatief is in het bedenken en het naar haar hand zetten van een oplossing.

In het midden van het verhaal volgt een bizar spannend gedeelte. Jill komt in de problemen en weet er bijna niet meer uit te komen. Kriebels van spanning ontstaan in de onderbuik. Doorlezen is bijna niet meer mogelijk. Je ‘moet’ weten hoe het verder gaat, maar daarentegen durf je het ook niet verder aan te zien. Dit gedeelte is het beste deel uit de hele serie tot nu toe.

Dit tweede deel van Drägan Duma is nog beter dan het eerste deel. Boek één liet je op een goede manier kennismaken met de wereld, met de drakenridders en magiërs en met een deel van de gebruiken. Het vervolg zit vol spanning. Vol leuke situaties. Maar ook vol tegenslagen en raadsels. Bondgenoten & Verraders is de beste fantasy die ik tot nu toe dit jaar heb gelezen. En nu komt het moeilijkste, wachten op het derde boek in de serie. Want de cliff op het einde maakt het wachten bijna ondraaglijk...