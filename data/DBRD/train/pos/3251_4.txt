Voor de leesclub van ThrillZone mocht ik de nieuwste thriller “Onderuitgehaald” van Loes den Hollander lezen.

Het is de eerste thriller van de schrijfster die is uitgegeven bij haar nieuwe uitgever De Crime Compagnie maar haar schrijfstijl is onveranderd, heerlijk! Korte hoofdstukken en een mooie afwisseling van personen van waaruit het verhaal verteld wordt en waarmee de puzzel langzaam opgelost wordt!

Door de proloog zit je gelijk in het verhaal, je leest de laatste minuten van Sigrid die droomt dat ze verdrinkt in een zwembad. Wordt deze droom werkelijkheid of is het een flashback?

In de hoofdstukken erna maak je kennis met Fokke en zijn dochters Sigrid en Wieke. Hun moeder is overleden toen de meisjes nog klein waren en Fokke ontmoet al snel Freddy, zijn tweede vrouw. Freddy is een harde vrouw met een aantal persoonlijke frustraties. Ze is erg hard tegen de kinderen en vooral als Sigrid puber is, is spanning tussen hun om te snijden. Tijdens een zomervakantie gaat het helemaal mis, Freddy verdrinkt in een zwembad in Frankrijk en de waarheid blijft als geheim tussen Fokke en zijn dochters hangen.

Dan maak het boek een sprong in de tijd en zijn de meiden inmiddels twintigers en zelfstandig geworden. Sigrid redigeert als beroep manuscripten en ze ontvangt in delen een manuscript dat echt dicht in de buurt komt van haar persoonlijke leven. Het duurt even voordat ze dit deelt met haar familie en nieuwe vriend. Ze gaat op onderzoek uit bij oude vriendinnen van Freddy, maar deze willen niet zoveel kwijt over Freddy en dit maakt ze bijna allemaal verdacht.

De schrijfster laat je mooi tot het eind in spanning zitten wie de werkelijke dader is! Erg knap gedaan!