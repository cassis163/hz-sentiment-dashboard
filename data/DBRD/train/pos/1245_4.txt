Dansen of ballet, wie droomt er als jong meisje niet van? (Ik niet, want ik had van jongsaf aan al niet echt de stijl en gratie van een ballerina).
De Nederlandse Young Adult-auteur Chinouk Thijssen deed dat wel. Jarenlang danste ze met hart en ziel, waardoor ze echt wel de knepen van het vak leerde kennen. Ook al is ze er intussen mee gestopt, toch leek het logisch dat ze vroeg of laat haar liefde voor dans in een boek zou verwerken.
Dat resulteerde in het spannende Truth or Dance.
Een zijdelingse nota over Thijssen voor zij die haar niet kennen: Chinouk is naast auteur ook vlogger en redacteur bij verschillende uitgeverijen. Ze schreef aanvankelijk voor volwassenen, tot ze zich toespitste (heb je hem??) op Young Adult-thrillers. O.a. Hij is van Mij is een spannend verhaal dat jongeren zeker en vast zal entertainen. Haar recente Fataal Spel werd ook zeer positief onthaald. Chinouk heeft ook nog een eigen YouTube-kanaal en is recensente.
Truth or Dance is haar tweede boek bij uitgeverij Clavis en zet meteen de norm voor een spannende trilogie waar ik alvast enorm benieuwd naar ben. De trilogie handelt over de duistere kanten van de balletwereld.
Korte inhoud:
Truth or Dance. Zo heet de chatgroep waar India, Lisa, Nikki en Zoë opeens aan worden toegevoegd. De meiden dachten dat ze gewoon auditie konden doen om toegelaten te worden tot de balletopleiding, maar dat blijkt een vergissing. Via de app ontvangen ze allerlei rare opdrachten, die ze moeten uitvoeren om kans te maken op een plekje. Ze willen niets liever dan dansen, maar zijn ze bereid daarvoor over lijken te gaan?
Ook al heb ik dan nooit ballet gevolgd wegens twee linkervoeten, toch heeft dit wereldje me als tiener enorm geïntrigeerd. Je hoort zoveel over de harde balletwereld, waarin leraressen geen genade kennen voor hun studenten. Het is een hard bestaan, met jongeren die hun leven volledig in het teken zetten van de dans. Zo alleen kan je immers maar aan de top geraken.
Vriendschap is dan ook niets dat niet kan. Of wel? Truth or Dance is een mix van een spannende thriller, een soort van escape from reality en de duistere kanten van een wereld waarin mensen letterlijk over lijken gaan. Het heeft nuances richting Black Swan, maar zonder die paranormale richting uit te gaan.
De dialogen zijn vlot, de zinnen zijn kort en het verhaal is gemakkelijk te volgen. De enige opmerking is dat het soms heel snel doorheen de verschillende verhaallijnen switchte, maar dat stoorde niet echt zodra je eraan gewoon was.
Truth or Dance is een ijzersterke thriller voor tieners die vooral meisjes zal aanspreken. Het is net die combinatie van de balletwereld en het mysterieuze daaromtrent, dat hen zal aantrekken. Misschien iets te jongvolwassen voor volwassenen, maar als je houdt van een verhaal waar je rustig van kunt genieten op een koude winteravond, dan is dit zeker een aanrader.
Thijssen bewijst weer maar eens dat ze nog lang niet uitgedanst is.
4,5 sterren