Ik mocht dit boek lezen voor de leesclub van ‘Samen lezen is leuker’. Het is een jeugdthriller. De cover is mysterieus en duister met een soort spookhuis erop. Een boek dat je zo oppakt in de boekhandel of de bibliotheek. Maar ook binnenin zijn er mooie tekeningen aangebracht. Mijn kinderen (4 en 7 jaar) hebben de cover ook beoordeeld en denken dat het een griezelig verhaal is.

Quinten, het hoofdpersonage, zit (voor de tweede keer) in het zesde leerjaar. Hij wordt geteisterd door zeer realistische dromen en heeft een heel levendige fantasie. Als er de dag na een grote storm plots een heel nieuw huis staat in het dorp, dat niemand ooit eerder heeft gezien, gelooft Quinten meteen dat er iets vreemd aan de hand is. Het blijkt hun nieuwe school te zijn. De andere kinderen en hun ouders laten hun bezorgdheid al snel varen en zijn dolenthousiast over de nieuwe school maar Quinten maakt zich grote zorgen.

Het boek is bedoeld voor kinderen vanaf 10 jaar. Ik ben zowat 25 jaar ouder dan de doelgroep maar ik liet me ook helemaal meeslepen in dit spannende verhaal waarin niks is wat het lijkt. Laat je fantasie de vrije loop en ga mee in de leefwereld van Quinten en zijn vrienden.

De auteur heeft een heel fijne schrijfstijl. Het is niet betuttelend. En je kan je de beelden zo voor de geest halen. Het is een heel spannend boek en eigenlijk ook een beetje eng denk ik, als je bedenkt wie de doelgroep is. Het verhaal gaat niet heel snel, maar het is dan ook een jeugdboek en op maat van 10-12-jarigen geschreven.