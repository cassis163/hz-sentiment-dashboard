“What happens on the Island, stays on the Island…”
Dat is wel zo’n beetje het motto van deze thriller. Alleen weet het verleden je altijd te achterhalen, hoe ver je het ook achter je denkt te hebben gelaten. Daar komt Maggie wel achter als ze door haar man Sam op vakantie wordt gestuurd naar Ibiza, in haar eentje, om bij te komen van alle drukte rondom haar eigen bedrijf en het winnen van de Amsterdamse ondernemersprijs.
Maar van die rustige week komt niks terecht, want zodra ze op het eiland is, de plek waar ze ooit heel gelukkig was, maar waar ook haar hart gebroken is, komt ze in de ban van het eiland. En dat is in dit geval niet positief…

Daarnaast krijgt ze bedreigende appjes van iemand die haar in de gaten houdt.
Er is duidelijk iets gebeurd al die jaren geleden, maar wat, daar kom je gaandeweg achter in dit spannende, broeierige verhaal. Er speelt een hoop; het geheim uit het verleden, de appjes en de moorden op jonge vrouwen. Hangt het allemaal samen?

Deze thriller die je helemaal in zomerse Ibiza-sferen brengt, laat je zien dat zelfs daar niet alles alleen maar zonneschijn is. Het is een heerlijk spannend verhaal wat door de korte hoofdstukken en vlotte schrijfstijl lekker snel wegleest. En je kunt niet anders dan doorlezen tot je het boek in één keer uit hebt. Spannend van begin tot eind! Een ideale zomerthriller!