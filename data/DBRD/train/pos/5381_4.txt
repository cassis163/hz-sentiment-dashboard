De zijdekoning is een boek voor de liefhebbers van het 'echte' spionageboek. Gebaseerd op een ware gebeurtenis vertelt Matthews met vaart en gevoel het verhaal van Stefani Fogg en de familie Roderick. In 1945 komt de jonge geheim agent Jack Roderick aan in Bangkok. Hij besluit er te blijven. In de loop der jaren bouwt hij een heel imperium op: Roderick Silk. In 1969, tijdens de Vietnam-oorlog, verdwijnt hij spoorloos. Zijn enige zoon Rory wordt enkele weken later opgepakt en doodgemaakt. Gelukkig heeft ook Rory kans gezien om nog net een zoon te verwekken: Max. Deze Max is het die Stefani Fogg, steenrijke jonge vrouw, moet gaan helpen zijn erfenis uit Thaise handen te krijgen. Het huis van zijn grootvader Jack staat nog steeds in Bangkok, maar is in gebruik als museum. Stefani krijgt haar opdracht van ene Oliver, een geheimzinnige en eigenaardige figuur.

Zoals ik al zei, het verhaal is neergezet met spanning en gevoel. We springen heen en weer tussen de gebeurtenissen in 1945, 1969 en de huidige tijd. Langzamerhand zien we het verhaal zich ontwikkelen. Dit alles wordt gelardeerd met informatie over de politieke toestand in de wereld in de desbetreffende tijd. Dat is natuurlijk wel nodig, want wie heeft dat nu allemaal onthouden? Wat blijft is wel het besef dat de wereld toen al net zo´n akelig politiek broeinest was als nu. Er is helaas niets veranderd

Francine Mathews werkte jarenlang voor de CIA. Grappig is wel dat ze in haar dankwoord vermeld dat de censuurcommissie van de CIA het boek heeft gelezen voor het werd ingeleverd bij de uitgever Ahem, je zou er bijna wat van gaan denken.

Ik heb het boek met veel genoegen gelezen. Wat het plezier wel bedierf is het enorme aantal fouten dat ik aantrof. Het is werkelijk stuitend. Waarschijnlijk was de corrector op vakantie toen dit boek ter perse moest gaan, want het is om te huilen. Er zitten verschrikkelijke inconsequenties in: iemand gaat dood en laat aan persoon A een wijnkelder na. Enkele pagina´s later blijkt die wijnkelder blijkbaar van persoon B te zijn. Het boek bestaat uit verschillende delen, en deel 2 is verkeerd genummerd. Ik kwam verder ook nog vreselijke dingen tegen als: ' het meisje die'. Om beroerd van te worden! Het héle boek zit vol met dit soort dingen. Ik heb een mailtje gestuurd aan de uitgever.

Van de verantwoordelijk redacteur van die uitgeverij kreeg ik een allervriendelijkste mail terug. Zij verzekert mij dat het voor haar  en de desbetreffende uitgeverij  bijzonder belangrijk is dat er zo weinig mogelijk fouten in een boek zitten. Ik ben heel blij met deze reactie! Het laat zien dat het niet allemaal kommer en kwel is in uitgeversland. Dit geeft hoop voor de toekomst.