Ik heb dit boek direct gekocht omdat ikzelf Mulo-A en - B tegelijkertijd heb gedaan, met succes en meer wilde weten van deze vorm van onderwijs.
Daniëls geeft om chronologische wijze de geschiedenis van het ontstaan van het (M)ULO onderwijs o. a. aan de hand van krantenartikelen, gemeentelijke publicaties, schoolkranten en uit vergaderverslagen van schoolbesturen. Een heel interessante geschiedenis, waarbij de Mulo een behoorlijk aantal jaren bleef bestaan, terwijl hij wettelijk een behoorlijke periode was opgeheven.
Heel herkenbaar was dat het onderwijs voor de kinderen van de arbeiders en middenklasse was en zeker niet voor de kinderen van de dokters en de notarissen. Die gingen naar het Gymnasium of HBS.
Hij geeft ook aan dat velen maatschappelijk succesvol zijn geweest met alleen een Mulo-diploma op zak, en noemt ze met name.
Het onderwijs op de Mulo zelf vond ik in het boekje onderbelicht. Ik herinner mij vooral al het stampwerk dat je moest doen. Woordenlijsten uit je hoofd leren, onregelmatige werkwoorden, vervoegingen, idiomatische uitdrukkingen, etc. etc. En dat voor vier talen, Nederlands, Duits, Engels en Frans. Ik heb daar nog steeds profijt van, want kennelijk wordt je geheugen steeds weer geactiveerd als je in Duitsland of Frankrijk bent., maar het is een vorm van onderwijs die nu onherkenbaar is. Daar had Daniëls meer aandacht aan kunnen besteden en het was denk ik interessant geweest om dat te vergelijken met het tegenwoordige onderwijs.
En leuk verhaal, en zeer herkenbaar voor Mulo-klanten, maar wel wat oppervlakkig.