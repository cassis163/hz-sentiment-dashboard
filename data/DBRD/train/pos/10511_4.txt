Kwijt is het zesde deel in een serie met Kathleen Verlinden in de hoofdrol. Kathleen is psychologe.
In de serie volgen we Kathleen in haar privéleven. In ieder boek wordt een andere zaak gevolgd. In het boek Kwijt draait alles om Sylvie. Zij is een succesvol model, maar ook een host van een populaire talkshow op de radio. Tijdens een uitzending in een live gesprek met een luisteraar wordt zij geconfronteerd met haar verdriet. Haar moeder heeft, toen Sylvie nog maar 7 jaar was, zelfmoord gepleegd. Haar verborgen verdriet komt sterk omhoog. Haar wereld staat op zijn kop. Sylvie zoekt de hulp van Kathleen, die zelf ook het een en ander te verwerken heeft.

Kwijt heeft een zeer herkenbare omslag. De blauwe kleur in combinatie met een vrouw in een houding die eenzaamheid, pijn, onderdrukking uitdrukt. Dat alleen al is een pracht om in je kast te hebben. Dat niet alleen. Het boek is in 3 delen onderverdeeld. Ieder deel is in korte hoofdstukken verdeeld, waarbij er een wisseling in perspectief is tussen de verschillende personages.
Dit zorgt er zeker voor dat je met ieder personage binding krijgt.
Zeker Sylvie en Kathleen zijn prima uitgewerkte hoofdpersonen. Ook de dochter van Sylvie, de blinde, maar zeer slimme Josje spreekt enorm aan. Je leeft mee met haar angsten en ook met haar zekerheden. De nachtelijke bezoeken. Zijn die wel echt? Is Kathleen in staat om Josje te helpen?
Als lezer wordt je iedere keer weer op het verkeerde been gezet door Anja Feliers. Ze weet juist door de korte hoofdstukken en de wisseling in perspectief de aandacht vast te houden. Je wilt weten wat nu waar is en wie te vertrouwen zijn. Kathleen heeft in haar privéleven te maken met een scheiding en een ontmoeting die haar leven op zijn kop zetten. Ondanks deze problemen probeert zij Sylvie en Josje bij te staan. Eenmaal begonnen in Kwijt is het niet meer weg te leggen.
Na het boek Zuur gelezen te hebben was ik al enthousiast over de schrijfstijl van Anja Feliers, maar nu na het lezen van Kwijt weet ik het zeker. Het volgende boek over Kathleen wacht ik vol ongeduld af.
Met recht een psychologische thriller, die een vervolg waardig is.