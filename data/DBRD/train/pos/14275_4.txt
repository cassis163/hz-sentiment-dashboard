Frieda krijgt het verzoek van een oud-klasgenoot om eens met haar dochter, Becky, te praten omdat zij zich zorgen over haar dochter maakt. Natuurlijk "for old times sake". Hoewel Frieda zich niet echt kan herinneren dat ze destijds vriendschappelijk met elkaar omgingen, gaat ze toch op het verzoek in en gaat met Becky praten.

Wanneer Becky Frieda de waarheid over haar problemen verteld is het alsof Frieda teruggeworpen wordt in de tijd. Niemand geloofd Becky, behalve Frieda want wat Becky is overkomen lijkt griezelig veel op wat Frieda destijds is overkomen. En ook Frieda werd niet geloofd.

Door wat Becky nog meer verteld is het voor Frieda al snel duidelijk dat het wel eens om dezelfde dader zou kunnen gaan, die in de loop van de tijd waarschijnlijk ook meer slachtoffers heeft gemaakt. Daarom besluit Frieda voor eens en voor altijd af te rekenen met haar demonen. Ze gaat terug naar haar roots om te achterhalen wie de dader is om te voorkomen dat er meer slachtoffers vallen.

Nadat ik het boek uit had was mijn eerste gevoel dat dit boek toch iets anders is dan de voorgaande. We leren eindelijk Frieda wat beter kennen. Eerder was wel duidelijk dat er sprake is van demonen uit het verleden maar meer ook niet. Deze keer lijkt het ook veel meer om Frieda te draaien, en ik ben er blij om. Haar vreemde gedrag wordt eindelijk (deels) verklaard en haar nachtelijke wandelingen, en de bindingsangst die ze vertoond, blijken ergens uit voort te komen.

Hoe Frieda zich gedraagt wanneer ze in Braxton terug is, komt op mij wel psychotisch over. Ze stelt maar vragen over een bepaalde avond in het verleden. Wanneer iemand met zulke vragen bij mij zou komen zou ik dat op z'n minst heel vreemd vinden en ook eerst willen weten wat de bedoeling ervan is. Vooral omdat het al snel blijkt dat zij met de meeste mensen niet bepaald een sterke band had.

Hoewel het boek een wat andere insteek lijkt te hebben dan de voorgaande delen, en ik hier en daar toch wat twijfels heb over het gedrag van Frieda dat extremer lijkt te worden, is het al met al weer een echte Nicci French.