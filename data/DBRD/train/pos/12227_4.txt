De 100-jarige Allan is ondertussen 101 geworden. Om zijn verjaardag te vieren gaat hij samen met zijn vriend Julius een ballontocht maken. Na hun vroegere belevenissen vervelen de twee mannen zich en zijn ze op zoek naar een nieuw avontuur. Hun geld is na hun vorige uitstapje ook zo goed als verdwenen en een nieuwe uitdaging komt dus net op het goede moment. De ballon dwaalt door Allan zijn schuld af en de twee vrienden komen terecht in zee. Hun redder in nood blijkt de Noord- Koreaanse Kim Jong-un en om niet in zee gedumpt te worden bedenken ze een gewaagd plan. Julius en Allan ontdekken al snel dat dit militair schip verrijkt uranium aan boord heeft en deze kennis is hun uitweg. Als zogenaamde kerndeskundige zal Allan er mee voor zorgen dat het kernarsenaal van Noord-Korea vergroot kan worden. Natuurlijk heeft Allan een verborgen agenda en door hun acties komt het zelfs tot een internationaal conflict. Uiteindelijk ontdekt Julius de liefde en deze brengt de twee mannen van Zweden, hun thuisland, zelfs tot in Afrika.

Dit boek is gebaseerd op de actualiteit en bestaande machthebbers hun gedrag zoals bijvoorbeeld dat van Trump en Poetin. Op een humoristische wijze worden hun acties bekritiseerd. De situaties zijn fictief en vaak absurd, maar de kijk op de actualiteit is duidelijk en zet aan tot nadenken. De recente gebeurtenissen zijn talrijk en de informatie is oneindig. Hierdoor is het moeilijk om alles in één keer te laten doordringen. De tijd nemen om het boek stukje bij beetje te ontdekken is dus geen slecht idee. De vraag is, omdat het boek zo actueel is, of het in de toekomst nog interessant blijft om te lezen want dan zal de wereld er helemaal anders uitzien. Jonas Jonasson is er in geslaagd om de huidige wereld te tonen door de bril van een 101-jarige.