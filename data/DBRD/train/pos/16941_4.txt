In de Science Fiction boekwinkel in Malmö viel mijn oog op Remake van Ilima Todd. De cover sprak me direct aan en de eerste regels tekst op de achterflap deden me denken aan Uglies. Ik besloot de gok te wagen en kocht direct de eerste twee boeken in deze reeks. Gelukkig wist Remake me vanaf de eerste pagina mee te slepen in een tof verhaal.

In de nabije toekomst wordt de populatie van de mensheid gereguleerd door de Makers. In Freedom One wordt iedere maand een batch van tien jongens en tien meisjes geproduceerd. Ze groeien gezamenlijk op en zijn allemaal identiek hetzelfde. Op hun zeventiende verjaardag is het Remake Day en mogen ze bepalen hoe ze er de rest van hun leven uit zullen zien en welk beroep ze willen hebben.
Nine is het negende meisje uit haar batch, met haar rode haar en sproeten valt ze op tussen de anderen. Ze wil niets liever dan identiek hetzelfde zijn en is dan ook erg zenuwachtig voor haar Remake Day die er bijna aankomt - Nine heeft nog altijd geen enkele keuze gemaakt. Ze twijfelt over haar toekomstige geslacht, de uiterlijke kenmerken die ze zal selecteren en welk beroep ze zal kiezen. De tijd begint te dringen om haar keuze te maken.
Remake deed me een beetje denken aan Uglies, al kan ik me niet meer herinneren of je daar ook zelf je uiterlijk mocht kiezen. Erg interessant aan Remake vind ik echter dat je op je zeventiende ook je geslacht mag kiezen. Het hoofdpersonage Nine stelt haar gender voortdurend in vraag. Wat maakt iemand een man? En wat is vrouwelijk? Een gedurfde thematiek voor een Young Adult boek. Hier en daar gaat de schrijfster misschien iets te kort door de bocht met clichés als 'sterk zijn is mannelijk', maar tegelijkertijd is dit enkel een manier voor Nine om afwegingen te maken. Het is haar manier om te kijken of ze zich meer man of vrouw voelt en een manier om te ontdekken welke kenmerken iemands gender bepalen.
Ik vond Nine een heel fijn hoofdpersonage om over te lezen, juist doordat ze zichzelf en de maatschappij in vraag durft te stellen. Sowieso maakt ze gedurende het verhaal een hoop ontwikkeling door, wat ik altijd een pluspunt vind in een boek. Dat het plot hier en daar wat cliché is - want natuurlijk is Nine een special snowflake en komt er een liefdesdriehoek in het verhaal - neem ik deze keer maar voor lief. Het boek leest vlot en doet je verlangen naar meer.
Doorheen Remake zitten een paar christelijke waarden verwoven, evenals enkele citaten uit de bijbel. Ondanks het feit dat ik niet gelovig ben, heeft dit me totaal niet gestoord. Waarden als familie zijn voor mij namelijk ook heel belangrijk, ongeacht wat ik geloof. Op Goodreads zie ik overigens veel commentaar dat omdit boek tegen homoseksualiteit en transgenders zou zijn, maar zelf heb ik dat er totaal niet uit opgemaakt. Misschien is dit een kwestie van interpretatie? In het begin zegt een personage dat hij net zoveel van Nine zal houden ongeacht welk geslacht ze kiest en dat vind ik behoorlijk vooruitstrevend.
Remake is een interessant verhaal over een nabije toekomst waarin iedereen de vrijheid heeft om zijn/haar eigen geslacht, uiterlijk en beroep te bepalen. Hoofdpersonage Nine merkt echter algauw dat deze vrijheid niet absoluut is. Het spannende Young Adult verhaal biedt een gedurfde kijk op gender - wat maakt iemand mannelijk of vrouwelijk? - en toont ook het belang van familie, vriendschap en liefde. Een vlot lezend boek dat me doet verlangen naar meer. Gelukkig heb ik het vervolg Resist al in mijn bezit!
Deze recensie verscheen ook op Oog op de Toekomst.