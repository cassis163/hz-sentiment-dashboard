De in Engeland woonachtige Teri Terry heeft in meerdere landen gewoond en heeft diverse banen gehad. Ze is o.a. wetenschapper en dat is terug te vinden in haar nieuwste boek Gewist, een eerste deel van een trilogie.

In Gewist kijken we mee in het nieuwe leven van Kyla op het moment dat ze het ziekenhuis mag verlaten en mee naar huis mag met haar familie. Mensen die ze niet kent, maar die ze wel pap en mam en zus Amy moet noemen. Kyla weet niets meer, want ze is gewist. In deze dystopische wereld zijn geen gevangenissen meer. Jongeren die misdadigers waren worden gewist, hun hele geheugen wordt weggenomen en daarna moeten ze alles opnieuw leren. Van belang is het om gelukkig te blijven. Ze dragen een polsband die bijhoudt hoe ze zich voelen. Zakt het af naar drie, dan gaan ze 'out', onder de twee is het definitief afgelopen.

Het is een onwennige wereld waar Kyla in terecht komt. Als gewiste is ze niet populair op school, maar ze vindt al snel een vriend: Ben, ook een gewiste. Samen gaan ze hardlopen waar ze goed in zijn en wat hun geluksgevoel enorm opkrikt.
Maar Kyla heeft ook vreselijke nachtmerries, waar komen die vandaag en wat betekenen die? Kyla heeft het gevoel dat er dingen niet kloppen en ontdekt dat dat inderdaad zo is. Er verdwijnen mensen, en waarom blijft haar moeder haar maar waarschuwen?

Het is een reuze spannend verhaal, juist omdat er zoveel onbekend is. Als lezer weet je net zo weinig als Kyla, maar je voelt gelijk aan dat er veel niet klopt. Het is dan ook niet zo vreemd dat het boek de lezer door het verhaal sleurt, hopende op meer informatie in het volgende hoofdstuk. Maar vaak roept de nieuwe informatie alleen maar meer vragen op. Teri Terry heeft een hele fijn stijl van schrijven en weet de lezer mee te voeren met de ontdekkingen van Kyla.

Het is dan ook jammer dat aan het einde het verhaal nog lang niet af is. Niet geheel onlogisch aangezien het een eerste deel is van een trilogie, maar het laat de lezer met een beetje onbevredigd gevoel achter. Een slimme opbouw, want de volgende delen zullen beslist gelezen moeten gaan worden.