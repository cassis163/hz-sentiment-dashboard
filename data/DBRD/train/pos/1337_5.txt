Bij de titel van het boek kreeg ik associaties van een gezin met
veel kinderen, die allemaal goed terecht komen. De titel heeft
echter een totaal andere betekenis, waarin ik me goed kan vinden
vanwege de dubbele lading. Ik had in het verleden al eens een boek
gelezen van Tessa de Loo, maar ik was er niet enthousiast over. Ik
begon daarom met enige reserve aan dit boek. In tegenstelling tot
destijds, werd ik nu meteen gepakt door dit boek. Twee zussen die
heel verschillend zijn, overigens niet ongewoon in een gezin, zien
elkaar nauwelijks. Dan meldt de ene zus aan de andere dat zij het
weekend op bezoek wil komen. Ze heeft wat leuks te vertellen over
haar dochter. Hoewel met frisse tegenzin, gaat de zus akkoord omdat
haar man een golfweekend heeft met vrienden. Het is het begin van
zelfreflectie van de zussen over hun relatie, de onderlinge
verhouding, hun jaloezie, hun verschillen, kortom alles wat ze
bindt maar ook onderscheid. Als de ene zus dan haar geheim vertelt,
ontstaat er een nieuwe situatie die beide een plaats moeten geven.
Blijft het een geheim? Ik las het boek bijna in één adem uit, omdat
het prachtig is geschreven. De twee vrouwen worden zeer
geloofwaardig beschreven. Je kan hun dilemma’s invoelen en leeft
vanaf de eerste tot de laatste bladzijde met ze mee. Tessa de Loo
heeft me met dit boek verrast. Ik ga toch maar weer op zoek naar
meer titels van haar hand.