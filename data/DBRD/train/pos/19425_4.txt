Op een avond ontdekt de 23-jarige April May bij toeval een gigantisch robotachtig standbeeld op de stoep in Manhattan. Ze belt haar beste vriend Andy en samen maken ze een vlog over het standbeeld en plaatsen dit op you-tube. Ze noemen het standbeeld Carl. De volgende ochtend blijken er over de hele wereld nog 63 andere Carls verschenen te zijn. Het filmpje van Andy en April was het allereerste over de Carls en gaat viral. Vooral April is op slag beroemd. Ze worden gevraagd in tv-shows te verschijnen en hun mening te geven over van alles en nog wat. Na een aantal dagen beseffen April en Andy dat hun leven nooit meer hetzelfde zal zijn.

Green neemt de lezer mee op een weg die leidt naar roem en macht. Maar maakt dat April en Andy ook gelukkig? Welke invloed heeft het hebben van zoveel geld, invloed en macht op hen als persoon en op hun omgeving? Hoe gaan ze ermee om? En vooral…hoe ver zijn ze bereid te gaan om de macht en roem te behouden?

‘Dat iemand macht over he heeft, wil nog niet zeggen dat hij die macht gaat gebruiken om je kwaad te doen’. – blz. 175

Daarnaast zijn ook de Carls er nog. Wat zijn ze? Wie heeft ze gemaakt en geplaatst? Wat is de bedoeling hiervan? Green laat zien hoe snel twee verschillende meningen ontaarden in twee kampen en welke gevolgen dit heeft. Ook laat hij zien welke invloed social media hierop heeft.

Beide verhaallijnen zijn interessant en samen vormen ze een opmerkelijk verhaal. Als lezer raak je betrokken bij Andy en April. Het is Green gelukt om ze, ondanks al hun media avonturen, zeer menselijk neer te zetten.

Het boek is geschreven vanuit de ik-persoon April May in een soort dagboek vorm, waarin ze bijna ontstellend eerlijk haar eigen handelen en motieven onder de loep neemt sinds haar eerste ontmoeting met Carl. Het boek leest vlot weg, maar blijft wel hangen.

Het boek is spannend. De Carls zijn een mysterie en April en Andy belanden in een rollercoaster van avonturen. Soms positief, soms ook helemaal niet. Je ontkomt als lezer niet aan de vraag ‘wat zou ik gedaan hebben’. Ondanks het sci-fi thema weet Green er een geloofwaardig verhaal van te maken. Het biedt een mooie inkijk in de wereld zoals deze nu is; de krachten en ook de valkuilen.

‘Wij mensen zijn ontzettend slecht in het accepteren van onzekerheid, dus als we ergens niets van weten, dan doen we gewoon aannames gebaseerd op de manier waarop we ons de wereld voorstellen.’- blz. 243

Al met al levert dit een opmerkelijk boek en een interessante leeservaring op. Ik raad het boek zeker aan!

Spanning: 3
Plot: 5
Leesplezier: 4
Schrijfstijl: 4
Originaliteit: 5
Psychologie: 5

Ik geef ‘Een zeer opmerkelijk verschijnsel’ van Hank Green 4 sterren.