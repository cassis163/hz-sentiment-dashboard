Lidewijde Paris is ruim vijfentwintig jaar actief in het boekenvak als boekverkoper, etaleur, journalist, interviewer, redacteur en uitgever. Kortom: ze is een vakvrouw met passie voor literatuur. Haar doel is om literatuur voor een breder publiek toegankelijk te maken.

Lidewijde Paris laat in “Hoe lees ik?” zien hoe literatuur werkt en waarom het zo werkt om zo het plezier van het lezen te vergroten. In “Hoe lees ik?” behandelt zij begrippen als motief en thema, perspectieven en vertellers, fabel en sujet, spanningsboog, vergelijkingen, metaforen en de structuur van het verhaal. Ze neemt de lezer mee op een zoektocht naar de verborgen signalen die de auteur, bewust of onbewust, in zijn boek verstopt heeft. Ze laat de lezer zien hoe zij de verschillende lagen in een boek probeert te ontdekken, waardoor het boek extra betekenis krijgt.

“Hoe lees ik?” is niet alleen een theoretisch verhaal. Met behulp van inspirerende citaten en verhalen uit de literatuur laat Lidewijde Paris de lezer zien hoe zij haar zoektocht in een boek uitzet en neemt ze de lezer mee tijdens deze zoektocht om de puzzel in het boek op te lossen: hoe ontdek je nu of de schrijver je nog iets anders wil vertellen dan het verhaal dat je leest? Zij doet dit op een persoonlijke, inspirerende, enthousiasmerende wijze én met humor.

Om nog gemakkelijker zélf aan de slag te kunnen, is achterin het boek een register opgenomen om snel begrippen, schrijvers en titels terug te kunnen vinden. Ook zit achterin een samenvatting met de belangrijkste begrippen en een lijst met vragen die je jezelf kunt stellen tijdens het lezen van een boek. Lidewijde Paris heeft ook een aantal leesideeën toegevoegd met vragen specifiek voor een bepaalde titel om over na te denken Dit maakt het een echt doe-boek.

“Hoe lees ik?” is bedoeld voor mensen die hun leesvaardigheden willen vergroten, die meer uit een boek willen halen, op ontdekkingstocht willen: wat wil die schrijver nou? En waarom? Dit boek is minder interessant voor mensen die alleen maar vermaakt willen worden met een verhaal.

Al lezende dacht ik terug aan mijn leraar Nederlands op de middelbare school. Hij had een motto: “Met literatuur meer mens”. Ik geloof dat ik nu mede door “Hoe lees ik?” begin te begrijpen wat hij bedoelde!