Het zou een internationale bestseller zijn, ‘Executie’ van de Japanse auteur Kazuaki Takano. Het formaat liegt er niet om, 495 pagina’s en relatief volle pagina’s met klein lettertype. Dat betekent, als het verhaal inderdaad goed is heb je er lang plezier van maar is het minder..... oei, maar niet aan denken.

Amerika wordt geleid door president Gregory S. Burns, een man die het grootste belang hecht aan zijn eigen welzijn en instandhouding van macht. Daar wil hij ver in gaan om dat voor elkaar te krijgen.
Wanneer hij dan ook wordt geïnformeerd over het bestaan van een kind dat super intelligent is en boven de mensheid uit gaat stijgen, moet er een plan worden gesmeed om dit te voorkomen.
Op een andere locatie heeft Jonathan Yeager een ander probleem. Samen met zijn echtgenote Lydia, strijden zij voor het leven van hun zoon Justin die aan de dodelijke ziekte PAECS lijdt.
Ergens in Japan neemt Kento Koga, farmacoloog, een merkwaardige erfenis over van zijn pas overleden vader die met de ontwikkeling van een geneesmiddel bezig was.

Bovenstaande drie onderwerpen vormen samen de basis voor een behoorlijk aantal uren zeer interessant leesvoer. De auteur beschikt over uitgebreide kennis en doseert die ook vrij gemakkelijk in het verhaal. Een verhaal dat niet alleen diverse lijnen heeft maar ook meerdere genres in zich verbergt. Tijdens het lezen is er een vorm van science fiction zichtbaar maar ook woedt er een medische strijd en bestaat een flink deel uit actie. Ook wetenschappelijk staat Takano zijn mannetje. En het past ook allemaal naadloos in elkaar. Ieder kan zich laven met een veelheid aan smaken.
De missie die de huurlingen, onder leiding van Jonathan Yeager uit gaan voeren, heeft alleen het geld als voornaamste inzet. Want met dat geld kan Yeager wellicht het leven van zijn zoon redden. Een ‘vuile’ opdracht is het gevolg hiervan.

Er gebeurt zoveel in ‘Executie’ dat het haast onmogelijk is om er iets gestructureerds over te zeggen. Lezen komt bijna overeen met het zien van een film. Dat is de schrijfstijl van Takano, soms gedetailleerd, snel waar het moet maar nooit onzin. Alles doet er toe en wordt direct of op een later moment ten volle gebruikt in het verhaal.
Goed, interessant, bedenkelijk en spannend, dat zijn de voornaamste kenmerken die voor dit verhaal op gaan. Van de schrijver zullen we met grote zekerheid nog wel meer mogen verwachten. En dan staat deze lezer vooraan in de rij, zeker weten!!

Eindoordeel: 4 sterren

Spanning: 4 sterren
Plot: 5 sterren
Leesplezier: 4 sterren
Schrijfstijl: 4 sterren
Originaliteit: 5 sterren
Psychologie: 4 sterren