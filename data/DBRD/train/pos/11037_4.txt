‘Ik denk niet dat er ook maar iemand is teruggekeerd
zonder demonen waartegen gevochten moet worden,’


Een oorlog ná de oorlog

In tegenstelling tot de Engelstalige titel betreft dit een Nederlands geschreven boek.

Dit is een bijzonder indrukwekkend boek dat de aandacht verdient. Dit is géén oorlogsverhaal, maar een documentaire over de gevolgen voor de strijders die teruggekeerd zijn. Een keiharde realiteit en een verhaal dat het verdient om verteld te worden.

De cover zou misschien doen vermoeden dat het een mannenboek is, maar niets is minder waar. Mannen op weg naar oorlogsgebieden, onder hen soldaten die de verschrikkingen van een oorlog nog nooit van nabij hebben meegemaakt, maar ook soldaten die uit ervaring weten wat hen te wachten zal staan.

Dit is het verhaal van de ervaringsdeskundigen. De manhaftige mannen die het geluk hadden om terug te keren en als helden werden binnengehaald, maar worstelen met paradoxale gevoelens. De mannen keren terug uit een oorlog en zullen nóg een oorlog moeten voeren.
Posttraumatisch Stress Stoornis (PTSS) tengevolge van een angstaanjagende ervaring en Traumatisch Hersenletsel (THL) als gevolg van een zwaar accident van het hoofd. Beide met psychische schade als gevolg.

"En dan komen de onvermijdelijke gedachten. Die soldaten zijn gewond. Hij niet. Dat zijn gewonde soldaten, maar hij is zwak, een watje, een stuk stront. Hij houdt zich afzijdig. Hij praat met niemand. Hij ziet niet dat hij zich net zo gedraagt als de gewonden".

Eén van de hoofdpersonen

Adam Schumann is teruggekeerd, maar voelt zich schuldig aan de dood van een collega. Deze is in de plaats van Adam op een missie gegaan, waarbij hij werd gedood.
Een andere ervaring die hem parten speelt is dat hij nog steeds het bloed van een andere collega in zijn mond proeft, nadat hij hem gewond op zijn rug had genomen om hem in veiligheid te brengen.

Nadat hij ogenschijnlijk gezond van lijf en leden is teruggekeerd van een missie begint voor hem een nieuwe ellendige ervaring - zijn eigen strijd.

"Hij gelooft niet dat er iets mis is met hem. Dat is een deel van het probleem. Hij staart naar zijn spiegelbeeld en doet alsof hij niet ziet hoe rood zijn ogen zijn. Hij weet alleen dat hij zich schaamt voor het feit dat hij er nog steeds twee heeft en neemt de inventaris op. Twee ogen, twee oren, twee armen, twee benen, twee handen, twee voeten. Er ontbreekt niets. Symmetrisch, zoals altijd. Geen kogelgaten bedekt door littekenweefsel. Geen huidtransplantaties over bomletsel. Zelfs geen smetje op de tatoeage op zijn rechteronderarm, die hij tussen twee missies in liet zetten als bewijs van zijn eeuwigdurende liefde: de naam Saskia, gevormd door harkpoppetjes in verschillende seksstandjes. Zijn lichaam is intact, dus hoe kan hij dan gewond zijn? Het antwoord moet luiden dat hij dat niet is. Maar waarom is hij dan naar huis gestuurd met een ernstige vorm van PTSS als diagnose? Het antwoord moet luiden dat hij zwak is".

Behandeling en miljoenenindustrie

Twee miljoen Amerikanen werden naar Afghanistan en Irak uitgezonden. Onderzoek heeft uitgewezen dat 20 tot 30% Lijdt aan PTSS of THL.
Symptomen: angstaanvallen, extreme waakzaamheid, woede, wanhoop, schuldgevoelens, agressie, somberheid, lusteloosheid, onverschilligheid, slapeloosheid, nachtmerries. Werkloosheid en suicide(-pogingen) zijn schering en inslag. Op een bepaald moment bleek het aantal suïcides hoger dan dat er gesneuvelden waren.

Veteranen aarzelen om hulp in te schakelen uit angst voor een stigma.
De nazorg en behandeling hiervan werd een miljoenenindustrie. Hulpverlenende instanties zijn nog altijd op zoek naar een passende therapie. Ze weten het zelf ook niet........

Het thuisfront

Een andere, vaak vergeten groep slachtoffers is degenen die thuis zijn gebleven en vaak lang uitkijken naar het moment dat hun geliefde terugkeert uit de oorlog. Iedereen is blij, maar dan moet de verwerking nog beginnen. Zij lijden uiteindelijk óók onder de gevolgen van de oorlog.

Conclusie

Het moge duidelijk zijn dat de gemiddelde Amerikaan zeer trouw is aan vlag en volkslied en in die zin nationalistisch genoemd kan worden, "God bless America", maar de auteur is er heel goed in geslaagd om een zo objectief mogelijk boek te schrijven. De verhalen die zijn opgenomen zijn écht, zelfs intiem!
Van de personen die hun pijnlijke bijdrage hebben verleend, zijn foto's te vinden in het boek.
Een zeer lezenswaardig verhaal en een eye-opener.
Van dit werk is een film gemaakt. De Nederlandse première is op 23-11-2017.

De auteur

David Finkel (1955) is een Amerikaans journalist. In 2006 heeft hij de Pulitzerprijs gewonnen voor zijn werk bij The Washington Post.
De auteur heeft uitgebreid onderzoek gedaan naar de gevolgen en behandeling van PTSS en THL als gevolg van de strijd van soldaten in een oorlog. Hij heeft persoonlijk contact gehad met een aantal veteranen en heeft ze ook gevolgd. Met dit boek heeft hij willen laten zien hoe dit leeft bij hen.

Thank you for your service
Auteur: David Finkel
Nederlandstalig
Categorie: Non-fictie
Pagina's: 288
ISBN: 9789045213736
Uitgeverij Karaat
Verschenen: juni 2017