De auteur neemt de lezer mee naar de tijd voorafgaande aan WO II in Duitsland waar Wallis Warfield Simpson aangesproken wordt door Adolf Hitler met 'Ihre Königliche Hoheit'.
'Zo zou ze thuis nooit zijn aangesproken. Misschien ooit.'
Uit dat eerste hoofdstuk spreekt een heleboel ongenoegen van de hertogin van Windsor over hun, maar vooral over háár plaats in de wereld van koningen, koninginnen en bewindsvoerders.

De wisselende verhaallijnen die zich afspelen vanaf 1937 tot het heden, startend in april 2014 waar de lezer kennis maakt met Lang (kort voor Langford) Reilly en zijn werk als advocaat.
Je leert de hoofdpersonen Lang en zijn vrouw Gurt goed kennen tijdens het lezen; al snel zijn het personen van vlees en bloed.

Heerlijk om getrakteerd te worden op zoveel informatie over historische gebeurtenissen op verschillende plaatsen in de wereld, sommigen nog niet zo lang geleden. Argentinië, Groot-Brittannië, VS en Duitsland komen afwisselend voorbij gevlogen, helemaal passend binnen het verhaal. Zo leerde ik in dit boek over het bestaan van 'het priestergat' waar katholieke priesters ooit verborgen werden gehouden tijdens de jacobijnse tijd en de periode van Elizabeth in Engeland zodat ze niet vermoord zouden worden.
Wat me ook opviel was dat de auteur graag allerlei lekkernijen en bereidingen van gerechten met zijn lezers deelt, zoals op de Duitse manier forel roken: 'Eerst marineren in zout en dan roken boven een handvol notenhoutsnippers… De vis zou op donker brood worden geserveerd, met een saus van dille en mierikswortel en komkommersalade.'

Soms lees je iets waardoor je aan Roald Dahl moet denken, later noemt de auteur Daniel Silva, een collega-auteur.
Zelfs in het nawoord staat nog meer informatie ter aanvulling van het verhaal, ik voelde me hierdoor verwend.
Dit is een boek dat je blijft verrassen en tot de laatste bladzijde blijft het spannend. Het Nassau-geheim is het achtste boek in de Lang Reilly-serie, maar kan zonder problemen losstaand van de serie gelezen worden.
Van deze auteur wil ik zeker meer gaan lezen.