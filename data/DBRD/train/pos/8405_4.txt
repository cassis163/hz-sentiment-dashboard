Dagmar Valerie ken je misschien wel van haar positieve blog, waar ze laat zien dat ze altijd het positieve van het leven inziet. Dat is ook precies wat ze in ‘Liever met lef’ doet. Ze vertelt kort over haar eigen leven, waarbij ze haar diagnose van CVS en fibromyalgie benoemd. Dit heeft logischerwijs een behoorlijke impact op haar leven gehad. Waar anderen misschien in een donker hol blijven liggen, zag Dagmar het positieve in elke dag. Zo leeft ze nog steeds, waarbij ze natuurlijk benadrukt dat ze ook wel eens een dip heeft.

In ‘Liever met lef’ geeft ze tips hoe jij je dromen waar kunt maken en een positief leven kunt leiden. Daarnaast is het boek gevuld met inspirerende quotes en persoonlijke verhalen van Dagmar zelf. Tijdens het lezen van het ebook wist ik het al, hier moest ik aantekeningen bij maken. Dit heb ik dan ook gedaan toen ik het boek uit had. Dagmar schrijft inspirerend, maar ook herkenbaar.

Je vindt in ‘Liever met lef’ dan ook bruikbare tips en lijstjes waar je echt wat mee kunt. Zo heb ik bijvoorbeeld in mijn nieuwe bullet journal een pagina gemaakt waar ik ga opschrijven waar ik trots op ben. Zo kan ik, als ik me een keer niet zo lekker in m’n vel voel zitten, terugbladeren en me iets beter voelen over mezelf. Dit soort kleine tips (net zoals het dankbaarheidslijstje) maken je leven gelijk een stuk positiever, maar moet je wel zelf doen. Dat maakt ‘Liever met lef’ ook zo inspirerend, ik weet zeker dat, als je het uit hebt, je zin hebt om aan je dromen te gaan werken.

‘Liever met lef’ van Dagmar Valerie is een inspirerend boek waarbij je gelijk actie in je eigen leven wilt ondernemen en hard wilt werken om jouw dromen uit te laten komen.