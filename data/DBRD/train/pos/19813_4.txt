Het boek Maannachten van Marja Visser is, zoals de voorkant van het boek al verklapt, een historische roman over het leven van Josephine met kunstschilder J.B. Jongkind. Het boek begint met de voor Jongkind zo typerende schilderijen waarop zijn maannachten worden afgebeeld. Josephine Fesser, kunstliefhebber en bewonderaar van zijn werk, ontmoet hem in een galerie in Parijs en koopt een van zijn werken. Op dat moment is Johan Jongkind nog niet echt een bekende en succesvolle schilder.

Johan en Josephine leren elkaar beter kennen na de aanschaf van het schilderij, wat resulteert in een hechte vriendschap. Aangezien Johan financieel problemen heeft en zich geen vast verblijfplaats kan permitteren trekt hij bij Josephine in. Dit vormt het begin van een gedeeld leven waarin werk, vriendschap en liefde zich vermengen.

Maannachten is een boeiend boek over een schilder waar ik persoonlijk nog maar weinig vanaf wist. Marja Visser heeft veel onderzoek gedaan naar de geschiedenis en levensstijl van beide hoofdpersonen en de, zeker in die tijd, uitzonderlijke gezinssituatie van Josephine en dat merk je tijdens het lezen van dit boek. Je krijgt een duidelijk beeld van de tijdsgeest waarin Jongkind en Josephine leefden en wat er speelde in sociaal culturele kringen.

Maannachten leest gemakkelijk en is een absolute aanrader voor een dag zonder plannen want als je eenmaal begonnen bent lees je het liefst in een keer door. Het feit dat we voor de Hebban leesclub nog vragen zouden krijgen over het boek in een later stadium is voor mij persoonlijk de enige reden geweest om niet direct door te lezen zodat het verhaal nog fris in mijn hoofd zou blijven zitten.