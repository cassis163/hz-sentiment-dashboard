Cathy Halmans is een pseudoniem. Ik kan er helaas niet achterkomen wie het is.
Het boek gaat voornamelijk over Laura en Simon. Laura valt op door haar rare petje en Simon omdat hij sjouwt met een onhandig pakket. Twee jonge mensen die op een late vrijdagavond voor kerst dezelfde trein naar huis nemen. Op dat moment weten ze niet dat ze beginnen aan een reis die hun leven zal veranderen. Laura Klein Olberdink is net kwaad weggelopen bij haar afspraakje na een volkomen mislukt avondje uit. En ze had het al zo moeilijk met haar leeftijd, overheersende moeder, bazige zuster, dominante vriendin, verkeerd gekozen vriendjes en werk dat haar maar matig bevalt. Simon van Brakel heeft net voor het laatst afscheid genomen van zijn collega's. Begin dertig: baan kwijt, een vriendin die hem in de steek heeft gelaten en hem zijn huis heeft afgetroggeld. Anderen verbazen zich erover dat hij zo laconiek blijft onder al die tegenslagen, maar dat komt doordat hij zich na die verschrikkelijke gebeurtenis in zijn jeugd heeft voorgenomen zich nergens meer boos over te maken. Tijdens een reis met hindernissen komen Laura en Simon erachter dat ze lotgenoten zijn. Ze vertellen elkaar hun geheimen als ze noodgedwongen een nacht en een dag samen doorbrengen. Dan maakt een dramatische gebeurtenis een abrupt einde aan die vertrouwelijkheid. Opeens staan ze er weer alleen voor en moeten ze keuzes maken, keuzes die niet alleen belangrijk zijn voor henzelf maar ook voor de ander.
Mocht je denken waarom leest ze nu pas een kerstverhaal? Ik heb er heel lang op moeten wachten bij de bieb. De cover is heel kerstig en hoort perfect bij de titel. Het is een heerlijke feelgood roman. Ik houd niet zo van dat zoetsappige, maar dat was dit verhaal helemaal niet. Het leest heerlijk weg! Ik geef het 4 sterren!