In dit boek komen veel themas aan bod. Politiek en wetenschap worden handig gecombineerd door Dan Brown, maar hij weet er ook een vleugje liefde en ethiek aan toe te voegen. Zo kom je tijdens het lezen te weten wat de motivaties zijn van het Delta team en hun baas en vraag je je af of wat zij doen wel zo fout is. De liefde komt tot uiting bij Michael Tolland en Rachel Sexton, die door het avontuur heen steeds meer naar elkaar toegroeien.
Tijdens het verhaal volgt de lezer altijd een andere persoon. Zo spring je makkelijk van de ene naar de andere verhaallijn en zie je gebeurtenissen door verschillende ogen.
Wat me erg beviel in dit boek was dat Dan Brown de vele wetenschappelijke termen goed uitlegde zodat de lezer toch het verhaal helemaal kon volgen. Vorming van chrondulen bij metamorfose van gesteente onder hoge druk, het ontstaan van draaikolken in zee door warmwater plekken, lichtgevend plankton,  het zijn maar enkele fenomenen die ik door het lezen van dit boek volledig begrijp.
Brown maakt zijn personages ook zeer herkenbaar. Een voorbeeld hiervan is Michael Tolland, een charmante, slimme en bekende tv-figuur, die voor vele vrouwen de ideale man zou zijn.
Elke hoofdstuk eindigt met een cliffhanger, wat het zeer moeilijk maakt om het boek niet in één ruk uit te lezen.
De reden waarom Dan Brown dit boek heeft geschreven kan zijn dat hij wil aantonen dat er in de politieke wereld veel meer gebeurt dan we weten. Achter de schermen worden mensen bedreigd, complotten gesmeed, illegale investeringen worden verdoezeld, ... Of wil Brown de lezer laten zien dat wetenschap ook boeiend kan zijn? Meestal associeert men wetenschap met oude, kale mannen in een witte labojas, maar Browns personages verbreken dit cliché volledig en geven een nieuwe definitie aan het woord wetenschapper.
Wat ik geleerd heb uit het boek is dat een kleine twijfel de grootste zekerheid kan omverwerpen. Volgens mij is dit ook een boodschap die Brown zijn lezers wil meegeven: wees altijd kritisch en ga op je gevoel af.
De Delta deceptie is voor mij een van de beste boeken die ik ooit heb gelezen. Ik werd in het verhaal gezogen van begin tot einde. De vlotte manier van schrijven, de spannende verhaallijn, alles maakt dit boek een topper. Misschien heeft de Brown-microbe ook mij te pakken!