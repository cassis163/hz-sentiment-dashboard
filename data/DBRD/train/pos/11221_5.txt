Matt Ayens blijft volhouden onschuldig te zijn, maar zit ondertussen wel in death row. Hij is veroordeeld voor het ontvoeren, gevangen houden en verkrachten van vijf vrouwen. Een van de vrouwen, Vicky Moore, wist te ontsnappen en wees Matt aan als de schuldige. Mckenzie Walker komt voor haar werk, het Dog Rescue Prison Program, in de gevangenis toevallig Matt tegen. Hij zegt tegen haar dat ie onschuldig is. Mckenzie beluit hem een brief te sturen en zo begint hun contact. Een half jaar later zijn ze tot afschuw van Mckenzies omgeving getrouwd. Ze maakt plannen om Matt te helpen ontsnappen en er samen vandoor te gaan. Is Matt wel onschuldig en waarom zet Mckenzie alles op het spel voor hem?

Veel aantekeningen heb ik niet gemaakt, daar was het te spannend voor. Het boek begint met de brieven die Mckenzie en Matt elkaar gestuurd hebben. Zo leer je ze als lezer ook meteen kennen. Het verhaal is verdeeld in korte hoofdstukken met wisselende hoofdpersonen. Dit staat aangegeven met een naam aan het begin van het hoofdstuk. Voornamelijk Mckenzie en Rosie (een van de vijf ontvoerde vrouwen). Omdat je wisselt tussen de twee verhaallijnen blijft het spannend. Er gebeurt vanalles, maar veel blijft er onduidelijk daarom blijf je maar lezen. Verbazend heb ik de laatste pagina's richting ontknoping gelezen. Dat had ik niet aan zien komen. Dat je uiteindelijk antwoord krijgt op alle vragen vind ik zelf altijd erg fijn. Vanaf hoofdstuk 1 zat ik in het verhaal en heb ik allerlei scenario's bedacht. Maar achteraf blijkt pas hoe anders het allemaal zit. *****