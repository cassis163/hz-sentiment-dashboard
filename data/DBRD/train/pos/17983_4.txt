Recensie komt van mijn blog hillybillybeauty.nl

Geschiedenis was altijd één van mijn favoriete vakken op de middelbare school. Ik had dan ook elk jaar een leerkracht die fantastisch kon vertellen. Een historische roman is dan ook zeker aan mij besteed. Als zo’n roman dan ook nog heel beeldend geschreven is ben ik tijdens het lezen even niet bereikbaar.
Achterflap
“Engeland, 1013. Een plunderend Vikingleger loopt het land onder de voet. Samen met de koninklijke familie vlucht Dagna, een jonge edelvrouw, naar Normandië. Daar zal ze echter nooit aankomen. Jaren later spoelt ze aan op een zandstrand. Waar is ze? Wat is er met haar gebeurd? Een verhaal vol spanning, romantiek en historie in de sfeer van Tristan en Isolde.”
Het verhaal wordt verteld door Dagna. Een moedige en strijdlustige edelvrouw met een sterk karakter. Het personage wordt ook gedurende het boek zeer goed beschreven qua gevoelens en gedachten dat je je ook in het verhaal meegezogen voelt worden.
Langzaamaan begint Dagna te herinneren wat er in de afgelopen vijf jaar is gebeurd. Op het strand waar ze aanspoelde ontmoet ze Enar, die ze met gevaar voor eigen leven redt. Haar herinneringen doen haar besluiten naar Engeland te gaan, naar het hof waar ze vandaan komt. Enar zal haar vergezellen in haar reis. Aan het hof komen er steeds meer herinneringen boven. Ze vindt oude vriendschappen terug, maar ook vijanden en bondgenoten. Intriges en mysterieuze familiebanden maken het verhaal des te spannender!
Wat ‘Wat niemand weten mocht’ voor mij extra bijzonder maakt is dat er echte geschiedenis feiten verweven zijn in het verhaal. Sommige personages hebben ook daadwerkelijk bestaan en worden achterin het boek vermeld met alle informatie. De setting van het verhaal voelt zeer realistisch. De beschrijvingen van de omgeving, de kleding, het kasteel zijn zo in detail dat het verhaal tot leven komt. Naast de romantische historische kant van het verhaal zit er ook zeker de nodige spanning in. Dagna gaat elke uitdaging aan om op alle vragen antwoord te krijgen.
“‘Wat niemand weten mocht’ neemt je mee naar een geschiedenisles met een vleugje fictie. Een reis door de tijd om heerlijk bij weg te dromen.”