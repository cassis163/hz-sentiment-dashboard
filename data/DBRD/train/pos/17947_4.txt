Samenvatting
De aarde heeft veel mensen en krijgt wellicht in de toekomst te maken met voedselschaarste of natuurrampen. Men wil op Mars een start maken om een nieuwe nederzetting van mensen mogelijk te maken. Leven op Mars moet gestalte krijgen. Vier astronauten reizen af naar Mars om daar als eerste mens voet aan de grond te zetten en voorbereidingen te treffen voor deze nieuwe kolonie van de mensheid. Er wordt op de televisie volop aandacht aan geschonken door het programma De Rode Magneet. Er zijn voorstanders en tegenstanders. Tijdens de missie gaan er dingen mis waardoor het leven van de astronauten op het spel komt te staan.

Leeservaring
Het boek leest als een raket (om in ruimtevaartthermen te spreken). Een prettige vlotte schrijfstijl voert je mee in een mix van thriller en science fiction. Het lettertype en de korte hoofdstukken dragen zeker bij een “gaan als een raket ervaring”.
De personages zijn zeer betrokken bij het ruimtevaartproject. Hun karakter en gedrevenheid zijn goed uitgewerkt. Ook het emotionele aspect van de hoofdpersonen is beschreven. Je raakt als lezer echt betrokken bij de ervaringen en emoties van de personages.
Goed te merken is dat de auteur weet waar ze over schrijft. Het verhaal komt hierdoor zeer realistisch over. Je krijgt echt het gevoel dat de Marsmissie in de toekomst best eens mogelijk kan worden. Een origineel onderwerp voor een psychologische thriller. Een ware pageturner.