Van (T.) Jefferson Parker zijn al een aantal boeken in het Nederlands verschenen. Voor een volledig overzicht: kijk op de site of op de site van De Boekenplank. Ook deze titel is gelukkig al vertaald, want zo kunnen des te meer mensen kennis nemen van het intelligente plot en het prachtige beheerste taalgebruik van Jefferson Parker.

Tom McMichael is niet blij als hij de moord op Pete Braga op moet lossen, omdat er eigenlijk nog min of meer een vete leeft tussen beide families. Pete Braga zou Toms grootvader hebben gedood en Toms vader zou Petes zoon invalide hebben geslagen Tom echter werd verliefd op Petes kleindochter Patricia en hoewel de relatie uiteindelijk niet bleek te werken, is er toch een bijzondere aantrekkingskracht tussen hen beiden. Een aantrekkingskracht die ook in het heden van het verhaal een grote rol speelt. Eerst en enige verdachte van de brute moord op Pete is zijn verpleegster, knappe en intelligente Sally. Zij was de enige aanwezige op de avond dat Pete met ingeslagen schedel wordt gevonden, en al snel blijkt dat zij toch wel erg veel mooie cadeautjes van de oude man heeft gekregen. Als bij haar thuis dan nog eens wat missende dure sieraden van Petes overleden vrouw worden gevonden, is het voor veel mensen overduidelijk. Zo niet voor Tom. Aangetrokken door de schoonheid maar zeker ook door de intelligentie en eerlijkheid van Sally kijkt hij verder dan zn neus lang is.

Pete was zogenaamd alleen een succesvolle autodealer, maar er speelde meer iemand die tachtig is geworden, heeft vijanden én vrienden gemaakt in de loop van zijn leven. De nog levende familie van Pete is niet erg in hem geïnteresseerd, alleen zijn kleindochter, Patricia.
Tom McMichael is de spreekwoordelijke gescheiden rechercheur die tracht zo goed mogelijk zijn werk te doen, daarbij vaak gehinderd door schuldgevoelens omdat hij zijn huwelijk naar de vaantjes heeft geholpen en omdat hij zijn zoontje te weinig ziet. Toch blijkt in dit verhaal dat hij nog een gewone man is, met de capaciteit om opnieuw verliefd te worden. Dat liefde niet blind maakt is een trekje dat hem uiteraard siert.

Dit verhaal zit stevig in elkaar en de lezer krijgt alle kansen zich met de hoofdpersoon te identificeren of in elk geval mee te leven. Alle losse eindjes worden netjes afgewerkt en de draai aan het eind komt gelukkig niet al te onverwacht uit de lucht vallen.
Kille achtervolging (Cold Pursuit) is een eerlijk boek voor mensen die van gewoon gedegen speurwerk houden.