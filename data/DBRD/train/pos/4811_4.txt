melk en honing is een
verzameling gedichten over
liefde
verlies
trauma
misbruik
helen
en vrouwelijkheid

Zo staat achter op het boek. Op een bijzonder poëtische wijze brengt de auteur deze onderwerpen aan het licht. Openlijk, eerlijk, rauw en hartverscheurend.
Dit verhaal laat je gedachten op een heel andere manier de woorden en zinnen verwerken dan in een boek dat uit hoofdstukken, volledig correcte zinnen en een doorlopend verhaal bestaat. De poëtische vormen zijn goed uitgewerkt, redelijk simpel om te lezen en iedereen kan er een andere betekenis achter zoeken en vinden.

Ook de illustraties die op elke twee pagina’s gebonden zijn aan een woord of een dubbele betekenis in de tekst zijn het benoemen waard. De auteur heeft deze ook zelf getekend wat blijkt dat ze op meerdere fronten creatief is. Een mooi extraatje: de illustraties kon je de bladzijde ervoor al zien doorschemeren. Zo overlapten sommige tekeningen elkaar wat soms een bijzonder effect gaf. Of als je de bladzijde omslaat, zie je de illustratie in spiegelbeeld, onder een ander stuk tekst, wat het soms in een heel ander daglicht stelt. Geen idee of dit bewust gedaan is, maar ik vond het zeker van meerwaarde voor de beleving van de teksten

Erg bijzonder om op deze manier over dit soort onderwerpen te lezen. Het vertelt niet een afgerond verhaal, maar is meer een aanprijzing, een steuntje in de rug, een stap in de goede richting of juist eentje terug. Het zet je aan het denken over bepaalde onderwerpen, maar zijn ook weer niet té filosofisch. Het is wel altijd maar de vraag of je het gedicht op de juiste manier interpreteert, maar zoals in dit boek staat:

je moet op een gegeven moment
stoppen met het zoeken naar het waarom
je moet het met rust laten

Sommige zinnen of teksten kun je in een andere context geplaatst of gelezen, maar dat is misschien ook wel het mooie aan zo een boek. Het ligt er ook maar net aan op wat voor punt je in je leven begeeft of wat je net hebt meegemaakt. Ik denk dat dit een boek is dat je op meerdere punten in je leven kunt lezen en er elke keer een andere boodschap of een andere gedachte uithaalt.