'Fatale kus’ van Allison Brennan is het vervolg op ‘Tot de dood ons scheidt‘, wat over Lucy Kincaid gaat. Je hoeft deze niet per se gelezen hebben wil je ‘Fatale kus’ helemaal begrijpen, dat vind ik zelf altijd prettig.

Net als het vorige boek wordt in ‘Fatale kus’ een spannend verhaal afgewisseld met sexy steamy scenes en een flinke dosis romantiek. Ik hou ervan, want dat maakt het boek net wat boeiender. Je leert Lucy en Sean nog beter kennen en de personages komen wat mij betreft in dit boek beter tot zijn recht.

Lucy gaat door diepe dalen in ‘Fatale kus’, maar je weet toch dat het wel goed gaat komen, op welke manier dan ook. Dat is een fijn gevoel. Het verhaal is niet heel erg spannend, het is zeker geen thriller waarbij je op het puntje van je stoel zit. Dat hoeft ook niet. Het is boeiend genoeg om door te willen lezen, want Allison Brennan zet je een paar keer flink op het verkeerde been.

Maar dan het laatste stuk van het boek! Dat vond ik toch wel even heel spannend en las ik dan ook in één ruk uit. Allison Brennan geeft een wending aan het verhaal die niet alleen heel spannend is, maar zeker ook interessant en goed uitgewerkt. Door dat einde werd het van een drie-sterren boek ineens een vier-sterren boek. Geweldig!

Verwacht van ‘Fatale kus’ geen thriller waarbij je op het puntje van je stoel zit. Het is een combinatie van een flinke dosis romantiek en een intrigerend verhaal, waarbij het laatste stuk je duidelijk goed in spanning zal houden. Alllison Brennan heeft het weer geweldig uitgewerkt.