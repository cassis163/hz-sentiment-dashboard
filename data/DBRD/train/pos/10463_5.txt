Direct valt de omslag van Made in India op, een olifant omringd met pepers, in goed contrasterende kleuren, als de veelkleurige verpakking van een grote zak rijst zoals je die in oosterse winkels wel ziet. Ook het boek zelf is erg mooi vormgegeven met veel foto’s. Meera Sodha vertelt het verhaal van haar familie in recepten. Haar grootvader vertrok uit India naar Kenia. Daar werd de familie na een tijd gedwongen te vertrekken en zij belandden toen in Engeland. De Indiase keuken krijgt hier een vleugje mee van Afrika en van Europa.

Het boek heeft een traditionele opbouw (voorgerechten, groenten, vlees, vis) maar heeft ook een handige alternatieve indeling, met o.a. snelle gerechten voor erbij, lunchpakketjes, veganistisch, koken met kinderen, feestgerechten. Hiervoor moet je wel bladeren. In het laatste deel van het boek worden ook basisrecepten gegeven voor het zelf maken van panir, naan, kruidenmengsels voor chai, chutneys. Ook wordt hier nog extra uitleg gegeven over typisch Indiase ingrediënten. Met foto’s van een handvol kaneel, kardemon, tamarinde, of alle varianten linzen in een kommetje is dat een handige gids voor de boodschappen. De recepten beschrijven stap voor stap wat je moet doen. De ene keer wordt geadviseerd er een rijst bij te serveren of een ander gerecht uit het boek; in andere gevallen mag je het zelf bedenken.

Bloemkoolcurry met cashewnoten, doperwten en kokos (phool kobi anna mattar nu shaak)
Voor 4 personen

4 cm gemberwortel, geschild en grofgehakt
4 tenen knoflook grofgehakt
zout
1 verse groene chilipeper, grofgehakt (verwijder voor minder scherpte de zaadlijsten)
4 eetl. raapzaadolie
2 grote uien, fijngesneden
1 eetl tomatenpuree
1½ theelepel gemalen korianderzaad
1¼ theelepel gemalen komijnzaad
½ theelepel chilipoeder
1 grote bloemkool (ca 600 gram) in kleine roosjes
4 dl kokosmelk
100 g ongezouten cashewnoten
150 g verse of diepvriesdoperwten
½ theelepel garam masala
Een bosje verse koriander
Een partje citroen

Wrijf de gember, knoflook en groene chilipeper met een snuf zout in de vijzel met een stamper tot een puree. Zet opzij.
Doe 3 eetlepels olie in een sauteerpan met deksel en zet op half hoog vuur. Doe als de olie heet is de uien erin. Fruit ze in 10-12 minuten goudbruin, voeg de gemberpuree toe en roerbak 3-4 minuten. Voeg nu de tomatenpuree, gemalen korianer komijn, chilipoeder en 1 ¼ theelepel zout toe en roer alles door elkaar.
Doe de bloemkoolroosjes in de pan en schep ze om tot ze met specerijen zijn bedekt. Roer de kokosmelk erdoor. Breng aan de kook, draai het vuur laag, zet het deksel op de pan en laat de curry 10-12 minuten sudderen.
Verhit intussen 1 eetlepel olie in een kleine koekenpan op halfhoog vuur. Bak als de olie heet is de cashewnoten 1 minuut aan elke kant en laat ze op een bord afkoelen.
Voeg als de bloemkool gaar is de doperwten en de garam masala toe, roer en laat nog  4-5 minuten sudderen. Proef of de smaak goed is, bestrooi de curry met cashewnoten, korianderblad en voeg vlak voor het opdienen een kneepje citroensap toe.
Geef er een schaal gloeiendhete basmatirijst bij.

Halverwege het koken wist ik het: ik heb nog nooit eerder zo’n lekkere en goed gelukte  curry gemaakt! Het koken ging prima. De instructies zijn helder, je wordt er stap voor stap doorheen geleid. Alleen aan het eind vroeg ik me ineens af: “Garam masala, dat was toch…?” En stond ik ineens als een razende te bladeren naar de pagina met “mijn moeders garam masalamix” om de benodigde specerijen in mespuntjeshoeveelheden te mixen.
Dit recept komt uit de alternatieve indeling “doordeweekse maaltijden” en is daarvoor alleen geschikt als je het al een paar keer hebt gemaakt. Bovendien duurt het garen van de bloemkool in de kokossaus best lang.

Er staan nog meer recepten in die ik graag een keer maak, zoals de Bombayeieren, de samosa’s met biet en feta en curry met 100 tenen knoflook. Wie niet van knoflook houdt kan dit boek overslaan!
Het kookboek is een uitstekende introductie in de Indiase keuken, er zit volop variatie in. De familieverhalen maken er ook een leuk leesboek van.