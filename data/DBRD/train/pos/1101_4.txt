Jack Heath werd geboren in 1986 en publiceerde als tiener al zijn eerste boek. Hij heeft inmiddels meer dan veertien boeken voor jonge mensen op zijn naam staan en won diverse prijzen. Hij woont in Canberra met zijn vrouw, hun zoon en hun hond.

300 Minuten: een boek met 10 keer 30 minuten spanning in 30 minuten leestijd…
10 verhalen en 10 gevaarlijke situaties. 10 stoere helden. En maar 30 minuten om te ontsnappen…
Verhalen voor kinderen van 10-12 jaar.

Bij elk hoofdstuk van 300 minuten staat aan de zijkant de leestijd aangegeven, beginnend bij 30 minuten om dan af te tellen, dit gebaseerd op de gemiddelde leessnelheid. Bovenaan elk hoofstuk staat een soort gevarendriehoek afgebeeld met een afbeelding passend bij het onderwerp van het hoofdstuk.

De hoofdpersonages bestaan allemaal uit jonge kinderen, personages waar de jonge lezers zich in kunnen verplaatsen. De personages komen in een beangstigende situatie terecht, een situatie waarvan ontsnappen onmogelijk lijkt. De verhalen staan van begin tot eind bol van de spanning en het is moeilijk om te stoppen na één verhaal, het verlangen om door te blijven lezen is groot. Gebaseerd op de gemiddelde leessnelheid van de doelgroep zal de leestijd inderdaad uitkomen op 30 minuten per verhaal, een vergevorderde lezer heeft maar de helft van de leestijd nodig.

“Het vliegtuig helde opzij. Uit de nog werkende motor kwam een akelig ratelend geluid. De vleugels schudden als een wasmachine die niet waterpas staat, en het vliegtuig dook omlaag.”

De auteur heeft een mooie beeldende schrijfstijl en een vlotte verteltrant. De beeldende schrijfstijl geeft een realistische weergave en de fantasie van de lezer wordt hiermee tot het uiterste geprikkeld. Het ene verhaal is spannender dan het andere, en er zijn situaties waarbij het hart in de keel zit van spanning. Heath maakt goed gebruik van zijn verbeeldingsvermogen door dingen te verzinnen die mogelijk als toekomstbeeld kan worden gezien, en laat met 300 minuten zien zich goed te kunnen inleven in de werking van de fantasie van de doelgroep.

“Hij kon nauwelijks slikken omdat zijn keel zo dik was. Het virus deed zijn dodelijke werk. Veel tijd had hij niet meer.”

300 minuten is een verhalenbundel met tien toegankelijke spannende verhalen die de kinderen regelmatig op het randje van hun bed zal laten zitten.