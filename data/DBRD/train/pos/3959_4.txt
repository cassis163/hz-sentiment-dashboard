Het eerste boek van zeven stuks in de Frieda Klein-serie van Nicci French en meteen een ijzersterk exemplaar zoals van het auteursechtpaar verwacht mag worden.

Als Frieda Klein, een psychotherapeute, Alan Dekker in therapeutische behandeling krijgt, wordt zij tegen wil en dank betrokken bij de verontrustende verdwijningszaak van de vijfjarige Matthew. Alan droomt over het krijgen van een zoontje met rood haar en sproetjes. Als Matthew verdwijnt, blijkt dat hij wel heel erg veel overeenkomsten met het jongetje uit de dromen van Alan. Lukt het de politie om Matthew, met behulp van Frieda, nog levend terug te vinden? En is nou wel of geen link met een verdwijningszaak van de vijfjarige Joanna zo’n twintig jaar geleden?

Het e-boek is opgebouwd vanuit steeds wisselende perspectieven waardoor het plot blijft intrigeren en geen enkel moment gaat vervelen. De personages zijn mooi uitgediept; het teruggetrokken, haast autistische karakter van Frieda die, als gevolg van haar slapeloosheid, ’s nachts buiten ronddwaalt door het doolhof aan straten in Londen. Haar soms wat eigenaardige manier van doen, maakt haar een interessante persoonlijkheid waar je meer van wil weten, omdat zij juist niet veel van zichzelf blootgeeft. Ook de labiele, haast kinderlijke aard van Alan in spiegelende verhouding tot dat van zijn echtgenote Carrie, die op haar beurt sterk en moederlijk geeft wat hij nodig heeft. De frustratie van de politiemensen die het maar niet lukt om de verdwijningen op te lossen, de hysterische en egoïstische schoonzus van Frieda, verlaten door haar steeds weer overspelige echtgenoot, en haar dwarse puberdochter Chloé, Frieda’s nichtje, die duidelijk psychisch te lijden heeft onder het egocentrische gedrag van haar ouders en haar toevlucht zoekt bij Frieda. Ook details als de omgeving van het koude en donkere Londen en de beschrijving van de interieurs van de huizen in het verhaal zijn helder en beeldvormend geschreven zonder dat je als lezer steeds een overkill aan informatie te verhapstukken krijgt.

Psychosociale thema’s als alcoholmisbruik, automutilatie, borderline en Stockholmsyndroom maken het plot extra boeiend en levendig.
Wanneer het slot mij dan ook nog verrast, is het boek wat mij betreft een echte aanrader!

Nicci French is het pseudoniem voor het auteursechtpaar Nicci Gerrard (1958) en Sean French (1959). Ze schrijven altijd alleen; Gerrard in haar studeerkamer en French in zijn schuurtje in de tuin.
Gerrard studeerde Engelse literatuur, gaf les, had een tijdschrift voor vrouwen en was freelance journaliste. Hoewel beide Engelse literatuur studeerden aan de Universiteit van Oxford, leerden ze elkaar pas kennen toen zij allebei werkten voor de New Statesman en trouwden in 1990. Samen kregen ze nog 2 kinderen. Gerrard had al 2 kinderen uit haar eerdere huwelijk.

De Frieda Klein-serie bestaat uit 8 delen waarvan de hierna volgende titels:
• Blauwe maandag
• Dinsdag is voorbij
• Wachten op woensdag
• Donderdagskinderen
• Denken aan vrijdag
• Als het zaterdag wordt
• Zondagochtend breekt aan
• De dag van de doden

Andere boeken van Nicci French zijn Bezeten van mij, Tot het voorbij is, Wat te doen als iemand sterft en nog vele anderen. Samen met auteur Camilla Läckberg schreven ze De vrienden van Matty & andere spannende verhalen.
http://www.niccifrench.nl/boeken/frieda-klein/