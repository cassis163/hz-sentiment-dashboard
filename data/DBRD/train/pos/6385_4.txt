‘Falco en de gestolen Stympha’s’ is het debuut van de Nederlandse Nienke Pool. Vooraleer het boek op de wereld losgelaten werd, zagen al heel wat van Nienkes kortverhalen het licht, ze is dus niet bepaald onervaren als schrijfster. Het boek wordt omschreven als fantasy voor kinderen en YA. Dat neemt niet weg dat ook volwassenen van het boek zullen smullen.

We maken kennis met de natie Concordia die na een verschrikkelijke gebeurtenis in het verleden, de zogeheten Melt Down, in vijf gebieden is versnipperd. De Alkeiden trekken door het land en gaan op zoek naar bezit en grondstoffen die ze nodig hebben voor de heropbouw van hun eigen regio (water, paarden, olie, …). Wanneer ze in de streek van Falco aankomen en tegenover het Vogelvolk komen te staan, stelen ze de Stympha’s, de gevogelde vrienden van het volk die echter bijzonder gewelddadig tegenover vijanden kunnen zijn.

Vanzelfsprekend gaat Falco samen met zijn beste vriend Tycho, en met de steun van heel wat andere vrienden op zoek naar de gestolen vogels. Hij maakt kennis met mensen van de meest uiteenlopende pluimage, waaronder een soort van engelen die Falco willen helpen, prinsen en prinsessen uit de verschillende gebieden. En wat is dat toch met die Vogelheks en die president die steeds gemener lijkt te worden ?

‘Falco en de gestolen Stympha’s’ is een verhaal over vriendschap en loyaliteit, over manipulatie en machtsdrang. Een boek met een bijzonder originele insteek en een ontzettend goed plot. Behoorlijk indrukwekkend hoe Nienke Pool niet alleen een goed verhaal heeft weten te verzinnen, maar tegelijkertijd ook een fictieve wereld uit de grond wist te stampen. Een wereld die bovendien te veel gelijkenissen met de realiteit vertoont om nog van toeval te kunnen spreken.

Jammer dat het boek ontsierd wordt door de nodige slordigheden qua taal en spelling (op naar die tweede druk dus !). Afgezien daarvan kunnen we zeggen dat Nienke Pool een dijk van een debuut heeft afgeleverd, lezenswaardig voor jong en oud.