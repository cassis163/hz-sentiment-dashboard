Bevroren vlammen is met afstand het beste deel van de Oxentrilogie. Fans die ervan balen dat het verhaal nu afgelopen is, kunnen gerust zijn: auteur Jens Henrik Jensen werkt aan een vierde boek met Niels Oxen. De titel is nog onbekend of geheim. Het verhaal staat los van de Danehoftrilogie, wel wordt het een reünie met Margrethe Franck en Axel Mossman én we gaan 'echt' kennismaken met Oxens zoon Magnus. Er is meer te melden: de Oxentrilogie wordt verfilmd! De bron van al dit goede nieuws is de website van de auteur, jenshenrikjensen.dk. (Tip: in het Deens wordt meer informatie aangeboden dan in de Duitse en Engelse vertaling.)
Niels Oxen hebben we in delen 1 en 2, respectievelijk De hondenmoorden en De schaduwmannen leren kennen als een man die het zowel met zichzelf als in de omgang met andere mensen moeilijk heeft. Hij is een oorlogsveteraan die de hoogst haalbare militaire onderscheiding opgespeld heeft gekregen, hij lijdt aan PTSS en hij gaat niets en niemand uit de weg. Het geheimzinnige Danehofnetwerk is niet alleen zíjn grote vijand, maar ook die van Margrethe Franck en Axel Mossman.
Stand van zaken bij de start van deel 3 is, dat Franck en Mossman op een zijspoor zijn gerangeerd en dat Oxen zich op een Zweeds eiland bevindt alwaar hij is aangespoeld. Niets tegen Danehof ondernemen is voor Oxen geen optie. Immers, als Danehof ontdekt dat hij nog leeft, zal zijn leven snel voorbij zijn. Als de politie ontdekt dat hij nog leeft, zal hij als moordverdachte achter de tralies belanden. Passend bij zijn karakter besluit Oxen dat de aanval de beste verdediging is. Het spreekt vanzelf dat hij daarbij de hulp van Franck en Mossman inroept, want die willen ook hun leven weer zelf in de hand krijgen. Slaagt het drietal erin de leden van Danehof op te sporen en het netwerk uit te schakelen?
Jens Henrik Jensen stijgt in Bevroren vlammen boven zichzelf uit, vergeleken met de eerste twee delen, die de potentie van de auteur toonden, maar niet helemaal bevredigden. Ook aan de vertaling – door Corry van Bree – en redactie is duidelijk meer aandacht besteed, al is de tekst niet foutloos. (Je kruit droog houden, bijvoorbeeld, doe je met een T.)
Jensen maakt een spannende vertelling van dit ‘slot’ van de trilogie, gestructureerd en gestroomlijnd, de lezer pushend, uitdagend, om door te lezen. Bevroren vlammen is hard, meedogenloos, verrassend en getuigt van intelligentie. Dat de auteur tussen de vele ontwikkelingen door als het ware geruisloos samenvat hoe de kwesties rond Niels Oxen en Danehof precies in elkaar steken, is erg prettig, vooral wanneer de minder overzichtelijke en complexere delen 1 en 2 al enigszins in het geheugen van de lezer weggezakt zijn.
Denemarken heeft er een thrillerauteur bij die zich met de besten kan meten!