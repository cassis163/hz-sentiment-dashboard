De geestenjager beschermt dorpen en boerderijen tegen de wezens van het duister. Thomas is de zevende zoon van een zevende zoon en gaat op zijn dertiende in de leer bij de geestenjager. Hij heeft immers de ‘gave van zeven keer zeven’ en ziet dingen die anderen niet zien, dingen die niet in de wereld thuishoren. Maar die gave kan soms ook een vloek zijn… Een keuze heeft hij echter niet, want Thomas is bijzonder. Hij is niet alleen zeven maal zeven, hij is ook de zoon van zijn moeder én de laatste leerling.
Wanneer de geestenjager alleen op missie moet en Thomas achterblijft wordt zijn kunnen sterk op de proef gesteld. Zeker wanneer de Oude Moeder Malden ontsnapt uit haar put die diende als gevangenis en de heksen van het dorp kinderen beginnen ontvoeren.
Thomas kan niet de andere kant opkijken en bindt de strijd aan. Maar is hij als leerling wel een partij voor de heksen? Heeft hij al voldoende kennis? En zal de geestenjager op tijd terug zijn om Thomas bij te staan in zijn eerste echte ontmoeting met het kwaad?
Eén ding staat vast: de winters worden langer en het duister sterker…

Het boek ‘De zevende zoon’ staat bij uitgeverij De Fontein gecatalogeerd onder de kinder- en jeugdboeken. Toch komen er een aantal scènes voor in het boek die best spannend en gruwelijk zijn, zeker voor jongere lezers. Maar dus ook een volwassen man met een jeugdig hart zoals ik kan met volle teugen genieten van de avonturen van de geestenjager. Het is spanning en lekker griezelen ten top.

Het verhaal leest vlot, is makkelijk te volgen en kent niet al te veel personages. Voor mij was het geen probleem, ik ben er aan gewend, maar voor sommige jonge lezers zijn de hoofdstukken misschien net wat te lang.

De auteur, Joseph Delaney, heeft niet ver moeten zoeken naar ideeën voor zijn boek. Als kind leefde hij in een huis in Preston waar hij steeds dezelfde terugkerende nachtmerrie had: hij zat bij zijn moeder in de woonkamer wanneer plots heel het huis doordrenkt werd van de koude en er een schaduw vanuit de kelder naar boven kroop en hem meesleurde naar de duisternis. Het echt angstaanjagende feit was echter niet de droom op zich, maar wel dat ook zijn broers allemaal steeds deze zelfde terugkerende nachtmerrie hadden. Voor Joseph was het duidelijk, hij woonde in een spookhuis.

De geestenjager-serie bestaat inmiddels al uit dertien boeken. ‘De zevende zoon’ bestaat uit de eerste twee delen van de serie, ‘De Laatste Leerling’ en ‘De Vloek’. Maar ik waarschuw je, lees ze en je bent er aan verslingerd!