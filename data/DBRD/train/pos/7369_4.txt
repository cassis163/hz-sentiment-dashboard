Als ik ridders van de ronde keukentafel als kind gelezen had, dan was het ongetwijfeld mijn favoriete boek in de hele wereld geweest. Dat is het nu ook, een soort van, maar omdat ik het op iets latere leeftijd heb ontdekt, moeten we nog maar zien of het ook over zoveel jaar nog in mijn herinneringen gegrift staat (ongetwijfeld wel). Maar daardoor ben ik elke keer als ik een boek van Mark Tijsmans in mijn handen heb, wel ongelooflijk blij!

Dat was niet anders met het eerste deel van deze serie. Deze stond al langer op mijn verlanglijstje en een signeersessie van Mark Tijsmans op de boekenbeurs was natuurlijk het perfecte excuus om het eindelijk een keer mee te nemen. En dus ben ik er gisteren in begonnen met als doel het ook meteen helemaal uit te lezen. Door de aanhoudende regen die me van kostbare leestijd onderweg beroofde is dat niet helemaal gelukt, maar gelukkig heb ik een interne wekker op half 7 staan en had ik dus tijd genoeg om het boek vanochtend uit te lezen.

En wat een heerlijk fantasie boek is het! Net als alle andere boeken van Mark Tijsmans is het een echt familieboek. Ik kan me voorstellen dat ik dit voor zou lezen aan een kind van 7, dat mijn nichtje van 12 zichzelf er helemaal in verliest als ze het leest en ik heb er zelf ook ongelooflijk van genoten!

Mark Tijsmans combineert alles wat je in een boek maar zou willen op een magistrale manier: We hebben oude volwassenen die in raadsels spreken, dappere kinderen die heel goed voor zichzelf kunnen zorgen, heel veel humor, maar ook wat triestere dingen zoals moord en mishandeling. Dit alles wordt overgoten met een heerlijk sausje van Fantasy, in dit geval kabouters, en een fikse toegevoegde dosis avontuur.

Als je dit boek als volwassene leest, is het wel goed in je achterhoofd te houden dat het een familieboek is. Dat wil zeggen dat de personages niet al te gecompliceerd zijn en er niet altijd sprake is van nuance en heel veel diepgang. Toch weet het boek van begin tot eind te boeien en blijft het continu interessant. Als lezer weet je meer dan alle individuele personages en dat creÃ«ert een bepaalde spanning waardoor je de bladzijdes om blijft slaan.

Ik kijk nu al uit naar mijn volgende Mark Tijsmans boek! Ik heb dit echt ongelooflijk gemist...