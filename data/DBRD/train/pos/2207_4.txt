Sarah Morgans boeken zijn in de Verenigde Staten ware bestsellers. Ondertussen heeft ze al meer dan 70 boeken geschreven en haar werk kenmerkt zich door de combinatie van humor en sensualiteit. Sarah woont in de buurt van Londen en ze houdt ervan aan de dagelijkse sleur te ontsnappen door heerlijk naar een ontspannend vakantieoord te gaan. Sarah is in haar dagelijks leven erg druk in het contact met haar lezers. Met hen onderhoudt ze contact via e-mail, Facebook en Twitter en dit maakt haar erg geliefd.

In Winters Paradijs haat Kayla Green Kerstmis. Elk jaar is ze onder het werk bedolven om zichzelf maar niet eenzaam te voelen tijdens deze tijd van het jaar. Wanneer ze op haar werk een klus krijgt aangeboden om naar het ijskoude Vermont af te reizen voor een lastige marketingcampagne, grijpt ze deze kans dan ook met beide handen aan. Jackson is leider van diverse goedlopende hotels in Zwitserland, maar wanneer het familiebedrijf in Vermont failliet dreigt te gaan, besluit hij terug te keren. Hij benadert het bureau van Kayla Green en haalt deze ijverige vrouw naar Vermont. Langzaam bloeit er liefde op tussen Kayla en Jackson, maar het verleden van Kayla zorgt voor veel tegenslagen.

Winters Paradijs is een in het oog springend boek, volop versierd met feestelijke glitters en een winters aandoende kaft. Daarbij is het thema Kerstmis natuurlijk een perfect onderwerp voor deze tijd van het jaar.

Het begin van Winters Paradijs is even inkomen; het verhaal heeft je nog niet direct te pakken. Maar daarna pakt het boek je in en goed ook. Het verhaal is te volgen vanuit het oogpunt van Kayla en Jackson, dit maakt het voor de lezer interessant om te lezen en zo weet je wat deze twee hoofdpersonages over elkaar denken. Halverwege het boek worden er nog twee verhaallijnen toegevoegd en zie je ook ineens vanuit deze personages de gebeurtenissen. Dit maakt het verhaal wel erg verwarrend en het was dan ook beter geweest als Sarah Morgan zich alleen had gefocust op Kayla en Jackson.

Een heerlijk vlot leesbare schrijfstijl zorgt er wel voor dat je bijna door het boek heen vliegt. Helaas is er af en toe sprake van flauwe humor die niet helemaal overkomt op de lezer. Ook de redelijk lange hoofdstukken maken dat je uitkijkt naar het eind van het hoofdstuk, naar het moment waarop je het boek even aan de kant kunt leggen. De spanning tussen Kayla en Jackson is in het hele verhaal haast voelbaar. Soms kan dit als ‘too much’ ervaren worden en dit kan ervoor zorgen dat je deze stukken liever overslaat.

Wanneer je kiest voor Winters Paradijs, dan krijg je een leesbare liefdesroman, die ideaal past bij deze tijd van het jaar. Met daarin leuke, afwisselende verhaallijnen waarbij je steeds meer over de hoofdpersonen, Kayla en Jackson, te weten komt. Kortom, Kerst is in aantocht en daarom is dit boek een ‘must-read’ om vast in de stemming te komen.