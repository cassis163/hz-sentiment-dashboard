De eerste vijftig paginaâ€™s denk je dat je de meest erotische roman in de Nederlandse literatuur aan het lezen bent. Dat is ook zo, maar al snel blijkt 'Lust & liefde', het nieuwe boek van Marion Bloem, veel meer dan alleen maar opwindend.

'Lust & liefde' beschrijft het vaak turbulente leven van thrillerschrijfster Eva en mensenrechtenadvocaat Adam. Al aan het begin van hun relatie besluiten zij samen oud te worden, maar in de veertig jaar die volgen valt het niet mee dat doel vast te houden. Hun liefde is er groot genoeg voor, maar de lust dreigt nogal eens roet in het eten te gooien.

Als Eva, een kind van Indische ouders, Adam leert kennen, is zij een jong, seksueel onervaren meisje. De iets oudere Adam rust niet voor hij haar van seks heeft leren genieten. Als dat eenmaal is gelukt, weet Eva al gauw niet meer van ophouden. Zij wordt makkelijk verliefd op anderen en geeft daar vaak aan toe. Ook Adam is niet bepaald monogaam.

Een enkele keer is hun liefde voor een minnaar of minnares zo groot, dat de relatie echt in gevaar komt. Dan overweegt een van de partners definitief op te stappen. Maar uiteindelijk kiezen zij toch steeds voor elkaar, zij het dat de vaak aangrijpende worsteling tussen lust en liefde bij beiden de nodige littekens achterlaat. Als er geleidelijk aan wat rust komt in hun relatie, slaat het noodlot toe: bij Adam wordt prostaatkanker geconstateerd. Kunnen zij ook hier samen mee omgaan?

Marion Bloem beschrijft de gebeurtenissen afwisselend vanuit het perspectief van Eva en dat van Adam. Vooral dat laatste is knap. In de eerdere roman 'Meer dan mannelijk' liet zij al zien dat zij dit goed kan. Het boeiend geschreven verhaal geeft ook veel aandacht aan de liefde van Adam en Eva voor hun zoon en later voor hun kleinkinderen. 'Lust & liefde' wordt daar nog rijker van. Dit openhartige en indringende liefdesverhaal is een nieuw hoogtepunt in het werk van Marion Bloem.