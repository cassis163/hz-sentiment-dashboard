Oudering is wat men bestempelt als een oer-Hollands dorpje, waar de jaarmarkt elk jaar weer het hoogtepunt van vormt van de activiteiten die er plaatsvinden. Lioba probeert al jaren het dorp te ontvluchten en toegelaten te worden tot een mode- of kunstopleiding. Wanneer de zoveelste afwijzingsbrief terugkomt verdwijnt Lioba in het riet. Een tijd later wordt ze daar gevonden door dorpsgenoten, slapend, bijna in comatische toestand. Verwoed proberen haar dorpsgenoten haar te wekken, een zoektocht waarbij hun eigen levens soms ook in verwarrende toestanden terechtkomen.

Nieuwsgierige dorpsgenoten
Lioba is in een vreemde slaapachtige toestand terechtgekomen en hoewel men eerder niet geïnteresseerd was in het jonge meisje vol ambitie, worden de dorpsgenoten uit Oudering steeds nieuwsgieriger. Wat is er met het meisje aan de hand? Bemoeizuchtig komen er verschillende dorpsgenoten een kijkje nemen en ondernemen een poging om Lioba te wekken. Het mooie aan de beschrijvende manier waarop Ineke Riem deze dorpsgenoten beschrijft is dat de lezer zelf een nieuwsgierige dorpsgenoot wordt. Je weet niet wat er met Lioba aan de hand is maar wordt er zelf ook steeds nieuwsgieriger naar. Gaandeweg het verhaal kom je echter wel steeds meer te weten over de bemoeizuchtige dorpsgenoten uit Oudering, die elk een eigen droom of geheim met zich meedraagt. De verschillende personages zijn geloofwaardig en hebben hun eigen weggestopte persoonlijkheden die hen stuk voor stuk als persoon interessant maakt.

“Maar nu, nu ze verdomme op sterven na dood was, kon ze ineens rekenen op ieders sympathie. Nu de o zo arme Lioba Hoogenboom gered moest worden van een onzichtbaar monster was ze getransformeerd van de dorpsgek tot het goede doel dat iedereen een warm hart toedroeg. Ziek was het.” - p. 175

Modern sprookje
Het verhaal van Lioba doet meteen denken aan een welbekend sprookje; dat van de schone slaapster. Het is dit sprookje dat de verschillende hoofdstukken in het boek bijeenhoudt en de lezer steeds opnieuw nieuwsgierig maakt naar meer. Naast de verhaallijn van Lioba zijn er meerdere verhalen van dorpsgenoten die op zich ook als verhaal zouden kunnen bestaan. Deze verhaallijnen worden kundig aan elkaar geweefd door de gezamenlijke interesse voor de toestand van Lioba. De vele verhaallijnen en namen zouden afschrikkend kunnen werken, ware het niet dat ze elkaar juist goed aanvullen en stukje bij beetje meer onthullen over Oudering en haar inwoners. Dit maakt dat de lezer hoofdstuk na hoofdstuk nieuwsgierig blijft naar een ontknoping en een oplossing voor Lioba. De beschrijvende stijl van Riem is een perfecte sfeermaker; een sfeer van mysterie en weggestopte verlangens schemert door het hele boek, de tekeningen door Riem zelf voegen hier nog meer schemering aan toe.

Perspectiefwisselingen
De schrijfstijl van Riem is prettig om te lezen en de beschrijvingen worden nooit langdradig of overbodig. De perspectiefwisselingen in het verhaal maken het boek, ondanks de toegankelijke en herkenbare thema’s als nieuwsgierigheid en mysterie, toch geen gemakkelijk boek om te lezen. De verschillende perspectieven hebben een vervreemdend effect en je moet er je hoofd goed bijhouden om het verhaal van een personage te kunnen plaatsen in het grotere geheel van het verhaal van Lioba. Lioba zelf blijft eigenlijk een van de minst ontwikkelde personages in het boek, we weten amper iets over haar verleden, haar huidige toestand is er een van slaap en over haar toekomst wordt niet gesproken nadat haar dromen in duigen zijn gevallen. De enige bewoner uit Oudering die nog enigszins zicht heeft op een toekomst buiten het dorp is Ramses en hij helpt Lioba te bevrijden uit dit uitzichtloze leven.

Ineke Riem weet met haar debuutroman Zeven pogingen om een geliefde te wekken toch een zeer geslaagd werk neer te zetten. De roman zet aan tot nadenken en ondanks de verwarrende perspectiefwisselingen wordt de lezer toch voldoende geprikkeld om door te blijven lezen. De nieuwsgierigheid overwint en bezorgt de lezer een zeer interessant verweven verhaal over dromen en geheimen binnen een klein dorp in Nederland.