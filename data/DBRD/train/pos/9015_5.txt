Ginevra is het liefdesverhaal van Ginevra en Antonio, gebaseerd op een oude legende.
Het speelt zich af in 1394 in Fiorenza (Florence). Ginevra is verliefd op Antonio en ze willen dolgraag met elkaar trouwen. Maar omdat Antonio met zijn "verlichte ideeën" geen goede partij zou zijn wordt dit door de ouders van Ginevra verboden. Ze wordt zelfs uitgehuwelijkt aan een veel oudere weduwnaar. Ginevra en Antonio proberen te vluchten maar ze worden opgespoord en uiteindelijk heeft Ginevra geen keus en moet ze zich in haar lot schikken. Alle hoop lijkt verloren maar ze blijven ondanks alles van elkaar houden. Zal hun liefde voor elkaar winnen?

Dit boek geeft een goed beeld van het tijdperk waar het zich afspeelt. Er is een grote invloed van de kerk en het belang van de goede naam van de familie staat voorop. Verlichte ideeën worden verafschuwd en worden als ketterij beschouwd. Ginevra past ook niet echt in deze tijd. Met haar sterke karakter gaat ze tegen de wil van onder andere haar vader in. Ze kiest haar eigen weg ondanks alle weerstand.
Dit zorgt ervoor dat dit boek tot het einde toe intrigerend en spannend is.