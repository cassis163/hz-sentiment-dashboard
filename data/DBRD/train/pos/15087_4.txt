In 1997 richtte Annaserena Ferruzzi, Serena Libri op. Dit is een kleine uitgeverij die Italiaans literatuur vertaalt in het Nederlands. Het doel is om de Nederlandse lezer kennis te laten maken met de Italiaanse literatuur vanaf de jaren vijftig tot nu. Er zijn werken vertaald van de grote Italiaanse auteurs, maar ook van jonge veelbelovende schrijvers. Detectives hebben een speciale plek in het hart van Ferruzzi en vanaf 1999 worden met enige regelmaat Italiaanse thrillers uitgebracht.

In oktober 2016 werd De galerijflat van Francesco Recami uitgebracht. Recami is een auteur die is begonnen met het schrijven van berggidsen en jongensboeken. Als hij de vijftig al is gepasseerd begint hij met het schrijven van romans. De Galerijflat (La Casa di Ringhiera) is in Italië in 2011 verschenen en is inmiddels aan zijn 17e druk toe, met recht een succes. Dat zal in Nederland niet zo’n vaart lopen, maar De galerijflat is vooral door de schrijfkunst en de ambiance die de schrijver weet te creëren een mooi verhaal geworden.

Amadeo Consonni bewoont met een aantal medebewoners een galerijflat in Milaan. Amadeo is een gepassioneerd amateur onderzoeker van moordzaken. Naast Amadeo woont ook Claudio Giorgi in de flat. Hij slaat zijn vrouw en kinderen en drinkt te veel. De Angelis is een bewoner die alleen maar oog heeft voor zijn nieuwe mooie Opel en zijn parkeerplaats. De naaste buren van Amadeo zijn een jong stel. Erika is een opvallende verschijning met hele strakke truitjes, waar haar vriend Antonio niet goed mee weet om te gaan waardoor ook hij zijn vriendin regelmatig mishandeld. Zie hier de ingrediënten voor een apart verhaal. Het leven gaat zijn normale gang totdat een lijk in een zak op de parkeerplaats bij de galerijflat ligt te wachten om vervoerd te worden. Dan slaat de vlam in de pan. Wat leidt tot chaotische taferelen en clowneske situaties.

Recami schreef een verhaal wat wel een aanloop heeft om op gang te komen en in de eerste helft van het boek vraagt de lezer zich af waar hij in beland is. Dit eerste deel staat niet bol van spanning en hectiek, maar geeft heel mooi aan in welke setting dit verhaal zich afspeelt.

Als net over de helft van het boek een ruzie in de flat uit de hand loopt, is dit het sein voor de schrijver om gas te geven. De galerijflat wordt een verhaal vol met chaotische taferelen en misverstanden waarop het lijkt alsof men naar een klucht zit te kijken. En net als men de draad van het verhaal dreigt kwijt te raken, trekt Recami dit recht. Met dien verstande dat hij het einde van het verhaal de lezer weer compleet op het verkeerde been weet te zetten. De schrijver schetst een beeld van een samenleving, gevat in een galerijflat, die kenmerkend is. Men weet alles wat er in de flat afspeelt, maar diepere relaties zijn er niet. Het blijft afstandelijk maar oplettend.

Recami weet feilloos deze samenleving onder woorden te brengen. De hoofdfiguren worden levendig voorgesteld op een manier die recht doet aan hun rol binnen het verhaal. Zo kent iedereen wel een De Angelis, die zich druk maakt over zijn auto en daar echt alles voor doet en laat. Op deze manier zet Recami zijn personages in het verhaal weg; herkenbaar en kwetsbaar.

De galerijflat is een heerlijk verhaal, echt een thriller van het Europese vasteland. Serena Libri heeft weer een mooi en typerend verhaal op de markt gebracht. En het kan niet genoeg gezegd worden dat juist deze kleine uitgevers de krenten uit de pap weten te brengen.