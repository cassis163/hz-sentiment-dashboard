Het verhaal van de novelle Twee levens speelt zich af in de Noorderstraat. Het eerste deel start aan de Noorderstraat 43, waar de jonge pasgetrouwde Willem alles klaarzet om samen met zijn vrouw Nancy en schoonouders te gaan fonduen. Op de achtergrond klinken kerstliedjes en zijn schoonouders zullen zo arriveren. Buiten sneeuwt het, maar dan valt plotseling de stroom uit. Willem gaat naar buiten om polshoogte te nemen bij de buurvrouw.
Op Noorderstraat 45 woont weduwe Sarah. Zij draait een langspeelplaat met de Weihnachtskantaten van Bach. Het is een emotionele avond, want het is vijf jaar geleden dat haar man Simon is overleden. Ze denkt terug aan de fijne jaren die ze samen hebben gehad en geeft zich over aan de muziek en laat de emoties de vrije loop.

Auteur Stefan Brijs zet in zijn boek twee levens tegenover elkaar: het leven van een pasgetrouwde man en dat van een oudere dame, een weduwe. Twee mensen in heel verschillende fases van het leven. De binding die Willem en Sarah hebben is dat ze naast elkaar wonen.

Uiteindelijk komen de verhalen van Willem en Sarah samen, dit wordt verduidelijkt door een krantenbericht, dat aan het eind van het boek is opgenomen. Dit nieuwsbericht geeft inzicht in de binding tussen de twee levens van deze verschillende mensen. Het nieuwsbericht is een verduidelijking van het verhaal, maar is aan de andere kant ook een beknopte weergave van deze novelle, dat de auteur heeft ingekleurd met zijn verhaal.

Stefan Brijs heeft voor dit boek een bijzonder vertelperspectief gekozen. De verteller schetst het leven van Willem en Sarah, en weet goed de emoties van de hoofdpersonen over te brengen. Het wordt een dramatische avond voor beide. Door de prachtige woordkeus van Stefan Brijs kun je intens meeleven met Willem en Sarah, waardoor je voor beide sympathie en medelijden ontwikkeld.

Twee levens is een prachtige novelle van Stefan Brijs. Door de mooie schrijfwijze raken de verhalen van Sarah en Willem je.