De volledige titel van dit boek is: Mammoet (over Theo, een van de beste jongens ooit). Dat geeft al aan dat Theo een bijzondere jongen is! En dat is hij: hij heeft een nanny (Nannie Beenhaar), hij woont in een huis met 36 kamers, hij krijgt dansles, rekenles, zangles, les in zwaardvechten, etc., want hij moet op alles voorbereid zijn van zijn ouders. Moeder is de baas van een grote koekjesfabriek en vader is een filmster, ze zijn bijna nooit thuis en zijn gehandicapte zus Ada ook niet.
Tijdens de middagrust gaat Theo stiekem het huis uit en dan gaat hij naar…. De Oertijd!

De eenzame Theo (je krijgt gewoon medelijden met de jongen) lijkt te vluchten in zijn fantasie. In de Oertijd, een bijzondere plek vlakbij zijn huis, raakt hij bevriend met een meisje wat daar woont. Er zijn daar ook sabeltandkonijnen en een mammoet. Gedeeltes van zijn avontuur zijn “echt”, andere delen zijn duidelijk ontsproten aan zijn levendige fantasie. Maar er ligt op het eind toch echt een mammoetdrol op het grasveld, of niet?

Mammoet is een graphic novel, een beeldverhaal, vol knotsgekke illustraties, voornamelijk rood-zwart, wat een beetje een dromerige sfeer aan het boek geeft. Het verhaal is enorm fantasierijk en een tikje bizar, met een sympathieke hoofdpersoon. Een leuk jeugdboek voor jongens en meisjes die wel van een spannend en gek avontuur houden!