Brynn en Mia worden behandeld als ware monsters door het stadje waarin ze zijn opgegroeid. Hoe dat komt? Iedereen is ervan overtuigd dat ze hun beste vriendin Summer vermoord hebben. Zoveel jaar later, zit Brynn in een afkickkliniek om aan alle veroordelende blikken te ontsnappen en is Mia vastberaden om schoon schip te ruimen met alle troep die haar moeder in de loop van de jaren verzameld heeft en waar hun huis letterlijk van uitpuilt. De twee vriendinnen zijn uit elkaar gegroeid en hebben geen contact meer. Wanneer Mia tijdens het opruimen een taak vindt van Summer zet dit haar aan het denken. De taak staat vol rode krabbels van de leerkracht, maar Summer kon toch verhalen schrijven zonder fouten… Of niet? Mia besluit Brynn op te zoeken en uiteindelijk gaan de twee voormalige vriendinnen op zoek naar de waarheid, bijgestaan door Abby, Owen en Wade.

Ik wist niet echt wat ik kon verwachten toen ik van start ging met dit verhaal. Ik had al eerder een boek van Lauren Oliver gelezen dat me niet helemaal weggeblazen had, maar ik desondanks toch gewoon goed vond. Daarom was ik heel erg nieuwsgierig of dit deze keer ook het geval zou zijn of niet. Broken Things kon me in eerste instantie niet overtuigen. Ik vorder heel erg moeizaam en het verhaal kon mijn aandacht niet voor de volle honderd procent vasthouden. Maar gaandeweg veranderde dit, ergens in het midden raakte ik enorm geboeid en wou ik steeds meer te weten komen wat er op die bewuste avond van Summers moord nou werkelijk gebeurd was.

Lauren Oliver heeft heel erg levendige personages gecreëerd. Brynn, Mia en Summer waren helemaal weg van Lovelorn. Een boek met een wel heel erg abrupt einde. Ze waren er zo’n fan van dat ze besloten hun eigen fanfictie te schrijven. Maar al snel werd duidelijk dat enkel Summer bepaalde welke stukken er in hun verhaal zouden voorkomen en welke niet. Summer domineerde de andere meisje op een manier die wel heel erg deed terugdenken aan Pretty Little Liars. Zo moedigde ze Brynn aan wanneer ze merkte dat haar vriendin voor haar gevoelens koesterde om haar de volgende dag belachelijk te maken tegenover de hele school. Summer was dus niet zo’n heel erg lief meisje, maar je kon merken dat Mia en Brynn echt om hun vriendin gaven. Het vinden van haar moordenaar was als het afsluiten van een hoofdstuk voor hen.

Broken Things is een echte aanrader voor iedereen die houdt van een goede YA-thriller. Het is een verhaal dat traag op gang komt, maar op een bepaald moment sleurt het je toch mee in zijn verhaallijn, of je dat nu wilt of niet.