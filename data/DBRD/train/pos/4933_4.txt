Op het graf van de IJslandse onafhankelijksstrijder Jón Sigurðsson wordt het naakte lichaam van een jonge vrouw gevonden dat daar is neergelegd in een zee van bloemen. Aanvankelijk is onbekend om wie het gaat en wat er is gebeurd maar als er hoge concentraties heroine worden gevonden, legt inpsecteur Erlendur een verband met de drugsmilieu. Hij ontdekt een vaag spoor naar de Westfjorden waar de vrouw vandaan lijkt te komen. Ook Jón Sigurðsson is in deze streek geboren. Is er een verband tussen de moord en de Westfjorden en heeft het een speciale betekenis dat de vrouw op dit beroemde graf is gevonden? Erlendur reist samen met zijn collega Sigurður Óli naar de streek om antwoord te vinden op deze en andere vragen. Zij komen terecht in een wereld van drugs en bizarre prostutitie, een wereld die is doorgedrongen tot in het economische establishment van de IJslandse maatschappij.

Grafteken is het tweede boek uit de serie met inspecteur Erlendur. Het is geschreven in 1998 en pas onlangs vertaald. Gebrek aan kwaliteit kan hier niet de reden van zijn geweest lijkt mij want het niet al te lange verhaal is door Arnaldur Indriðason zorgvuldig opgebouwd en hij presenteert het in de mooie en ingetogen verteltrant die zo kenmerkend voor hem is. De personages worden overtuigend en met respect beschreven. Het verhaal kent de nodige psychologische diepgang en maatschappijkritiek gaat Indriðason niet uit de weg. Erlendur is de norse inspecteur die niet alleen op zoek is naar een moordenaar maar die ook een uitgesproken mening heeft over zaken die in IJsland verkeerd zijn; in dit verhaal drugs, prostitutie en een economische maffia die de grenzen van ethisch handelen overschrijdt maar nog net door de mazen van de wet weet te glippen. In zijn persoonlijk leven komen zaken die hij als inspecteru tegenkomt heel dicht bij zijn deur door de manier van leven van zijn twee kinderen. De interactie tussen de drie is ontroerend en intrigerend.

Arnaldur Indriðason bewijst met Grafteken dat hij terecht tot de top van de misdaadliteratuur behoort. Erlendur zal in de latere boeken een verdere en uiterst boeiende ontwikkeling doormaken en de kiem daarvoor is in deze misdaadroman al gelegd. De boeken over Erlendur staan garant voor vele uren leesgenot.