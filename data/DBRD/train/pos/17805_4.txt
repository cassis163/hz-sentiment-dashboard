Je kunt van Ellory vinden wat je wilt maar ontkennen dat hij een creatieve geest heeft, bevat een groot gebrek aan geloofwaardigheid. Ieder verhaal is anders dan het voorgaande, heeft andere onderwerpen en een volledig andersoortige spanningslijn. ‘Een circus van schimmen’ hoort wat betreft ook in dat zelfde rijtje thuis.
Volledig anders dan zijn voorgaande avonturen maar zeker niet minder interessant, eerder het tegenovergestelde is waar.

Het rondtrekkend circus Diablo van Edgar Doyle komt in de belangstelling te staan als onder de vloer van de carrousel een lijk wordt gevonden. Michael Travis, FBI-agent, wordt met het onderzoek belast en gaat naar de plaats delict in Seneca Falls.
Travis heeft zelf een behoorlijk roerige jeugd achter de rug en heeft de grootste moeite met het tonen van zijn emoties. Naast het onderzoek naar de moordenaar en zijn of haar motief, komt de FBI-agent in deze opdracht ook tegenover zichzelf te staan. Wie is hij en waarom is zijn leven zoveel anders dan van de meeste andere mensen die hij kent?
Deze twee onderwerpen vormen de basis van dit verhaal, aangevuld met belangrijke of minder belangrijke sub verhaallijntjes.

Beginnen aan een boek van Ellory is meestal ook beginnen aan een ingewikkeld maar interessant plot. In ‘Een circus van schimmen’ is het niet anders. Met een titel die voor meerdere uitleg geschikt is, duiken lezers in de complexe wereld van een aantal personages.
Een samengesteld circusteam dat verre van normaal te noemen is en waarvan niet altijd duidelijk is of ze mee werken aan het onderzoek of tegenwerken. Het maakt allemaal niets uit, zij het dat hierdoor het verhaal een mistige en troebele laag over zich heen krijgt. Uiteindelijk wordt het slachtoffer geïdentificeerd maar het brengt de verklaring voor het motief niet dichterbij. Nee, de afkomst van de vermoorde man, geeft het verhaal een twist die je voorheen niet kunt bedenken. Als lezer niet, als auteur met de naam R.J. Ellory wel, natuurlijk!
Moet wel gezegd zijn dat sommige scenes op het randje van geloofwaardigheid balanceren en ook te veel worden uitgediept om de vaart erin te houden. Sommige hebben ook niet altijd toegevoegde waarde voor het verhaal en lijken meer om de lezers te amuseren. Maar die delen even terzijde geplaatst, geven de andere voldoende ruimte om de primaire verhaallijnen in volle glorie voor het voetlicht te krijgen. De geheimzinnige Ellory is er dus weer in geslaagd om zijn naam eer aan te doen.


Eindoordeel: 4 sterren

Spanning: 3 sterren
Plot: 4 sterren
Leesplezier: 3 sterren
Schrijfstijl: 4 sterren
Originaliteit: 5 sterren
Psychologie: 4 sterren