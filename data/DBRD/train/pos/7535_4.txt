Wat te doen wanneer je als politica in ruste het (eervolle?) verzoek krijgt om mee te werken aan je eigen biografie? Dat overkomt Katharina Mercedes Donker, oud-minister en auteur van twee feministische bestsellers. Ze heeft verschillende relaties gehad en ze heeft 2 kinderen, een zoon en een dochter.
De vraag overvalt haar; wil ze wel dat heel Nederland te weten komt wie ze was, hoe ze was? Is dat wel interessant en meer nog: wordt er niet meer opgerakeld dan haar lief is en wat ze eigenlijk verborgen wil houden? 'Het leven van een mens is principieel verboden terrein'.
De biografe is coute que coute van plan door te zetten, maar liever met de goedkeuring van Katharina. De deksel is van de doos van Pandora en Katharina kan niet anders dan haar leven onder de loep te nemen.

Nelleke Noordervliet zet met Katharina Mercedes Donker een hoofdpersoon neer die niet sympathiek overkomt, maar die wel heel boeiend is. Tegen de achtergrond van haar persoonlijke leven, met name in de jaren 70 en 80 van de vorige eeuw, worden veel min of meer in de geschiedenis verdwenen gebeurtenissen weer prominent voor het voetlicht gebracht. Noordervliet geeft geen uitgebreide geschiedenisles, maar tipt overal aan: van de dramatiek van de Spaanse burgeroorlog in de jaren 30, naar de opkomst van het feminisme, naar het leven in de DDR, etc. Katharina maakt er deel van uit, maar steeds van een afstand. Ze is niet gepassioneerd, ze houdt van structuur, wil de touwtjes in handen houden en raakt juist daardoor alles kwijt wat haar lief is: haar mannen, haar kinderen, zelfs op hoge leeftijd haar laatste geliefde.

Het boek is boeiend en leest vlot. Het is af en toe erg fragmentarisch en van de hak op de tak, net zoals gedachten van hot naar her kunnen stuiteren. Het heeft mij niet gestoord, hoewel het soms even schakelen was naar een nieuwe periode in Katharina's leven.
Komt de biografie er? Het doet er eigenlijk niet toe; het leven van Katharina Mercedes Donker is geleefd. 'En ik ben aan niemand de waarheid verschuldigd, ook niet aan mezelf.'

Ik heb 'Aan het eind van de dag' mogen lezen als blogboek voor NotJustAnyBook. Mijn dank aan de uitgever die mij het boek ter beschikking heeft gesteld.