In Wees Onzichtbaar weet Murat Isik op meeslepende wijze de geschiedenis van de Bijlmer te vertellen door de ogen van Metin, een Turks jongetje, dat vanuit Duitsland in de Bijlmer terecht is gekomen. Hij groeit op in een gezin met een autoritaire vader, die als een ware tiran opereert, met als gevolg dat Metin vooral probeert om onzichtbaar te zijn.
We volgen de jeugd van Metin en zien de Bijlmer zich ontwikkelen van voorbeeld wijk tot een achterstandswijk vol criminaliteit. We maken de ontwikkeling mee van zijn moeder, van volgzame echtgenote tot een individu met een eigen mening en eigen acties.
Het boek is niet alleen somber, maar is doorspekt met humoristische scenes.
Wees onzichtbaar leest als een trein, ontroert, laat je lachen en maakt nieuwsgierig naar hoe het met Metin verder gaat. Datzelfde geldt ook voor de Bijlmer, dat inmiddels een nieuwe start heeft gekend en weer een prettige plek is om te wonen.