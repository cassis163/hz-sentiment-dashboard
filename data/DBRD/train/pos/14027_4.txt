Van VRG Publishing ontving ik op de laatste dag van februari een toffe dystopische duologie van eigen bodem. Observant van Ole Nyland wist me aangenaam te verrassen, dus ging ik vol goede moed verder in het vervolg Manipulator. En ook dit boek wist me zeker te smaken.

Let op! Manipulator is het vervolg op Observant. Als jet het eerste boek van dit tweeluik nog niet gelezen hebt, kan onderstaande recensie spoilers bevatten. Over Manipulator zelf spoiler ik natuurlijk niet.


In de wereld van Kalle en Vita woont de rijke opperklasse in Kernen, terwijl het minderbedeelde Uitschot in Nederzettingen ver buiten deze Kernen leeft. In Observant vluchtten Vita, voormalig huisbediende van de familie Rae, en Kalle, de observant van de zoon des huizes, naar het eiland Arran.

In Manipulator is Vita vastbesloten om haar belofte aan Rebellenleider Espen na te komen. Samen met Kalle en Leif vertrekt ze van Arran. Ze vindt een vastberaden meester Rae tegenover zich, die alle middelen inzet om haar en Kalle te vinden. Kan Vita vechten voor de rechten van het Uitschot zonder tegelijkertijd te veel bloed te vergieten?
Manipulator start een aantal maanden na het einde van Observant. Vita en Kalle zijn nog altijd op het eiland Arran, maar niet voor lang. Samen willen ze een revolutie beginnen om het Uitschot te bevrijden. Daarom trekken ze, vergezeld door Leif, Svend, Morten en Niklas, naar de rebellen. Maar hier blijkt algauw dat hoofdvijand nummer één, Meester Rae, de afgelopen maanden ook niet stil heeft gezeten. Het plot verrast van begin tot eind, al had de dystopische wereld van mij een klein beetje beter in de verf gezet mogen worden. Het klinkt allemaal erg origineel, maar iets meer achtergrondinformatie was fijn geweest.

Ook het tweede boek van deze serie zit vol met actie. Hierdoor wil je Manipulator geen moment wegleggen en aan een stuk doorlezen. Het is tof om verschillende nieuwe personages te leren kennen, zoals Svend, Niklas, Tova en Thure. De originele namen geven het boek een heel eigen karakter. Ook vond ik het interessant en realistisch om te lezen hoe de Rebellen het niet altijd eens zijn met de werkwijze van Vita. Toch laat deze stoere chick zich niet gemakkelijk uit het veld slaan en zet ze haar eigen plannen door.

Manipulator is een spannend vervolg op Observant. Het boek zit vol actie en leest als een trein. De beschreven wereld blijft origineel en de personages voelen levensecht aan. Ik ben onder de indruk van deze Young Adult duologie van eigen bodem!
Deze recensie verscheen ook op Oog op de Toekomst.