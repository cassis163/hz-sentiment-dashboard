De ondertitel van het boek luidt: ‘Hoe een bouwvakker astronoom werd’ en die combinatie is in eerste instantie moeilijk te plaatsten. Want is hier sprake van een bouwvakker met een grote interesse in sterrenkunde of hier is hier daadwerkelijk sprake van een bijzondere carrièreswitch? Voor Gary Fildes geldt dat laatste, al kun je zo’n switch natuurlijk niet maken zonder een enorme interesse voor het vakgebied. Die interesse en vooral zijn enthousiasme over het hemelgesternte heeft hij nu vastgelegd in het boek Blik op de sterren.  

Gary Fildes groeit op in de jaren tachtig in het Engelse Sunderland. De toekomstperspectieven zijn somber want door de bezuinigingen die door premier Thatcher zijn ingesteld gaat er veel werk verloren in de werven van Sunderland. Gary brengt zijn puberteit door met de ‘saaie’ middelbare school waar hij niet wordt gestimuleerd. Nadeel is dat hij zijn liefde voor de sterren niet kan delen met de jongens met wie hij dan omgaat. ‘Doe normaal, joh!’, is de standaard reactie als hij over de sterren begint. Dus zowel op school, thuis, als bij zijn vrienden kan hij zijn ei niet kwijt en houdt hij de sterrenliefde lange tijd voor zichzelf.

Op latere leeftijd wanneer hij het zware beroep van metselaar uitoefent, gaat hij weer meer tijd aan zijn grootste hobby besteden, vooral als tegenhanger voor de lange zware dagen in de bouw. Hij leest tijdschriften en na veel jaren sparen veroorlooft hij zich een Meade spiegeltelescoop aan te schaffen. Niet zijn droom de Meade LX200 want die is op dat moment te duur. Deze aankoop blijkt het begin van iets moois:
Deze buurman blijkt een amateur sterrenkundige zijn en deze ontmoeting blijkt voor Gary het startsein te zijn voor zijn opmerkelijke switch van bouwvakker naar astronoom.  

Wat onmiddellijk opvalt, is het ongebreidelde enthousiasme en de liefde die Fildes voelt voor de sterrenkunde. Soms komt het weleens te geromantiseerd over, maar als lezer heb je wel het gevoel dat de emoties echt zijn. Fildes geeft in het begin van het boek aan dat het ‘een kroniek van mijn leven met astronomie’ is en daar voldoet het ook helemaal aan. Hij vertelt wel wat over vroeger, gebeurtenissen uit zijn jeugd en familie, maar dat is relatief beperkt; het boek gaat vooral over zijn reis van bouwvakker naar astronoom.

Naast deze reis bevat het boek ook een sterrengids die steeds per twee maanden een aantal (in die periode goed zichtbare) sterrenbeelden beschrijft, inclusief sterrenkaarten. Net als in het autobiografische stuk wordt ook in deze hoofdstukken alles helder en duidelijk uitgelegd waardoor je gemakkelijk blijft aanhaken, al heb je zelf niet zoveel met de sterren. Bovendien heeft hij de gids vermengd met het autobiografische deel zodat je om het hoofdstuk wisselt en dit is een welkome variatie.

Naast mensen enthousiast maken voor de sterrenhemel is geloof in jezelf houden een belangrijk thema in zijn verhaal. Nu hij zelf deze opmerkelijke switch heeft gemaakt, wil hij ook mensen die op één of andere manier vast zitten de hoop geven dat er altijd keuzes zijn. 'Kijk omhoog,' geeft hij de lezers mee, zowel letterlijk als figuurlijk.