Het debuut van auteur Murat Isik, de autobiografische (?) roman 'Wees Onzichtbaar'', is voor mijn een absolute winnaar. Heldere, soms waarlijk sprankelende, taal, prachtige spanningsbogen die je op het puntje van je stoel brengen, en pakkende beschrijvingen van de vroegste migratieproblematiek in ons land, in combinatie het het wonen in de toen al probleemwijk De Bijlmer in Amsterdam.

Murat geeft zijn hoofdpersonen onnavolgbare en geheel aan de werkelijkheid ontleende karakters, met in het uit Izmir afkomstige Turkse gezin dat hij beschrijft een -voor die tijd waarschijnlijk karakteristieke- irritant arrogante vader en een deemoedige en vooral hard werkende moeder, die zich uiteindelijk in handelen superieur toont aan haar aartsluie echtgenoot.

Aangrijpend vind ik de manier waarop Isik de pesterijen beschrijft die de jonge hoofdpersoon Metin zich in het 'blanke' voortgezet onderwijs in de wijk moet laten welgevallen. De vraag is lange tijd of hij zich daaraan weet te ontworstelen en of hij zijn einddoel -een voltooide opleiding- zal halen . Het prachtige boek van Murat Isik geeft daarop pas laat antwoord.

Van mij zou de schrijver voor deze aangrijpend mooie debuutroman de Libris Literatuurprijs 2018 zonder meer mogen ontvangen. Op 7 mei zullen we zien wat de professionele jury daarvan denkt.

Jan Bartelds