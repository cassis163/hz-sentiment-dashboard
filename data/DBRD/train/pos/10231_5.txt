DE AUTEUR

Dat Samuel Bjork het schrijven van een thriller in de vingers heeft is door zijn boek ' Ik reis alleen ' zeer duidelijk geworden. In een vlotte schrijfstijl, zonder hoogdravend te zijn, zet hij op een realistische manier een aantal leeslijnen uit die uiteindelijk allemaal netjes in elkaar vloeien. De auteur verstaat de kunst om de lezer meerdere keren op het verkeerde been te zetten in een steeds stijgende opbouw van de spanning. Ook de beschrijving van de personages en hun privéleven, vooral van de inspecteurs Holger Munch en Mia Krüger, worden zeer realistisch beschreven. Al deze ingrediënten samen zorgen voor een zeer opmerkelijk debuut van een getalenteerde thrillerauteur.

Ondanks het feit dat Samuel Bjork hier een aantal niet zo eenvoudig bespreekbare thema's aan bod laat komen is hij toch op een merkwaardige manier sereen gebleven. Ik neem aan dat de thema's kinderontvoering, kindermoord, verwaarlozing van kinderen, sektes en zelfmoord niet zo eenvoudig zijn om in één verhaal te laten meespelen.

HET VERHAAL

Een zesjarig kind wordt opgehangen gevonden door een wandelaar. Op het lichaampje worden allerlei merkwaardige voorwerpen aangetroffen: een boekentas met schoolboeken, poppenkleren, een inscriptie in een nagel van het kind en een vliegtuiglabel met daarop de tekst ' Ik reis alleen '.
Het land staat in rep en roer en het onderzoek krijgt de hoogste prioritieit: een eerder ontbonden onderzoeksteam wordt terug samengesteld onder leiding van Holger Munch. Samen met de aan lager geraakte Mia Krüger moet hij er voor zorgen dat dit alles zo snel mogelijk wordt opgelost, vooral omdat men al vlug ontdekt dat het niet bij die ene kindermoord zal blijven. Allerlei pistes worden onderzocht maar lijden aanvankelijk tot niets en de nervositeit scheert hoge toppen, vooral wanneer Holger Munch betrokken partij wordt. In een verrassend plot stijgt de spanning ten top en mede door de zeer scherpe opmerkzaamheid van Mia Krüger wordt deze zaak opgelost.

MIJN BEOORDELING

Ik heb dit boek ervaren als een zeer geslaagde, meeslepende thriller die van begin tot einde kon boeien. De achterliggende privéproblemen van de personages dragen voor een groot stuk bij aan het slagen van dit verhaal. De onderzoekmethodes zijn zeer realistisch beschreven en de verhaallijnen lopen op een serene manier in elkaar en leiden tot een opmerkelijke plot.
Een aanrader.
Ik heb dit boek prompt ***** 5 sterren gegeven.