Al mijn boeken gaan erover hoe verleden, heden en toekomst in elkaar grijpen, terwijl ze voortdurend elkaar opnieuw definiëren, vertelde Tana French tijdens het interview dat ik begin 2009 met haar had. Dat geldt zowel voor De offerplaats en De gelijkenis als voor het nieuwe boek waaraan ik bezig ben. Het zou nog tot augustus 2010 duren voordat die derde roman in de winkels lag; in het Engels welteverstaan. Binnenkort is zij ook beschikbaar in Nederlandse vertaling. En het was het wachten waard, want De laatste afspraak staat als een huis. Het verleden waarover De laatste afspraak vertelt, is met name die ene nacht, tweeëntwintig jaar geleden, waarin Frank Mackey samen met zijn vriendinnetje Rosie voorgoed wilde ontsnappen aan het naargeestige bestaan in Faithful Place, een straat in een van de volksbuurten van Dublin. Maar Rosie kwam niet opdagen; die nacht niet en evenmin in de dagen en nachten die volgden. Ze leek compleet van de aardbodem te zijn verdwenen en dat had hem in de jaren die volgden, behoorlijk dwars gezeten. Het zal meer dan twintig jaar duren voordat Rosie weer in Franks leven opduikt: dood en begraven in de kelder van een huis dat al jaren leeg staat. Natuurlijk gaat Frank op zoek naar de dader. Dat hij inmiddels bij de politie werkt, lijkt hem daarbij aanvankelijk te helpen. Maar als vervolgens ook zijn broer Kevin onder verdachte omstandigheden sterft en de politie hem van moord lijkt te verdenken, staat hij er uiteindelijk toch alleen voor.
Hoewel het omslag anders wil doen vermoeden, vond ik het moeilijk dit boek als een thriller te beschouwen. Het boek is weliswaar een onvervalste whodunnit, maar Tana French schrijft in wezen over andere zaken: over life defining situations, momenten waarop haar hoofdpersonen beseffen dat het leven nooit meer zal worden zoals voorheen. En vooral over de strijd die daarop volgt.
De laatste afspraak is een ijzersterke roman. Geen thriller zoals Minette Walters, Mo Hayder of Elisabeth Corley schrijft. Noem het voor mijn part een queeste, een indrukwekkend verhaal over een man die wanhopig op zoek is naar de zin van zijn bestaan. Over haat en liefde en hoe moeilijk het soms is die van elkaar te onderscheiden. Over familie en over de verwording van de samenleving in het Ierland anno nu.
Met De laatste afspraak bewijst Tana French opnieuw dat zij een topper in de Britse (misdaad)literatuur is.