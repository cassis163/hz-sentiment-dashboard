Via een vriendin werd ik geattendeerd op de ‘Love Bites’ serie van Jennifer T. Alli.
Wat begon als een klein verhaal op een website van schrijvers, groeide uit tot een boek en uiteindelijk tot een serie van 4 boeken.

Alexandra groeit op met een alcoholist als vader en dagelijks huiselijk geweld. Haar moeder is overleden toen zij nog jong was. Alex probeert haar dagen zo goed mogelijk door te komen, op een zo veilig mogelijke wijze door aan haar vaders wensen te voldoen, en probeert daarnaast haar studie te voltooien. In de jaren na de dood van haar moeder, is zij zich bewust van een onzichtbare aanwezigheid die haar door de jaren zonder haar moeder heen sleept. Hoe beschadigd zij ook is, ze houdt zich staande en probeert vol te houden tot het moment dat zij kan vertrekken.

Als Alex op een avond na haar bijbaantje gauw nog wat boodschappen doet voor haar vader, botst zij in de haast om bij de winkel te komen op tegen Tobias. Vanaf de eerste ontmoeting voelt zij zich met hem verbonden al heeft ze geen enkele behoefte aan contact in eerste instantie.
Tobias waagt zijn kans en nodigt haar uit voor een date waarmee Alex uiteindelijk akkoord gaat.

Hoe zal deze date verlopen, gezien Alex’s vader en diens losse handen en hoe komt Alex weg uit deze situatie?
Heeft Tobias iets te maken met de onzichtbare aanwezigheid die altijd bij haar is en haar staande houdt?

Dit fantasy boek brengt je dicht bij de ware liefde en laat je kennis maken met een wereld die anders is dan die je altijd gekend heb.
Wordt ware liefde voortgedreven uit instinct? Of zit hier meer achter?

Zowel het verhaal als het plot hebben mij ontzettend verrast. Behalve de wereld van wolven wordt duidelijk dat er nog meer is. Het verhaal deed mij in eerste instantie denken aan een verdieping in de wereld van de weerwolven vanuit Twilight. En wellicht is hier ook wel het idee uit ontstaan voor deze reeks. Het verhaal heeft echter wel volwassenere trekken en de erotische scenes zijn volledig uitgeschreven en voor mij absoluut een toevoeging aan het verhaal.

De schrijfstijl heb ik als zeer prettig ervaren. Het Engels leest gemakkelijk en vlot weg waardoor het boek moeilijk weg te leggen is. Er vinden verschillende gebeurtenissen plaats in het verhaal en daarnaast lees je vanuit verschillende hoofdpersonen en hun gedachten. Dit maakt het verhaal wat mij betreft dynamisch!

Alle personages in het verhaal hebben wat mij betreft een mooie uitwerking en toevoeging. Er wordt duidelijk onderscheid gemaakt in Alfa en Beta wolven en er lijkt hierdoor nauwkeurig onderzoek te zijn gedaan naar wolven en instincten.

De hoofdpersonen in dit verhaal, prins Tobias en Alex, zijn duidelijk beschreven en er is absoluut verdieping door de beschrijving van hun verleden en achtergrond. Zo maakt dat wat zij doen in het verhaal logisch.

Voor mij krijgt dit boek de absolute 5 sterren. Ik heb niets kunnen ontdekken wat ik niet leuk vond en had het boek binnen no time uit. Ik kan niet wachten tot ik kan beginnen aan het vervolg!

Heb je bij Twilight altijd gekozen voor ‘Team Jacob’? Dan is dit boek sowieso zeker het lezen waard!