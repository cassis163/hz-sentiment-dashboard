In mei verscheen - eindelijk! - The Last Star, het laatste deel in The 5th Wave trilogie. In afwachting naar dit boek herlas ik de eerdere boeken in de reeks. Maar toen mijn pre-order maar niet binnen kwam, sloeg opeens de angst om mijn hart. Wilde ik wel dat deze serie tot een einde zou komen?

Let op! The Last Star is het vervolg op The 5th Wave en The Infinite Sea. Als je deze boeken nog niet hebt gelezen, kan onderstaande review spoilers bevatten. Over The Last Star zelf spoiler ik natuurlijk niet.


The Last Star staat opnieuw in het teken van Cassie, Zombie, Ringer, Evan en Sam, die proberen te overleven in een post-apocalyptische wereld geteisterd door aliens. Maar niemand is te vertrouwen en niets is wat het lijkt. Kunnen de jongeren the Others verslaan?

Het boek begint vanuit een nieuw personage en weet al vanaf de eerste pagina een duistere toon te zetten. Ik zat meteen weer helemaal in de post-apocalyptische wereld die Rick Yancey in The 5th Wave introduceerde. Door de constante wisselingen in perspectief blijft het verhaal van begin tot eind spannend en leer je de verschillende personages steeds beter kennen. Nog altijd is Ringer mijn favoriet! Sam daarentegen komt opeens wel heel volwassen over voor een vijfjarige - ik snap dat een dergelijke situatie een traumatische invloed kan hebben op een kind, maar dit was misschien toch iets te overdreven. Ik vond het echter wel mooi hoe de band tussen Cassie en Sam belicht wordt. Cassie ziet nog altijd haar broertje van voor de vijfde golf voor zich, terwijl ook hij hierdoor verandert is.

Met The Last Star weet Rick Yancey één van mijn favoriete trilogieën tot een bijzonder mooi einde te brengen. Al mijn vragen worden beantwoord en het plot zit enorm sterk in elkaar. Vanaf de eerste pagina kon ik niet stoppen met lezen, al was ik tegelijkertijd bang voor het einde. Dat was eigenlijk niet nodig, want het verhaal klopt gewoon zo. Wat niet wil zeggen dat ik niet af en toe een traantje heb gelaten.. Ik ben en blijf fan!