Beautiful Boy is het waargebeurde verhaal van journalist David Sheff over de impact die de drugsverslaving van zijn zoon Nic heeft op hemzelf en op zijn gezin, bestaande uit zijn tweede vrouw Karen en de jonge kinderen Jasper en Daisy . Het boek begint op het punt dat Nic al verslaafd is, maar door terug te gaan in de tijd krijg je een goed beeld van het leven en de opvoeding van Nic tot aan het moment van de verslaving en ook van David als vader en hun onderlinge band.
Om zijn zoon te kunnen helpen, probeert David zoveel mogelijk kennis over methverslaving te vergaren. Die feitenkennis wordt door het verhaal heen verweven, waardoor je niet alleen meebeleeft hoe groot de impact van drugsverslaving op de naasten is, maar je ook kennis krijgt aangereikt wat methverslaving met het lichaam doet, hoe het komt dat verslaafden vaak een terugval krijgen en wat er aan behandelmethodes is.
David neemt de lezer mee in een heel scala aan emoties waar hij als ouder mee te maken krijgt: hoop, vrees, machteloosheid, schuldgevoel, teleurstelling, verdriet, bezorgdheid, wanhoop en het conflict tussen willen beschermen en moeten loslaten. Enerzijds leef je mee met de gevoelens van David en het proces waar hij doorheen gaat, anderzijds ben je steeds benieuwd hoe het verder met Nic zal gaan. Die combinatie, aangevuld met de feitenkennis, maakt A beautiful boy tot een boeiend en indrukwekkend boek.