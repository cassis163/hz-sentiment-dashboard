Robert Langdon, die ook de hoofdpersoon is in De Da Vinci Code en Het Bernini Mysterie, wordt door zijn goede vriend Peter Solomon gevraagd op stel en sprong naar Washington te komen om een lezing te geven. Ter plekke blijkt dat hij door de ontvoerder van Peter naar Washington is gelokt, omdat hij jaren geleden een pakje in bewaring heeft genomen dat toebehoort aan de vrijmetselaars, waarvan Peter de hoogste leider is. En dat pakje wil de ontvoerder hebben; het is de laatste schakel om alle geheimen van de vrijmetselaars te onthullen en zo almachtig te worden. Wat volgt is een nacht vol verschrikking waarin Langdon samen met de zus van Peter, een wetenschapper die onderzoek doet naar de kracht van de menselijke geest, probeert de geheimen van de vrijmetselaars te ontrafelen en Peter te bevrijden. Hierbij worden ze ook nog eens achtervolgd door de CIA omdat het landsbelang in het geding zou zijn.
Super spannend en intrigerend; zoals we van Dan Brown gewend zijn. De lezer wordt continu meegezogen in de mysteriën en de mythes rondom één woord: het verloren symbool. Als dat woord wordt gevonden, zal de mensheid alles weten wat ooit verloren is gegaan en komen er ongekende krachten vrij. Maar is de mensheid daar wel aan toe?

Brown geeft, net als in De Da Vinci Code, blijk van een gedegen onderzoek naar zijn onderwerp. Alle ins en outs van de vrijmetselaars krijgen een plek in het boek, zoals het volmaakte getal 33 waarnaar in allerlei gebouwen en geschriften verwezen wordt, magische vierkanten die gecodeerde boodschappen bevatten en allerlei tekens uit oude beschavingen en religies die samenkomen in het ultieme symbool voor de gehele mensheid, een cirkel met een stip erin: een universeel symbool voor God, de zonnegod Ra, alchemistisch goud, het alziend oog, de singulariteit voor de oerknal.
Het boek biedt voor de liefhebber heel veel stof voor het napluizen van de gegevens in boeken en op internet, waardoor je nog dieper in de materie kunt duiken. Voor mij was het boek voldoende om weer heel wat informatie rijker (voorlopig?) afscheid te nemen van Robert Langdon.