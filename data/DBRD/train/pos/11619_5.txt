Politieagent Jim Morgan ontvangt een melding van een roofoverval bij een afgelegen tankstation. Samen met zijn collega betreedt hij de mogelijke plaats delict en treft daar een kalme man aan. Wat Jim en zijn collega echter niet beseffen, is dat zij een spel zijn binnengestapt waar zij niet levend uit zullen ontsnappen. Ze hebben zich over te geven aan de bevelen van Francis Ackerman, een seriemoordenaar die al vele misdaden op zijn geweten heeft.

Tegelijkertijd ontvangt oud-rechercheur Marcus Williams niet bepaald een warm welkom in zijn nieuwe woonplaats Asherton. Op zijn eerste avond raakt hij in gevecht met ‘locals’ en doet hij er alles aan om het meisje te beschermen dat hij pas ontmoet heeft. Het meisje heet Maggie en blijkt dochter van de plaatselijke sheriff. Marcus keert verward terug naar de boerderij die hij van zijn tante heeft geërfd en besluit zijn toekomst met Maggie nog een tweede kans te geven door haar opnieuw mee uit te vragen. Maar dat hun volgende date uitloopt op het vinden van het lichaam van Marcus zijn buurvrouw, had niemand verwacht. En daarmee begint er een kat en muis spel waaraan je zonder het te beseffen ineens kan deelnemen.

Ethan Cross is het pseudoniem van een Amerikaanse schrijver die zijn droom waarmaakte door te schrijven over de dingen die in zijn hoofd rondspoken. Daarvoor was hij ook zeer actief als muzikant. 'Ik ben de nacht' is het eerste deel in een drieluik rond het personage van de seriemoordenaar Francis Ackerman en oud-rechercheur Marcus Williams. De volgende twee delen The Cage en Father of Fear zijn al gepubliceerd in de Verenigde Staten.

Bij het lezen van de eerste bladzijdes wordt al snel duidelijk dat 'Ik ben de nacht' geen doorsnee thriller is. De gedachten en praktijken van seriemoordenaar Ackerman zijn ontzettend bruut, waarbij zelfs vrouwen en kinderen het moeten ontgelden. Daarnaast het personage van Marcus, die duidelijk met zichzelf worstelt om met zichzelf in het reine te komen. Des te interessanter is het wanneer hun werelden zich met elkaar kruisen, waardoor de twee mannen genoodzaakt zijn om het tegen elkaar op te nemen.

‘Ik ben de schurk, de duistere helft, of nog eenvoudiger gezegd, ik ben het kwaad. Ik was voorbestemd te zijn wie ik ben. Hoe kun je het goede definiëren zonder het kwade? Hoe kun je het licht kennen zonder duisternis? Zonder schurk kan er geen held zijn. En toen ik jou ontmoette, wist ik het. Dit is mijn bestemming.’

Daarnaast heeft de auteur het perfect in de gaten op welke momenten hij de lezer moet misleiden. Wanneer de lezer eindelijk denkt het venijn van het mysterie doorgrond te hebben, plaatst de auteur een onthulling waardoor de theorieën soms regelrecht de prullenbak in kunnen. Een stukje vakkundige spanning!

Ethan Cross laat zelfs met de laatste zin van zijn debuutthriller zien dat hij de lezer in een spel heeft gelokt dat voorlopig nog geen einde kent. Een waanzinnig goede thriller die de lezer op het puntje van zijn/haar stoel laat zitten. Met de introductie van Francis Ackerman lijkt een nieuwe Hannibal Lecter te zijn opgestaan.