Boek gewonnen bij een Hebban-winactie, waarvoor dank.

Pip heeft het heel moeilijk om het verlies van haar tweelingzus Guusje te verwerken. Op een nacht staat Guusje naast haar bed. Ze is gekomen om haar zus te helpen om met dit verlies om te gaan.

De kaft wekt het vermoeden van een griezelig verhaal. De paarse kleur (kleur van de rouw?) versterkt dit en ook de tekening van Pip en de geest van Guusje doet dat. De korte hoofdstukken zorgen voor voldoende actie. Maar eigenlijk is het vooral een ontroerend boek dat misschien wel eens een kind kan helpen bij de verwerking van een overlijden van een dierbare. Voor alle andere kinderen is het gewoon een mooi verhaal dat zeer aangenaam is om te lezen.

De kaart vooraan en vooral het gebruik van verschillende lettertypes naar het voorbeeld van Geronimo Stilton verhullen de kwaliteit van dit boek jammer genoeg wat. Dit boek heeft inhoudelijk meer te bieden dat wat je op het eerste gezicht zou denken. Kinderen zelf zullen waarschijnlijk wel aangesproken worden door die herkenbaarheid.