Al vanaf het eerste hoofdstuk uit 'Eerste Leven' herinnerde ik me weer hoeveel plezier ik aan de Alice in Zombieland boeken van Gena Showalter had beleefd. Nu ook 'First Life' naar het Nederlands is vertaald, wilde ik er zo snel mogelijk in beginnen, en het verhaal pakte me meteen.

Tensley is zeventien en heeft nog minder dan een jaar de tijd om te kiezen welk leven ze wilt gaan leiden nadat ze de Eerste dood heeft beleefd. Troika (licht) of Myriad (duisternis). Tensley is Ongebonden en kan dus geen definitieve keuze maken. Maar als ze niet kiest en voor de eerste keer dood gaat, belandt ze in Vele Eindes, waar het gerucht gaat dat niemand het overleefd.
Troika en Myriad kunnen niet langer wachten tot ze haar beslissing maakt en sturen ieder een jonger Arbeider om haar over te halen voor een van hen te kiezen. Maar als blijkt dat het niet snel genoeg gaat, vermengt zich nog iemand erin en lijkt het eind voor alle bewoners ineens nabij.

Showalter heeft een ontzettend prettige schrijfstijl waar je als lezer zo doorheen vliegt. De cynische opmerkingen, snelle gedachten en vlotte babbels van de personages zijn heerlijk om te lezen. Alle personages die in het boek voorbij komen hebben een eigen karakter en een eigen rol in het verhaal. Aan de ene raak je sneller gehecht dan aan de ander en dat zorgt voor een hoop spanning wanneer de werelden uiteen dreigen te vallen.

De wereld waarin Tensley leeft en naartoe leeft is ontzettend mooi weergegeven, zowel Troika, Myriad en Vele Eindes. De wereld die zij samen vormen is wonderbaarlijk en heeft een hoop geheimen die je versteld zullen doen staan. Hoe alles precies reilt en zeilt wordt al redelijk snel duidelijk, wat ervoor zorgde dat het gemakkelijk te begrijpen bleef. Maar net als je denkt dat je Tensley zou kunnen helpen bij haar keuze, gebeurt er weer iets onverwachts waardoor je weer op een andere manier naar de werelden gaat kijken.

Het eind is overweldigend, bijzonder en laat je smachten naar het volgende deel. Die komt gelukkig deze zomer al uit, dus zeker iets om naar uit te kijken.