Back tot he 80s, met de opkomst van de spel/home computers was dat een mooie tijd als je die hebt meegemaakt. Met het boek “De wonderjaren van Billy Marvin” is het gelukt om een reis in de tijd te maken.

Billy en zijn vrienden Alf en Clark hebben niet veel wensen. Billy’s moeder werkt veel, dus hij is vaak alleen thuis. Het huren van een video, het rondhangen met zijn vrienden en een spelletje op zijn computer zijn de activiteiten waar ze druk mee zijn. Dan hebben ze een plan: Het kopen van een Playboy met daarin de assistente van het Rad van Fortuin. Als ze die kunnen kopiëren worden ze rijk.

Billy maakt kennis met Mary, de dochter van de winkel. Ze blijken een gezamenlijke liefde te hebben voor de computer en het programmeren van spellen. Een besluit om mee te doen aan een programmeerwedstrijd is dan ook snel genomen. Ondertussen gaat de jacht op de Playboy onverminderd door, maar dan loopt het allemaal anders dan ze hadden verwacht
Het is geschreven in een vlotte stijl, het leest makkelijk. De verwijzingen naar de specifieke dingen uit de jaren 80 is een bron van herkenning en geeft de sfeer van die tijd goed weer. De vriendschap tussen de jongens is goed uitgewerkt, evenals de ontluikende eerste liefde zoals het voor een 14 jarige kan zijn.
Het onvoorspelbare van het verhaal blijkt halverwege, waardoor maar weer eens blijkt dat niet alles is wat het lijkt. Het verhaal heeft humor, en toch ook een maatschappelijk thema dat realistisch is weergegeven, maar niet te zwaar is. Alles in de juiste balans.

Erg origineel zijn de stukjes programmeertaal aan het begin van elk hoofdstuk. Aan het einde van het boek wordt duidelijk wat daar de bedoeling van is. Een boek met een bijzondere bonus.