Vorig jaar kwam uitgeverij Lemniscaat al met het originele boek; Waarom zijn er zoveel blote mensen in de kunst? Via heldere antwoorden op bijzondere kindervragen kon je in dit boek meer over de kunstgeschiedenis te weten komen. Dit bleek een groot succes. Hetzelfde idee is nu toegepast in het boek: Waarom verdrinken vissen niet? Ook hierin duidelijke antwoorden op brandende kindervragen, geschreven in heldere taal.

Vragen als:
Wat is een dier eigenlijk?
Wie geeft dieren hun naam?
Wat is het nut van muggen?
Kan mijn kat vegetariër worden?

Vanuit de vaak briljante, unieke kindervragen worden allerlei serieuze onderwerpen rondom dieren en de natuur besproken: van het ontstaan van mens en dier tot aan de communicatie van de dieren onderling. Je ontdekt al lezende welke dieren er dodelijk zijn. Wat dieren met ons gemeen hebben en krijgt antwoord op de vraag: Zijn mensen eigenlijk ook dieren?
Waarom verdrinken vissen niet is even hilarisch als leerzaam. De mooie natuurfoto’s speken voor zich en de leerzame teksten worden op een speelse wijze gebracht, met creatieve letters en grappige illustraties van Claire Gobier. Geen saaie droge lesstof, maar een leuke vrolijke ontdekkingsreis voor jong en oud. Stiekem net zo leuk voor volwassen!