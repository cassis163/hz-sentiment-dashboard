Ik had eerlijk gezegd nog nooit van Matthew Quick gehoord. Maar toen ik las dat hij ook de schrijver is van Silver Linings Playbook werd ik enthousiast. Alhoewel ik dat boek niet gelezen heb, heb ik wel enorm genoten van de film. Ik was dan ook blij verrast dat ik deel mocht nemen aan de leesclub en het prachtige hardback boek thuis gestuurd kreeg. Ik heb het in een rap tempo uitgelezen, want het is een dun boekje. Maar al op de eerste bladzijde van het eerste hoofdstuk werd ik geraakt doordat Finley denkt 'het geeft me de kans pa blij te maken'. En vanaf dat moment was ik door het boek gegrepen. Prachtig hoe het leven in een Amerikaanse achterstandswijk (in Philadelphia) beschreven wordt, hoe belangrijk sport is in Amerika en hoe je je kunt proberen aan een milieu te onttrekken. Daarbij spelen twee vriendschappen een belangrijke rol: Finleys vriendschap met Erin en zijn ontluikende vriendschap met Boy21 die door zijn coach aan hem wordt toevertrouwd. Misschien af en toe wat gek hoe Boy21 zich gedraagt (maar past wel bij wat ik al kende van Silver Linings Playbook), maar ik vond het nog wel geloofwaardig.
Kortom: 4 sterren voor een mooi verhaal over drie jongelui die alledrie het een en ander meemaken of al meegemaakt hebben en hoe je daar toch sterk uit kan komen!