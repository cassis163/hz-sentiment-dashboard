Het lezen van 'Dear Evan Hansen' was een vreemde ervaring. Evan Hansen is een gewone jongen. Een tiener zoals jij en ik eigenlijk. Of ook niet, want de puberteit verloopt voor iedereen anders. In ieder geval is Evan iemand waar je jezelf wel mee kan identificeren. Toch gebeuren er in de loop van het boek zoveel vreemde dingen, dat je je na een tijd begint af te vragen of dat wel zo is. Zou ik ook zo gereageerd (kunnen) hebben? Of was dit in mijn universum nooit voorgekomen? Die vragen houden je tijdens het lezen zo bezig, dat je soms het verhaal wat 'mist'. Alsof je afdrijft naar een andere plek en je vraagtekens steeds groter worden.

De schrijfstijl van het boek is erg vlot leesbaar. Het is beeldend geschreven en dat past wel mooi bij het feit dat het boek uit een musical voortvloeit.
Er zitten geen bijzonder moeilijke passages of woorden in het verhaal en je kan rustig gaan zitten en doorlezen zonder dat je uit het ritme wordt gehaald door vertragende elementen. Het tegendeel is eerder waar. Bij het dichtslaan na een uurtje lezen, verbaas je jezelf erover hoeveel bladzijden je wel niet hebt omgeslagen.

Het verhaal zelf is met momenten tenenkrommend te noemen. Er worden pijnpunten uit het leven van een eenzame tiener uitvergroot en gebruikt om een vrij absurde situatie te creÃ«ren. Dat absurde in combinatie met het pijnlijke zorgde er wel voor dat ik het soms echt moeilijk had. Ik vroeg me dan af waarom je dit zou willen opschrijven en waarom ik het zat te lezen. Toch blijkt zoiets achteraf bekeken toch weer anders uit te vallen qua gevoel. Het is droevig, maar ook grappig. En het absurde helpt dan mee om het wat te verlichten. Eigenlijk moet je de diepere laag van het verhaal ook lezen. Wat drijft iemand om te doen wat hij doet? En ook al wil hij helpen, hoe weet hij dat hij geen enorme schade veroorzaakt bij mensen die hij eigenlijk heel graag heeft.

'Dear Evan Hansen' is een boek dat je moet lezen. Het is niet erg emotioneel, maar raakt je wel als lezer en het gaat over zaken waar niemand in het dagelijkse leven mee te koop loopt. Depressie, eenzaamheid, verliefdheid,...
Een les geleerd uit dit boek? Dat weet ik niet, maar het zet in ieder geval aan tot nadenken.