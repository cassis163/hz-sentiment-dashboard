[Boek gelezen in het Engels] Als Prue en Curtis elkaar kwijtraken in het Woud, raken ze verstrikt in de oorlogsplannen van twee verschillende fronten. Ondertussen zijn ze naarstig op zoek naar Prues broertje. Ze moeten vechten voor hun leven én dat van alle bewoners van het Woud.

Dit verhaal heeft alle aspecten van een succesvol sprookje: ontvoering, actie, verraad, vertrouwen, vriendschap, allianties, goederikken en slechterikken. Het klassieke thema wordt zo meeslepend vertaald dat het niet leest als het zoveelste fantasy-verhaal. Het is origineel en tegelijkertijd realistisch, ook al lopen de dieren rechtop en kunnen ze praten: Je gelooft ieder woord dat ze zeggen.

Ik heb dit boek gelezen in het Engels, dus over de vertaling kan ik niets zeggen. In de Engelse editie wordt een grote woordenschat gebruikt, het is echter mijn ervaring dat Nederlandse vertalingen vaak versimpelingen zijn. Ik vermoed dat dit ook met deze titel het geval is. Wat ook een groot nadeel is, is dat het derde deel van deze trilogie niet in vertaling zal verschijnen. Lezers die in dit boek geïnteresseerd zijn raad ik daarom de Engelse versie aan.