Dankzij de leesclub rond de klassieker 'Trots en Vooroordeel' kwam ik ook op het spoor van dit boek van Anke Werker. Het vertelt het verhaal van de zussen Jane (1775-1817)en Cassandra Austen waarin de schrijfster feiten en fantasie door elkaar weeft om in dezelfde stijl als Austen een realistisch verhaal neer te zetten van het leven van waarschijnlijk d√© meest populaire Britse romanschrijfster aller tijden.

In dit boek wordt er gewisseld tussen het fictieve geheime dagboek van Jane in 1809 tijdens hun tijd in een huis in Chawton, gekregen van hun broer, en de zus Cassandra Austen die 35 jaar later terug blikt op hun leven samen. De zusjes hadden een zeer intieme band en deelden bijna alles samen. Cassandra schippert tussen haar herinneringen aan die tijd waarin ze het gelukkigst was en de twijfels over wat ze aan moet met de nalatenschap van haar zus. Pas na lang zelfberaad brengt ze ook haar nichtje Caroline hiervan op de hoogte die haar tante Jane maar kort gekend heeft.

Het boek geeft zeer goed de tijd weer waarin de zussen leefden en slechts bij gratie van hun broers in hun onderdak werden voorzien na het overlijden van hun vader. Enkel door een huwelijk konden toen vrouwen van hun stand in hun levensonderhoud voorzien omdat ze zelf niet mochten werken. Net zoals in haar proza laat Jane in haar geheime dagboek duidelijk haar ongenoegen hier over blijken. Onder een synoniem dat later echter algemeen bekend werd, liet ze haar werk via haar broer Henry naar uitgeverijen in Londen sturen. Haar publicaties werden in haar eigen tijd al goed ontvangen en toen mocht ze al wat van haar eigen succes proeven. Zonder uiteraard het minste idee te hebben dat haar werk 200 jaar later wereldwijd beroemd zou zijn, en ze miljoenen fans, talrijke verfilmingen en adaptaties zou kennen.
De achtergrond die je uit dit boek kan halen over de schrijfster, geeft een fijne extra betekenis aan haar romans.

Werker geeft op een liefdevolle, maar ook waarachtige en empathische wijze weer hoe het leven van Jane Austen er kan hebben uit gezien uit zowel haar eigen gezichtspunt als dat van haar zuster Cassandra. Dat de schrijfster en uitgeefster Anke Werker een grote belangstelling en sympathie koestert voor deze Britse grande dame, komt heel duidelijk naar voren!