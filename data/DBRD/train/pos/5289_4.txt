Het zal je maar overkomen: de conciërge van je school wordt vermoord. Wat moet je dan nog? In het nieuwe boek van Rom Molemaker wordt dit onderwerp uitgebreid besproken. Molemaker begeeft zich met 'Moord op school' voor het eerst op het vlak van de YA-boeken. Waar hij voornamelijk boeken schreef voor de jongere jeugd, is de 15+-jeugd nu aan de beurt. 'Moord op school' is een mooi begin van een 'nieuwe' carrière!

Jorick besluit naar het lichaam van zijn conciërge te gaan kijken, wanneer hij hoort dat de conciërge vermoord is. Daar vindt hij een portemonnee, die hij in een ondoordacht moment meeneemt. Vanaf dat moment stapelen de problemen voor Jorick zich op. Tot Savanne in de buurt komt. Zij wil met hem 'daten'. Maar is dit echt? Savanne heeft een opdracht van haar vriend gekregen: zij moet alles rondom de moord bij Jorick lospeuteren. Een gevaarlijke situatie ontstaat. Wie is er eerst? De moordenaar? De politie? Jorick?

Rom Molemaker beschrijft het verhaal vanuit twee personages. Je kijkt mee met Savanne en met Jorick. Dat maakt het verhaal volledig; een goede keuze. In tegenstelling tot een aantal andere boeken ebt de spanning hier namelijk niet weg. Door vanuit de twee personages te beschrijven, weet de lezer meer dan de hoofdpersonen. Dat zorgt juist voor spanning. Waarom gaat Jorick nou niet naar de politie? Waarom gaat hij wel met Savanne weg? Waarom blijft Savanne dit doen? Deze vragen maken dat je door wilt blijven lezen!

De actiespanning in het boek wordt ook goed weergeven. Vooral de onverwachte wending aan het eind van het verhaal was een goede keuze. Deze wending mag - mijns inziens - met recht 'onverwacht' genoemd worden. De spannende plaatsen - denk aan 'The Factory' - werken ook spanningsverhogend! Molemaker laat via deze weg zien dat hij deze trucs beheerst en goed toe kan passen. De losse zinnen tussen de verhalen door werken spanningsverhogend. Deze zinnen komen later terug in het verhaal. Je weet dus - als lezer - net iets meer. Ook zorgen deze zinnen voor vraagtekens. De antwoorden volgen later. Een unieke, maar goede keuze van Molemaker!

Ook de verhaallijn is aansprekend. Een moord op een school, iets wat niet elke dag gebeurt. Het begin van het verhaal is wat 'simpel', maar dit trekt al snel bij. De clichés (theatergroep, verborgen liefdes, foute vriendjes) aan het begin van het verhaal worden 'vergeven' door het uniekere vervolg. Het vooreinde van het verhaal is mooi en anders. Dat maakt het begin zeker goed. Voor de ervaren lezer is dit verhaal misschien niet 'nieuw', maar rekening houdend met de doelgroep blijft 'Moord op school' voor mij een mooi boek. Ik denk dat dit onderwerp aan zal slaan bij de jeugd. Waarom? Omdat het zich afspeelt op school, omdat het over leeftijdsgenoten gaat en omdat verschillende delen herkenbaar zullen zijn.

Het slot van het verhaal had van mij wel weggelaten mogen worden. Molemaker laat via een soort 'epiloog' toch nog zien wat er na de 'oplossing' gebeurt. Mijns inziens wat jammer. Waarom geen open einde? Laat de lezer bedenken wat er verder gebeurt!

Molemaker kan trots zijn op 'Moord op school'. Met dit verhaal laat hij zien dat hij best een aardig boek voor Young Adults kan schrijven. Waar de verhaallijn simpel start, volgt een boeiend vervolg. Het einde is wat 'zwak', maar in de ogen van de lezer is het totaalplaatje niet verkeerd. ´Moord op school´ is dan ook een mooi boek voor een lekker avondje genieten!