Een legal thriller van Michael Connelly, en natuurlijk is hij ook hierin een meester! Het is inmiddels toch een enigzins uitgekauwde genre. Er zijn grofweg 2 varianten: een dappere, kleine advocaat neemt het op tegen óf een machtig kantoor met héel veel advocaten, onderzoekers en geld ter beschikking óf tegen een door-en-door corrupt of onverschilling Openbaar Ministerie met allerlei politieke manoeuvres. De klant van de advocaat is natuurlijk onschuldig maar heeft alle schijn tegen en de advocaat weet in bloedstollende of leuk in elkaar gepuzzelde argumentaties tóch de 'onverwachte' vrijspraak voor elkaar te krijgen.
Michael Connelly weet aan deze vorm van thrillers toch een eigen draai te geven. Zo is de advocaat helemaal niet zo sympathiek (hoewel hij het naarmate het boek vordert wel meer wordt) en zijn client heeft een hele goede kans om vrijgesproken te worden want de zaak van het OM is helemaal niet zo stevig.
Maar Connelly zou Connelly niet zijn als er niet een paar fraaie verwikkelingen voorkomen. De klant blijkt toch nog wel wat lijken in de kast te hebben, er wordt vlak voor het eigenlijke proces begint iemand vermoord wat Micky (de advocaat) van zijn stuk brengt, er lopen nog wat ongure types rond die Micky ook om hulp vragen, er blijkt een link te zijn naar een oude zaak die door Micky wat al te gemakkelijk met een schuldigverklaring tot een 'deal' is afgerond.... En dan moet het proces nog beginnen!
Al met al is het een goed boek, maar ik kan er toch geen 5 sterren voor geven. Ondanks dat ik het in amper 2 dagen heb uitgelezen had ik toch soms het gevoel dat het boek een beetje kabbelde. In vergelijking met de Harry Bosch boeken net ietsje minder, maar nog steeds veel beter dan de grote massa van thrillers die alom verschijnen.