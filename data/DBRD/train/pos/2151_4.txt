"Amor omnia vincit."

DANSEN in de HEMEL vertelt het heftige levensverhaal van Mishka Kamadev.

"Eén zin die de rest van mijn leven zou bepalen. Mijn vader plantte het zaadje voor mijn verlangen het tegendeel te bewijzen."

Mishka wordt in 1970 in een klein dorpje in Polen geboren, samen met zijn ouders vertrekt hij naar zijn oma in Nederland. Terwijl zijn ouders hard werken zorgt oma, waar hij een speciale band mee heeft, voor hem. Daar maakt hij kennis met zijn grote liefde; muziek, meer had hij niet nodig om gelukkig te zijn. En wordt voor het eerst verliefd op zijn buurmeisje Lotte. Zijn opa handelde op de beurs en verdiende bakken met geld, de kleine Mishka wil later net zo rijk worden als zijn opa. Zijn missie: de beroemdste DJ ter wereld worden.

"Toen alles nog was zoals het altijd had moeten zijn."

Terwijl Mishka de wereld als The God of House Music verovert, ontmoet hij de liefde van zijn leven Lisa di Angelo. De wereld ligt aan zijn voeten, ze reizen samen de wereld over en leven in een roes van gelukzaligheid in luxe en rijkdom in hun villa op landgoed Eyckenbosch. Tot hun geluk bruut verstoord wordt, er was één ding wat Lisa hem niet verteld had, het doodvonnis wat zij op zak draagt. Lisa lijdt aan Cystic Fibrosis, een dodelijke ziekte met een beperkte levensverwachting van gemiddeld tweeëndertig jaar.

"Oude mensen gaan dood, de liefde van mijn leven kon niet sterven."

Daar sta je dan als wereldberoemde DJ, het geld stroomt binnen, alleen het leven van je vrouw glipt door je vingers, er is niks op de hele wereld wat je kan doen om haar te redden. Hij kan zich geen leven zonder haar voorstellen en toch komt het onvermijdelijke einde met iedere dag die verstrijkt steeds dichterbij.

"Als ik dood ben, ben jij verlost."

Het dubbel leven wat ontstaat, de tegenstrijdigheid en schuldgevoelens vliegen hem naar zijn strot en killen hem. ’s Avonds en in het weekend is hij de ster als de razend populaire DJ Kamadev en thuis wacht zijn stervende vrouw. Kan en mag hij wel genieten van zijn succes en mag hij wel leven? Mishka balanceert op het randje van de afgrond, de situatie maakt hem langzaamaan kapot.

Lukt het Mishka ondanks alle ellende weer een balans te vinden in zijn leven?

"In het leven is niets anders te verliezen dan de liefde."

De korte samenvatting op de achterkant van het boek raakte mij gelijk, toch had ik twijfels of ik dit boek wel wilde lezen? Dit heeft alles te maken met het heftige onderwerp van het verhaal. Gezien het enthousiasme van andere lezers, ging ik toch overstag en daar heb ik geen spijt van. DANSEN in de HEMEL, heeft een prachtige cover met goedgekozen hemelse kleuren, met daarop een dansend meisje in een wit jurkje afgebeeld. Dit in combinatie met de bijzondere titel, past perfect bij het verhaal, hier is goed over nagedacht.

DANSEN in de HEMEL is opgedeeld in twee delen en bestaat uit 22 lange hoofdstukken, die stuk voor stuk bestaan uit een titel en een tijdsbestek. Het verhaal wordt vertelt vanuit hoofdpersonage Mishka Kamadev en vindt plaats in diverse tijdspanne variërend van 1970 tot en met 2007.

Michael Pilarczyk heeft een fijne beeldende schrijfstijl, hij raakt je. DANSEN in de HEMEL, leest meteen heerlijk weg, je leeft je helemaal in. Zo nu en dan verbaasde ik me, dat dit boek door een man is geschreven, zulke mooie en gevoelige stukken tekst. Andere stukken tekst maakten dit dan weer dubbel en dwars goed, dit boek is echt door een man geschreven.
Pilarczyk speelt met woorden en zinnen, zijn schrijfstijl is prachtig, bijna poëtisch te noemen, zo mooi.
Ondanks het serieuze onderwerp maakt Michael gebruik van de nodige humor en sarcasme in zijn verhaal, iets wat ik als zeer prettig heb ervaren. Ik heb het verhaal letterlijk met een lach en een traan gelezen.
Het verhaal stimuleert je te kijken naar je eigen leven, althans bij mij dan toch, tijdens het lezen dwaalden mijn gedachten telkens af naar mijn eigen leven, naar bepaalde keuzes die ik gemaakt hebt, het raakte mij echt.

DANSEN in de HEMEL, is een heftig levensverhaal, herkenbaar voor mij omdat ik zelf van dichtbij heb meegemaakt hoe een dodelijke ziekte iemand helemaal naar de verdommenis helpt. Michael heeft dit op een prachtige bijzondere wijze weten te verwoorden. Het verborgen leed van een dodelijke ziekte, hoe ga je om met een doodsvonnis op zak waarvan je niet weet wanneer het toe zal slaan? Leven in twee verschillende werelden en de daarbij behorende schuldgevoelens die je naar de strot vliegen en killen. Ziekte en heel veel verdriet, de angst en de wanhoop. Luxe, rijkdom, roem en de gevolgen van naïviteit en vertrouwen. Aan de rand van de afgrond staan. Maar ook liefde in haar puurste vorm.
Prachtig om te lezen hoe iemand kan transformeren. De magie van kinderen, hoe zij iemand kunnen betoveren. DANSEN in de HEMEL, zet je aan het denken, het zijn de kleine dingen in het leven die er toe doen.

Michael is een wijs man met veel levenservaring en ambities, dat straalt zijn boek helemaal uit. Het staat vol met herkenbare levenswijsheden en lessen. Hoe rijk je ook bent, hoeveel geld je ook tot je beschikking hebt, sommige dingen zijn simpelweg niet te koop in dit leven; gezondheid, geluk en liefde.
LEEF! Geniet van het leven. Alleen jij kan je eigen leven inkleuren.
Live life to the fullest. Iedere dag kan je laatste zijn.

DANSEN in de HEMEL, i'm impressed en ben er stil van. Tijdens het lezen ontstond er kippenvel op mijn lijf. Ook ik hield het niet droog tijdens het heftige einde van het boek.
Heel mooi vind ik het effect wat er tijdens het allerlaatste stukje van het boek gebeurde, het is Michael letterlijk gelukt om de tranen op mijn gezicht om te toveren tot een glimlach.
Pilarczyk heeft filmmateriaal in handen.

Michael Pilarczyk heeft grote plannen en is een eigenwijze man die precies weet wat hij wil en dit ook voor elkaar weet te krijgen. Hij wilde zijn debuut nog voor de Zomer in de winkels hebben liggen, dat lukte bij geen enkele uitgever, dus besloot hij samen met Elise de Bres een eigen uitgeverij op te richten. Het resultaat Invictus en DANSEN in de HEMEL ligt sinds mei in de winkels en wordt met veel lof door het publiek ontvangen. Zijn ambitie is om nog tien boeken te publiceren. Op dit moment is hij bezig met zijn tweede boek en het begin is aan het papier toevertrouwd. Ik ben er in ieder geval heel benieuwd naar geworden.

DANSEN in de HEMEL, een indrukwekkend debuut, waar ik stil van ben geworden, roem, rijkdom, zorgen, pure liefde, verlies en verdriet, live life to the fullest, filmmateriaal, aanrader!

★★★★ 1/2