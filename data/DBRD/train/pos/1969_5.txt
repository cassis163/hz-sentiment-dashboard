Tjerk Noordraven laat in zijn Engste Serie Ooit prachtig zien wat het betekent als kind te leven in een wereld vol razendsnelle veranderingen. En dat doet hij heel knap door juist te schrijven over een analoge wereld met klassieke elementen: de vriendelijke vampier (Dragos), de meedenkende mummie (Prins Toet), de slimme Faun (Eus), de betrouwbare en stoere hellehond met drie koppen, en het meisje Nera afkomstig uit een circusfamilie. De vlotte schrijfstijl dient de geweldige vaart van het verhaal en de originele plotwendingen. Als een vleermuis fladdert hij van decor naar decor, fantasierijk en spannend. Eng wordt leuk als het goed gedaan is, en ja: Noordraven durft, maar altijd vergezeld van een betrouwbare, aimabele kwaliteit. Geloofwaardige karakters krijgen gaandeweg de serie meer en meer diepgang, worden geconfronteerd met hun beperkingen, twijfels en onderlinge conflicten. Maar wat de serie echt onweerstaanbaar maakt als kinderboek is het gegeven dat in de grote boze wereld met al zijn gevaren vooral steeds weer nieuwe vrienden te vinden zijn, onverwachte mogelijkheden en kansen, en dat als je gelooft in jezelf en goed samenwerkt je verder komt dan je misschien ooit had gedacht. En precies dat geloof is wat de kinderwereld zo blijvend aantrekkelijk maakt; alles kan en is nog mogelijk… Soms zou je willen dat je zelf nog kind was. Ach, lees Noordraven vooral lekker samen met je kinderen, en ontsnap met deze heerlijke boeken voor even uit de onmogelijkheden van alledag.
Kracht van de serie zijn het vloeiende pallet van constante metamorfosen, de moderne taal en het speelse gemak waarmee Noordraven de jonge lezertjes overtuigend meeneemt op zijn wonderlijke avonturen. Hij neemt kinderen serieus, met humor, wijsheid en spanning. En wat te denken van de prachtige vormgeving van de boeken…
Ooit voorgesteld hoe het zou zijn als een dierentuin vol met vriendelijke dieren plotseling verandert in een vreselijke… ? Lees het zelf in het tweede deel van de Engste Serie Ooit: De Transsylvanië Express!