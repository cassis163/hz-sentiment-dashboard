In Doodsslaap ontdekt de fotografe Jordan Glass bij toeval haar tweelingzus op een schilderij in een museum in Hong Kong, als onderdeel van de expositie 'de slapende vrouwen'. Van haar zus, Jane, is al een jaar niets meer vernomen. Men denkt dat ze het slachtoffer is geworden van een seriemoordenaar in New Orleans.

Wanneer Jordan zelf op onderzoek uitgaat en ternauwernood aan de dood ontsnapt, wordt ze door de FBI ingezet als lokaas om de mysterieuze schilder in de val te laten lopen.

Met Doodsslaap heeft Iles een erg spannende thriller op papier gezet. Een vernuftig verhaal met mooie personages. Iles schrijft naar een bijzonder verrassende ontknoping toe, maar gaat in het uiteindelijke slot wat kort door de bocht. Ik vond het einde wat afgeraffeld, want het blijft voor de lezer een raadsel hoe de FBI uiteindelijk achter de verblijfplaats van de dader komt. Ondanks dit ene minpuntje heeft Greg Iles mij overtuigd van zijn kunnen en zullen er zeker meer boeken van hem in mijn collectie belanden.