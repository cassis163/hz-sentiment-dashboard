David Simon is het creatieve brein achter The Wire en Ed Burns is een voormalig rechercheur. Samen verbleven ze een jaar lang in een buurt in Baltimore die uitsluitend drijft op drugshandel. Wat dit boek zo bijzonder maakt is dat Simon en Burns niet náár de mensen hebben gekeken, maar ín de mensen. Van veel personages wordt niet zozeer alleen de handel en wandel geschetst, maar ook hun achtergrond, hun drijfveren, hun liefdes en verlangens. Dat klinkt allemaal erg diep en soms zelfs suikerzoet maar in dit geval is het waar.
The Corner is het verslag van een deel van onze geschiedenis; de geschiedenis van een buurt die langzaam maar zeker afglijdt maar aan de andere kant weer kansen biedt voor een ander soort mensen. De buurt waar het over gaat begon als een blanke arbeidersbuurt, werd toen een zwarte arbeidersbuurt en toen de zwarte arbeiders wegtrokken namen de drugsverslaafden van alle kleuren en nationaliteiten de buurt over. Het is Simon en Burns zelfs gelukt om het verhaal zo te schetsen dat je meer voelt dan afkeer of juist medelijden. Deze mensen komen tot leven, op hun eigen manier.
Het boek werd bekroond met een Edgar Award en de tv-serie die er van werd gemaakt kreeg drie Emmys. En dat is niet voor niets. Ondanks alle ellende en verdriet is het een boek om in één ruk uit te lezen.