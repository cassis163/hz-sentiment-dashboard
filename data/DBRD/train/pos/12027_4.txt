Het boek: De Droogte van Jane Harper wordt aangeprezen als een thriller die je moet hebben gelezen. Ik mocht het boek lezen en beoordelen voor de hebban buzz leesclub.

Agent Aaron Falk keert na jaren terug in zijn geboortestad voor de begrafenis van zijn vriend Luke. Twintig jaar gelezen was Luke zijn alibi toen Aaron werd beschuldigd van moord, maar de hele waarheid werd toen niet verteld en iemand weet dat en is nu vast besloten hier iets aan te doen.
Het land wordt geteisterd door de ergste droogte ooit en temidden van dit landschap probeert Aaron Falk, tegen wil en dank, samen met een plaatselijke agent het raadsel van de moord op Luke en zijn familie op te lossen. Langzaam maar zeker komen de onderzoekers op het spoor van de moordenaar, terwijl de raadsels en leugens van vroeger worden ontrafeld en ontmaskerd. Maar niet iedereen is daarvan gediend.

De hitte en het dorre landschap, alsmede het leven in een klein dorpje waar mensen uit zijn op de ondergang van Aaron, maakt dat dit een spannend verhaal is. De omgeving en de karakters komen goed uit de verf, je leeft als lezer mee met Aron, met zijn wroeging om de dood van zijn vriend en wat er lang geleden is gebeurd.
Het is een heel goed geschreven verhaal, met spanning en plotwendingen, waardoor je als lezer blijft lezen. Tijdens flashbacks wordt meer duidelijk. De schrijfstijl is prettig, en ik bleef lezen.
Ik ben benieuwd wat Jane Harper nog meer gaat schrijven, en dan te bedenken dat dit haar debuut is!

Het was een onderhoudend, spannend, goed geschreven verhaal met een zeer bevredigend einde. Ik kan dit boek van harte aanbevelen!