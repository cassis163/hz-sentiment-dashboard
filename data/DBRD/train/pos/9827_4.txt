‘Een gat in de golven’ vertelt over het leven van Erik. Erik ontdekt pas laat in zijn leven dat de verdrinking van zijn jeugdvriendinnetje Madelein op verregaande wijze invloed heeft gehad op zijn hele leven. Dit besef maakt zijn latere jaren, tot een uitzichtloos bestaan aan boord van een afgedankte kotter in een afgelegen plezierhaven.

“Op het moment dat hij een arm in het watergat stak sloten zich de golven en deinde het schip weer op de groengrijze watermassa.”

Terwijl de dagen zich in sleur en gewoonte aaneenrijgen, ontmoet Erik op zeker moment Floor en Truffel. Deze drie mensen zoeken, in hun gemeenschappelijke eenzaamheid, elkaars gezelschap. Wanneer zij hun levensverhalen aan elkaar hebben verteld wordt duidelijk dat hun besluit, om met een vage bestemming de zee op te gaan, eerder voortkomt uit een onbestemd zoeken naar iets anders, dan uit een gezonde zucht naar avontuur.

Heine vertelt het verhaal wisselend vanuit het perspectief van de jonge Erik en de volwassen, eenzame man die Erik later wordt. Dit maakt het boek tot een uiterst intrigerend geheel. Als lezer blijf je je afvragen hoe anders het leven van Erik eruit had kunnen zien wanneer zijn Madelein niet was omgekomen.

“Was hij misschien het slachtoffer van zichzelf, en kon dat eigenlijk wel? Dat niet de gebeurtenissen om je heen je lot bepalen, maar dat je het zelf bent, dat je je eigen lot bent? Dat zich dat nu eenmaal voltrekt zoals het zich voltrekt, omdat het nu eenmaal zo moet en zo is.”

Heine hanteert een boeiende, haast wat lome, schrijfstijl die prima aansluit bij het verhaal dat hij te vertellen heeft. Zijn taalbeheersing is zeer verzorgd en de personages leer je langzaam maar zeker steeds beter kennen. Vooral Erik, Floor en Truffel worden simpelweg bekenden; zeker wanneer zij hun levensverhalen hebben geopenbaard.

“Toen ik terugkwam was ze er niet en de balkondeur stond open. Ik begreep het niet. We woonden op de zevende verdieping en beneden op straat werd er gegild. Iedereen kwam toelopen en keek naar boven. En daar stond ik, als versteend.”

Een mooi en boeiend boek over eenzaamheid, lotsbeschikking, verlies en vriendschap!

Over de auteur
Frank Heine (1945) woont in Amersfoort en schrijft gedichten en korte verhalen. Hij heeft diverse functies bekleed binnen de culturele sector. Zo was hij zakelijk leider van het Nederlands blazers ensemble, theaterdirecteur Veendam, directeur Nederlands Centrum voor Amateurtheater in Amersfoort, directeur van muziekscholen in Zutphen, Winterswijk en Leusden. Hij publiceerde eerder 'Meisterstück' en 'Hemelzangen'. ‘Een gat in de golven’ is zijn derde roman.

Uitvoering
Uitgeverij Aspekt
ISBN 9789463381734
Paperback, 296 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/