Aan de vooravond van zijn nieuwe functie als assitent van dokter Simpson, vindt Will Raven het lijk van zijn vriendin Evie. Het meisje was een prostituee en hij treft haar lichaam helemaal verkrampt aan. Om zelf niet verdacht te worden, maakt hij dat hij wegkomt. Toch kan hij haar dood niet loslaten. Bij zijn werk als assistent moet Raven helpen bij moeilijke bevallingen en het verlichten van de pijn door het toedienen van ether. Tijdens zijn bezoeken aan patiënten en in de kroeg vangt hij verhalen op over andere vrouwen die in gelijkaardige omstandigheden lijken te zijn gestorven als Evie.

‘The Way of All Flesh’ is de eerste in een nieuwe serie historische misdaadromans geschreven door het echtpaar Chris Brookmyre en Marisa Haetzman, onder het pseudoniem Ambrose Parry. De serie legt de focus in eerste plaats op het oplossen van de misdaad, maar heeft ook grote aandacht voor de setting, het Victoriaanse Edinburgh. Daarnaast speelt de opkomst van de anesthesie een rol en de aandacht voor de positie van de vrouw.

Naast Will Raven maakt de lezer immers kennis met huismeid Sarah Fischer, een slim en vindingrijk meisje dat ambities heeft die verder rijken dan het huishouden van dokter Simpson. Hoewel ze aanvankelijk de nodige antipathie voelen voor elkaar, raken zowel Will als Sarah al snel geïntrigeerd door het oplossen van de zaak. Sarah heeft een feministische inslag en heeft moeite met de onderdanige positie die ze als meid moet vervullen.

Brookmyre en Haetzman nemen hun tijd om de personages en de setting tot hun recht te laten komen. ‘The way of all flesh’ is niet het soort boek dat er met een rotvaart vandoor gaat, maar het speelt met intrigerende elementen. Zo is er niet alleen de moord op Evie, maar zijn er eveneens de achtergrond van Will, de schuld die de jongeman af te lossen heeft en de toch vrij grafisch beschreven bevallingen waarbij om hulp van de dokter wordt gevraagd.

Het boek geeft een mooi inkijkje in een boeiend stuk medische geschiedenis en vermengt echte historische figuren met fictieve personages. Haetzman en Brookmyre hebben hun research goed gedaan en weten de periode mooi tot leven te brengen. Zowel enkele van de uitdagingen als de successen binnen de medische wetenschap komen aan bod, terwijl Raven en Sarah zich buigen over de moordzaak. Hierdoor valt het Haetzman en Brookmyre wel te vergeven dat ze zich haasten om tussen Will en Sarah een vonkje te laten overslaan en dat ze niet kiezen voor grote omwentelingen in de karakterontwikkeling. De focus ligt immers elders.

Ambrose Parry creëert een sfeer die bij de tijdsgeest past. Dat doen de auteurs ook door hun taalgebruik aan te passen. De trage stijl en de manier waarop de personages met elkaar praten en omgaan past bij het verhaal. Het Edinburgh waar ‘The way of all Flesh’ zich afspeelt is een fascinerende plek en de moeite waard om in een vervolg naar terug te keren.