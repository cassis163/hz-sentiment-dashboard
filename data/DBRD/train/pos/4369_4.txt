Ik heb genoten van Echtgenoten, echte mannen. Het boek staat aangekondigd als roman, maar ik ontdekte ook thriller-elementen en een bijzonder inkijkje in de vriendschappen tussen mannen. Het taalgebruik en de opbouw van het boek is heel goed.

7 Mannen zijn bij elkaar op de vrijgezellenavond aan de vooravond van het tweede huwelijk van een van hen. Het betreft zijn tweede huwelijk. De vrijgezellenavond lijkt op die bij zijn eerste huwelijk. Vanuit het perspectief van Beek, een van de vrienden, die schrijver is, volgen we de vrijgezellenavond, maken we kennis met de mannen, krijgen we een inkijkje in hun onderlinge verhoudingen en krijgt het mysterie rondom die ene vrouw steeds meer beeld. Hoe kijk je naar jezelf en hoe kijk je naar de ander? Het boek kent een opbouw die tegelijk met de activiteiten en het eten tijdens de avond ook terugkijkt naar de eerdere contacten rondom de vrouw. De thrillerachtige wandeltocht door het donker, de eerdere dood van een van hen en de ongelukken die plaatsvinden voeren de spanning op. Met een goed taalgebruik, iets van droog relativeringsvermogen en goed weergegeven observaties doet dit boek denken aan Het Diner.