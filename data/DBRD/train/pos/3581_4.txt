Gordels om en zet je schrap! Vanaf de allereerste bladzijde sleept de auteur je mee in een rollercoster van acties. Bijna zonder adempauze speur je met Laura Sieberg mee in haar zoektocht naar de Amazones. Deze groep, die strijdt voor wereldoverheersing door vrouwen, gaat letterlijk over lijken om hun idealen te verwezenlijken omdat ze vinden dat de mannen op deze aarde er maar een zooitje van hebben gemaakt.

De eerdere aanvaringen van Laura met de Amazones zijn te lezen in 'Het Amazoneverbond' en 'Het Amazoneoffensief'. In dit laatste deel van de Amazone-trilogie komen Laura en de Amazones haast onvermijdelijk weer tegenover elkaar te staan. Laura wordt door zo'n beetje alle politiekorpsen op aarde gezocht omdat de Amazones er door middel van een dubbelganger voor hebben gezorgd dat zij verantwoordelijk wordt gehouden voor een fiks aantal moorden. Dat betekent dat ze alles op alles zal moeten zetten om uit handen van de ene partij te blijven en de aanval in te zetten op de andere partij. Hierbij haakt de auteur handig in op actuele gebeurtenissen, zoals de Amerikaanse presidentsverkiezingen.

Door korte, krachtige hoofdstukken waarin veel gebeurd, wordt de spanningsboog continu hoog gehouden. Er wordt de lezer weinig rust gegund. Gelukkig leest het boek heel vlot weg, waardoor je je leessnelheid gestage tred kunt laten houden met de heftige gebeurtenissen.
Daarbij heeft Ad va de Lisdonk zijn feiten goed op een rijtje. Hij geeft voldoende inhoud van de non-fictie weer om zonder zaken op te zoeken het verhaal te kunnen blijven volgen. Maar het is ook leuk om op internet bepaalde informatie nog eens uitgebreider na te lezen. Zoals bijvoorbeeld de ATBIPS's waarover op blz. 106/107 wordt gesproken.

Dit is een actiethriller volgens het boekje. Heerlijk om je een aantal uren helemaal in te verliezen. Het einde van het verhaal is toch nog weer totaal anders dan je als lezer verwacht. Een uitstekend einde aan een zenuwslopende trilogie. De auteur zegt in een interview met Hebban dat hij klaar is met de Amazones; een nieuw deel zal er dus niet komen. Hij is wel bezig met een nieuw boek dat misschien ook wel een serie wordt, maar met een heel andere hoofdpersoon. De verwachtingen zijn na de Amazone-trilogie hoog gespannen!