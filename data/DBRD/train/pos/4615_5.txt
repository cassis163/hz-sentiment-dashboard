Een verhaal dat me vanaf de allereerste bladzijde in zijn greep hield. Het zorgde al voor koude rillingen door de prachtige manier van de sfeer beschrijven op een boot die in de nevelige duisternis door de schuimkoppen manoeuvreerde. Het was begonnen…

Het hield niet meer op; deze ontzagwekkende beschrijvingen van alles wat er gebeurt in dit verhaal over geheimen, mysteries, haat, verraad, mededogen en vergiffenis, maar vooral over liefde.
Zelden heb ik 496 bladzijden bijna aan een stuk door gelezen. Het bleef zo enorm boeiend dat ik het boek ook niet weg wilde leggen. Vaak heb ik mijn adem ingehouden onder het lezen om dan later met een glimlach uit te ademen of even slikken en dan weer verder lezen. Ik kan bijna niet ophouden met vertellen hoe geweldig goed ik dit verhaal vind.

'Zijn maag draaide zich om en hij moest zich schrap zetten om niet flauw te vallen. De vlam van de kaars flakkerde in zijn trillende hand. Hoe kon het dat de pijn hem niet had gewekt? Hij beklopte zijn beide benen en ontdekte tot zijn ontsteltenis dat hij niks voelde. Hij probeerde ze te bewegen, maar dat ging niet. Het koude zweet brak hem uit. Er ging iets mis. Verschrikkelijk mis.'

De titel van het boek wordt al snel duidelijk tijdens het lezen, maar wat het geheim inhoudt was daarmee nog niet duidelijk. Daar moest ik bijna het boek voor uitlezen.
Het boek bestaat uit 80 indrukwekkende hoofdstukken die beschrijven wat er in Barcelona gebeurt tijdens vierentwintig dagen voorafgaande aan de Wereldtentoonstelling 1888 en twee weken daarna.
De hoofdstukken zijn genummerd en worden begeleid door een kennisgeving aan de lezer die aangeeft waar in het verhaal de lezer zich bevindt. Voorzien van een passende titel. Bijvoorbeeld op pagina elf: 'Terugkeer'- Nog vierentwintig dagen tot de opening van de Wereldtentoonstelling.

De gevoelens van de personages worden ook goed beschreven, ze zijn soms zelfs herkenbaar.
'Hij liep het kantoor uit, doof voor het gebrul van de directeur, terwijl hij zijn trillende handen probeerde te verbergen. Zonder iets te zien beende hij tussen de burelen van de redactie door, zich bewust van de blikken van zijn collega's. Hij wist niet hoe het zover was gekomen. Erger nog, hij wist niet eens wat hij nu verdorie moest doen.'
Deze historische roman laat je kennismaken met het Barcelona van 1888, de gebruiken van die tijd en het enorme verschil tussen man en vrouw en arm en rijk.
Het verhaal bleef één groot mysterie totdat ik op een bepaald moment dacht dat ik wist hoe de vork in de steel zat, maar dat bleek anders. Ik werd zelfs nog een paar keer verrast. Wat een geweldig goed auteur is dit! Er is helemaal niets te vinden wat niet klopte in het verhaal, niets is ongeloofwaardig, de personages zijn duidelijk beschreven en ik heb er van genoten ondanks dat het soms afschuwelijk was wat ik las! Dit was niet buitensporig, maar passend in het verhaal.
Een waanzinnig goede plot en een einde waar geen plaats is voor rancune. Dit geldt zowel voor de personages als voor mijzelf.
In een paar woorden: ik heb deze debuutroman enorm graag gelezen en hoop meer van deze auteur te kunnen lezen.
'Het geheim van Vesalius' is een heuse aanrader!