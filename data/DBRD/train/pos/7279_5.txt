DE MYTHE VAN METUSALEM (Deel 7 uit de Thomas Berg reeks)

De mens heeft de ouderdom altijd willen bestrijden. Is het niet door middel van het opschroeven van de gemiddelde leeftijd, dan toch wel met het verbergen, bedekken of laten verdwijnen van de uiterlijke verschijnselen. (Rimpels, groeven, levervlekken, grijs haar)
Een recent aangesteld hoofd van het laboratorium te Leuven plaatst in een gezaghebbend tijdschrift een artikel over een bijzondere ontdekking uit zijn lab. Snel blijkt dat er wat haken en ogen aan deze sensationele publicatie zitten. Onder andere dat het vorige hoofd, de op een vakantie overleden Kostas Mamidakis, helemaal niet bij het artikel en het daaraan ten grondslag liggend onderzoek betrokken is geweest. Dat is op zijn minst vreemd, als je weet hoeveel geld er gemoeid is met dergelijke onderzoeken. Het bedrijf Gen-Etics van de steenrijke Wilfred van Bael steunde het lab altijd al financieel, maar heeft interesse in deze ontwikkeling en pompt nog meer geld in het laboratorium. Er verdwijnen echter ook wat bedragen: wat daarmee gebeurd is, blijft aanvankelijk onduidelijk.
Andreas Kurver is journalist, ruikt een scoop en gaat op onderzoek uit.

Hoofdinspecteur Thomas Berg wordt door de verloofde van Mamidakis gewezen op haar oordeel dat haar verloofde zeker geen zelfmoord heeft gepleegd op zijn vakantie. Thomas krijgt van hogerhand geen toestemming, noch middelen om een en ander nader te onderzoeken. Als er een journalist wordt vermoord, is Thomas er snel van overtuigd dat de moord gelinkt is aan de zelfmoord van Mamidakis.
Thomas kan aan de slag, terwijl hij verliefd is op een vrouw die hij bij toeval bij een opera heeft ontmoet en die later onderdeel blijkt uit te maken van het onderzoek.

Weer een heerlijk verhaal met een enorm goed plot én nog een verrassende epiloog. Ook een aparte dader/moordenaar. Meer kan ik er niet over zeggen, dat zou te veel weggeven.
Omdat ik de vorige 2 boeken - Getekend vonnis en Tot de dood ons scheidt - nét een tikje (!) beter vond geef ik deze zevende Berg 4,5 ster. Dat kan hier niet, dus dan worden het er gewoon vijf.

PS: inmiddels is duidelijk geworden dat ‘de Mythe van Methusalem’ is geplaatst op de shortlist van de Gouden Strop 2015!