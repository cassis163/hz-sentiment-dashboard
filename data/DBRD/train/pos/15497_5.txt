The Song of Achilles is de debuutroman van Madeline Miller waarmee ze de Women's Prize for Fiction won. Dit boek is gebaseerd op de Ilias van Homerus en gaat over een van de belangrijkste Griekse helden uit de Trojaanse Oorlog: Achilles. The Song of Achilles verwijst naar de eerste zin uit de Ilias die begint met “Sing, Muse, of the wrath of Achilles.”

Patroclus is een jonge prins, verbannen naar het koninkrijk van Phthia om daar op te groeien met Achilles. Achilles is sterk en mooi, alles wat Patroclus niet is. Maar ondanks hun verschillen raken de jongens innig bevriend, en hun band wordt sterker naarmate ze ouder worden. Dit tot verdriet en woede van Achilles' moeder Thetis, een wrede zeegodin die een hekel heeft aan stervelingen.
Als duidelijk wordt dat Helena van Sparta is ontvoerd en alle Griekse mannen verplicht zijn om haar eer te wreken en Troje te belegeren, sluit Achilles zich aan bij het leger, verblind door de belofte van roem. Patroclus, verscheurd door liefde voor en angst om zijn vriend, gaat met hem mee.

Dit is geen boek dat vooral over veldslagen en de Trojaanse Oorlog gaat, het gaat vooral over trots, roem, liefde en over het lot dat je niet kunt ontlopen.

“We will carve ourselves into stories for ages to come.”

Het is een verhaal waarbij Miller verschillende verhalen uit de Ilias laat passeren en haar persoonlijke draai eraan geeft hoewel ze er toch in slaagt om dichtbij het oorspronkelijke verhaal te blijven. Het bijzondere is dat we het verhaal niet zien vanuit het perspectief van Achilles, de grote Griekse held, maar vanuit Patroclus, zijn vriend. Andere mythologische figuren die in dit verhaal een rol spelen zijn bijvoorbeeld Hector, de centaur Chiron, Artemis, Apollo, Agamemnon, Odysseus, Diomedes, Paris, Briseis en Deidameia.

De schrijfstijl van Miller is beeldend en poëtisch. The Song of Achilles is een meeslepend, emotioneel en intiem verhaal. Kennis van de mythologie is niet noodzakelijk om dit boek te kunnen waarderen, maar is zeker wel van toegevoegde waarde.