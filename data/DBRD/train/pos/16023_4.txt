Gemma Burgess woont op dit moment in New York City. Maar hier heeft ze niet altijd gewoond: ze werd geboren in Australië en groeide op in Hong Kong en Singapore. Daarnaast werkte ze tien jaar in Londen als copywriter in de reclame. Ze houdt van hamburgers, wodka, Marlboro Light mét een witte filter, kleding en new wave muziek. Op dit moment werkt ze als tekstschrijver aan een nieuwe film en herschrijft ze verschillende verouderde films.  

Ook het hoofdpersonage in haar roman Beginnersgeluk, de 22-jarige Pia Keller, heeft haar hele leven overal en nergens gewoond. Ze heeft op drie verschillende kostscholen doorgebracht en ze heeft zich nog nooit ergens thuis gevoeld. Als ze wordt ontslagen na een erg pikante ‘bijna-naakt’-foto op haar Facebook, moet ze op zoek naar werk. Via via komt ze algauw aan een baantje bij een Italiaanse bistro. Maar als ze hier weer wordt ontslagen, besluit ze in een opwelling een roze, krakkemikkige food truck te kopen. Daarvoor leent ze geld van een betrouwbaar ogende man, die helaas anders blijkt te zijn dan ze dacht. Toch gaat ze door met haar eigen bedrijfje ‘Skinnywheels’ en verkoopt gezonde maaltijden vanuit haar geliefde roze wagentje. Daarnaast wordt ze gesteund door haar vier lieve huisgenoten, die ook allemaal hun eigen problemen hebben.  

Beginnersgeluk is een herkenbaar en vlot geschreven boek. Het verhaal begint met een goede binnenkomer: ‘Ga nooit naar bed met het broertje van je huisgenoot. Een gulden regel. Die ik vannacht heb overtreden. Twee keer. Oeps.’ En zet hiermee direct de toon voor de rest van het verhaal.  

Gemma Burgess begrijpt wat er in het hoofd van het hoofdpersonage, Pia, omgaat. Je kunt je goed inleven in haar. En het karakter is bijzonder sterk en herkenbaar uitgewerkt. Sex, drugs en rock ’n roll nemen een groot deel van Beginnersgeluk in beslag. Daarin is het boek soms toch wel wat te direct. Er wordt veelvuldig gevloekt en ook wordt er geen blad voor de mond genomen, dit had soms wel wat minder gekund. Want dit zorgt er ook voor dat het verhaal niet geschikt is voor jonge lezers. Er wordt namelijk erg veel coke gesnoven en vele bedpartners ‘genuttigd’. Hier moet je even doorheen lezen.  

Daaronder ligt een ontzettend grappig en bijzonder herkenbaar verhaal. Dit boek lees je met een lach op je gezicht. En je blijft maar doorlezen omdat je wilt weten wat er met de niet-altijd-even-handige Pia gaat gebeuren. Aan het eind van het verhaal is er een kleine teaser naar het volgende boek opgenomen. Dit had niet gehoeven, maar is gelukkig niet zo erg dat je per se het volgende boek moet lezen.

Al met al is Beginnersgeluk een echte feelgoodroman: makkelijk leesbaar, vlot, humoristisch en direct. Het karakter Pia, met haar onhandigheid, komt duidelijk naar voren. Op het eerste gezicht lijkt het verhaal geschikt voor jongere lezers, maar door de grofheid en het hoge sex-drugs-drank-gehalte is dit niet aan te raden.