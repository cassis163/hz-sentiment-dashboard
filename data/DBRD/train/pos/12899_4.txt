Ik ontmoette Marc Lommert in april op de Elfia in Haarzuilens en kreeg van hem het boek De eerste wereld, omdat ik de winnaar was van een actie bij Godijn Publishing. Leuk om hem en andere schrijvers te ontmoeten. Nu heb ik dit boek gelezen en schrijf ik zoals beloofd een recensie.

Het boek bevat een inhoudsopgave en drie mooie kaarten van deze eerste wereld die ik tijdens het lezen veelvuldig heb geraadpleegd. Want wanneer je dit boek leest, ontkom je er niet aan dat je de vele landstreken leert kennen.
Er spelen een paar verhaallijnen door elkaar. Een ervan is die van een alchemist en Grootmeester, een is van de Schim (de antagonist) en een ervan gaat over de hoofdpersonages Tarú en Eroc, twee jongens uit een zuidelijk dorp, Eyum, die op de top van een berg een schat vinden in de vorm van een bol. Omdat zij gezworen vrienden zijn doen zij alles samen en daarom pakken ze de bol die lijkt te leven ook samen op. Ze gaan ermee naar hun dorp en vertrouwen het geheim toe aan de smid die de Kunsten kan gebruiken (een magiër is). Hij ziet het belang van hun vondst en stuurt hen naar de prins. De schat heeft een belangrijke boodschap die erin is opgesloten en die de prins zou kunnen lezen.
Dan begint een reis over Leëvion, zoals de eerste wereld heet. De vrienden trekken door gevaarlijke streken en worden nagezeten door de Schim. De prins roept een Raad bijeen en moet met een groep op reis om de boodschap die in de bol verborgen is te laten duiden door iemand die de wereld overziet en veel kennis heeft. Ze moeten naar het land van Dwelven en Alchemisten voor hulp.
Zal de Schim alle macht naar zich toetrekken en hun wereld in het verderf storten of is er nog een uitweg. En wat voor gevolgen heeft de boodschap die steeds beter bekend wordt voor de wereld van de Mensen?

Ik moest wennen aan de schrijfstijl. Het verhaalperspectief is vanuit een alwetende verteller gezien. In het begin lijkt veel vanuit waarnemingen van buiten de personages te worden weergegeven. Je ziet hun gelaatstrekken, hun bewegingen, hun acties en hoort hun woorden. Daardoor was het een beetje afstandelijk, maar later in het boek kom je dichterbij en leer je de personages langzaamaan beter kennen, ook door wat ze meemaken of door hun persoonlijke geschiedenissen. Veelvuldig worden er vragen gesteld waarna een gedeelte van de leefwereld en gewoonten wordt vrijgegeven. Steeds krijg je als lezer de informatie die je nodig hebt gedoseerd toebedeeld. Door deze manier van schrijven beleef je de acties niet zozeer vanuit de gevoelens van de hoofdpersonages. Er zijn veel gesprekken die de spanning wat wegnemen. De wereld heeft ook een aantal eigen woorden die vervreemdend werken, maar voor deze wereld logisch klinken.
Af en toe is er een bladzijde tussengevoegd met een gedicht waar vanuit de Schim getoond wordt wat er nu werkelijk is gebeurd. Soms is er een sprong terug in de tijd en wordt verteld wat er met de Grootmeester alchemist gebeurd is. Als lezer wil je weten waar de Schim is, wie het is en of hij een gevaar oplevert voor de jongens. Op den duur wist ik niet meer wie ik ervan moest verdenken de vijand te zijn. Dat vond ik knap en het hield de spanning erin. Aan het eind weet je als lezer alles wat je vragen wilde over dingen die nog niet helemaal duidelijk waren. Ik vond het daardoor een goed boek. Door de verwachtingen die het wekt was het ook spannend.

Het is het eerste deel van Drie Werelden en daarom zal het tweede boek over een tweede wereld gaan en het derde over de derde wereld, vermoed ik. Dat betekent dat het verhaal nog niet af is. Maar het einde tot nu toe vormt wel een mooie afsluiting.
Ik vond het een mooie ervaring om kennis te maken met deze wereld en met de schrijfstijl van Marc. Ik hoop alleen dat hij in de volgende boeken meer vrouwelijke personages betrekt, want door de hoeveelheid mannelijke rollen was het wel een echt mannenboek. Hoewel ik daar verder geen problemen mee heb, kan ik me voorstellen dat sommige lezers ook wel een belangrijke rol aan een vrouw zouden willen toekennen. Maar misschien komt dat in de tweede wereld en praat ik voor mijn beurt?
Ik vind dit boek een aanrader voor fantasyliefhebbers.
Ik las de derde druk van april 2018