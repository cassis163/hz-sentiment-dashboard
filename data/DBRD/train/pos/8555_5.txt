Na de Q-serie komt Jackie van Laren opnieuw met een geweldige roman vol liefde en muziek.

Anne, jong en keurig opgevoed, werkt voor een blad dat op de rand van de schandaaljournalistiek balanceert en is verloofd met de al even keurige, kreukvrije Ian. Ze interviewt Rory Maquary, beruchte Hollywood Bad Boy, leadzanger van een wereldberoemde rockband en gelauwerd acteur, en ze blijkt een onverwachte connectie te hebben met zijn driejarige zoontje Rowland, die het erg moeilijk heeft sinds zijn moeder met de noorderzon vertrok. In een opwelling doet Rory Anne een aanbod dat ze niet kan weigeren: als ze drie weken meegaat met de Amerikaanse tournee van zijn band en op Rowland past, mag ze een exclusief diepteartikel over de band schrijven. Anne pakt zonder aarzelen haar tas en gaat. Ze houdt zichzelf voor dat ze het doet voor haar carrière als journalist en voor het kind, maar bijna tegen wil en dank vallen Anne en Rory voor elkaar…

Vallen is een zeer goede opvolger van de Q-serie en Jackie van Laren blijkt ook heel goed in staat te zijn om een stand alone te schrijven. Het boek begint een beetje abrupt, je valt gelijk in het verhaal maar later leer je de weg naar het begin kennen. De karakters ontwikkelen zich totdat je je nauw verbonden met ze voelt.

De schrijfstijl van Jackie van Laren is heerlijk, je leest het zo weg. Wel zijn de hoofdstukken aan de lange kant maar daarentegen zijn het kleine verhaaltjes op zich en erg goed afgerond. De schrijfstijl zorgt ervoor dat je het boek maar niet weg wilt leggen want er wordt continue spanning opgebouwd rond de verschillende relaties in het boek dat je gewoon moet weten hoe het verder gaat. Dit boek is zo meeslepend, je leest het echt in een ruk uit.

Vallen is een stand alone en er zit dan ook een duidelijk einde aan het verhaal maar toch kost het wel even loskomen van Rory en Anne omdat je je zo goed in kunt leven in hun wereld. Aan het einde van het boek is iedereen die bij de band hoort ook een beetje familie van jou geworden.

Dit boek is zeker een van de beste romans van dit moment!