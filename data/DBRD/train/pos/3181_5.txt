Twee ogenschijnlijk totaal verschillende jongeren, leren elkaar via een site over zelfmoord kennen. Ze vinden in elkaar een maatje om het door te zetten.
Beide hebben ontzettend veel meegemaakt en komen niet uit hun verdriet en somberheid. Ze zijn ervan overtuigd dat ze ermee willen stoppen.
Samen prikken ze een datum, ongeveer een maand later. In de tussentijd leren ze elkaar beter kennen. Het boek wordt beschreven vanuit het perspectief van Aysel, en ik had graag gezien dat het afgewisseld werd tussen haar en haar 'zelfmoordmaatje' Roman. Dat is direct ook mijn puntje van kritiek, zijn perspectief miste ik gewoon.
In de loop van de maand begint er bij Aysel iets te verschuiven in haar gevoel... Roman laat haar weer anders naar het leven kijken en soms twijfelt ze aan hun besluit. Maar, ze is geen lafbek en niet van plan Roman te laten zitten, want die wil er hoe dan ook mee doorgaan, toch?

Ik vond dit weer een young adult zoals ik ze het liefste zie, bol staand van emoties en worstelingen met het leven en met henzelf. Maar ook met hoop en perspectief, nieuwe inzichten en liefde. Ik heb gelachen en gehuild bij dit boek en hem in twee dagen uitgelezen. Het is een boek wat binnen hetzelfde rijtje als 'Waar het licht is', 'Eleanor en Park' en 'Ik geef je de zon', valt en daar zeker niet voor onder doet. Een prachtig debuut. Enige minpuntje is dat ik graag ook in het hoofd van Roman had willen kijken, hij bleef een beetje abstract doordat dat niet het geval was. En het boek was te snel afgelopen haha, ik wilde meer! Vier sterren van mij, en heel benieuwd naar het volgende werk van deze auteur.