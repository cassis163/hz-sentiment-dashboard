Welkom bij de voorleesfiets
met meer dan honderd boeken..
Elke keer mag iemand in zo'n boek
iets uit gaan zoeken..
De tandarts of de timmerman,
de herder, de student..
Die zoeken snel een versje op
dat je beslist niet kent..
En als ze iets gevonden hebben
lezen ze het voor..
En daarna rijdt de voorleesfiets
weer supervrolijk door.

Zodra je dit boek open slaat, maakt het je meteen blij. Als je dat van de cover niet al werd, want ook die is enorm vrolijk en gezellig.
Het complete verhaal is in rijm geschreven want natuurlijk extra tof is. Super leuk tijdens het voorlezen.
De illustraties in “de voorleesfiets” zijn echt prachtig. Ze zijn grappig, kleurrijk en vrolijk. Ze vullen de tekst perfect aan. Waar het betreffende versje over gaat, zie je terug in de illustraties. Zo kun je bijvoorbeeld vooraf aan de hand van de illustraties aan de kinderen vragen waar ze denken dat het versje over zal gaan. Of ze vragen stellen aan de hand van het voorgelezen versje. Naast de tekst is er dus ook genoeg te bekijken in dit boek. Vooral voor de jongere kinderen is dat erg leuk.

De schrijfstijl van de auteurs (Marianne Busser & Ron Schröder) is lekker luchtig, maar natuurlijk vooral enorm grappig. Zo komt er een versje voorbij over een schaapje dat niet kan slapen en daarom maar bitterballen gaat tellen, of een mol die diep onder de grond rond scheurt op zijn rode brommer, hilarisch! Kinderen zullen hier gegarandeerd om lachen. Je kan er voor kiezen het complete boekje voor te lezen, maar je kunt ook elke keer één of twee versjes doen, ideaal voor kinderen met een korte concentratie boog.

“De voorleesfiets” is het derde boek in de reeks. Eerder verschenen al de boeken “de voorleesboot” en “de voorleestrein”. De verhaaltjes zijn geschikt voor kinderen vanaf 4 jaar.