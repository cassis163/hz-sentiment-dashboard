Bloedbroeders van Helen Vreeswijk gaat over de neven Reza en Ayaan. De vader van Ayaan, Malek, is opgepakt vanwege een fraudezaak en daardoor staat Ayaan er nu alleen voor in de toko van de familie. Vanuit Pakistan komen Reza, zijn moeder Jandra en zusje Elena naar Nederland om hun familie te ondersteunen in de toko en geld te verdienen voor de familie in Pakistan. Ayaan moet de toko draaiende houden nu zijn vader er niet is, maar hij heeft weinig passie voor de zaak en wil liever op een snellere manier veel geld verdienen. Hij houdt er allerlei handeltjes op na om extra geld te verdienen en daarnaast heeft hij een plan voor een grote actie, waarmee hij in één keer veel geld kan verdienen.

Reza wordt op zijn eerste dag in Nederland al meegenomen naar de toko, daar komt hij erachter dat hij bij heel andere dingen moet helpen dan bij het koken en schoonmaken in de toko. Ayaan wil een roofoverval plegen en Reza moet mee als zijn chauffeur. Ayaan heeft de roofoverval goed uitgedacht, zodat er niets mis kan gaan, maar helaas voor de neven gaat er toch iets fout.

Dit spannende verhaal over Reza en Ayaan is vlot geschreven door Helen Vreeswijk. Het verhaal wordt verteld vanuit een alwetende verteller en de personages worden uitgebreid beschreven zodat je een duidelijk beeld hebt van de twee neven. Ayaan is een grove en harde jongen, terwijl Reza juist als lief en onschuldig wordt neergezet. Dit zorgt ervoor dat je vanaf het begin af aan al een hekel hebt aan Ayaan, die tegen iedereen een grote bek heeft en die zijn onschuldige neef meesleept in zijn wilde, criminele plannen. Het duurt even voordat het verhaal op gang is, maar vanaf de roofoverval wordt het erg spannend. Het boek lijkt opgedeeld in twee delen, in het eerste deel komen vooral Ayaan en Reza aan bod en in het tweede deel volg je het rechercheteam dat op zoek is naar de daders van de roofoverval. Zeker het tweede deel van het boek is erg spannend. Kan de recherche de daders te pakken krijgen op basis van de aanwijzingen waar ze op stuiten? Stapje voor stapje komen zij in de richting van de dader, maar krijgen ze hen te pakken en zijn ze op tijd? En hoe gaat het verder met de neven, blijft Reza zijn neef trouw? En hoe loopt het af tussen Reza en zijn vriendinnetje Fleur? Gelukkig krijg je antwoord op al je vragen en wordt op de laatste bladzijde nog een kleine vooruitblik beschreven.

Een spannend verhaal voor Young Adults, hopelijk volgen er nog vele van Helen Vreeswijk.