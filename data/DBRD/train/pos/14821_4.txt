De gebeurtenissen van de hoofdpersonen in de roman De pelikaan laten zich zonder al teveel fantasie lezen als een allegorie op de economische en politieke situatie van de verschillende etnische groepen in het Joegoslavië van vlak voor de burgeroorlog. In een wurggreep van wederzijdse afhankelijkheid en net geen vriendschap houden de hoofdpersonen/bevolkingsgroepen elkaar in balans. Totdat het misgaat, dan gaat het ook goed mis.

Josip en Andrej leven allebei hun levens, niet ongelukkig maar zeker niet gelukkig. Josip bestuurt het antieke kabelspoor dat niets anders doet dan op en neer de berg op en af rijden. Hij is getrouwd met Ljubica, een ziekelijk jaloerse vrouw en heeft een zwakzinnige dochter waar hij zielsveel van houdt. Hij zorgt met overgave voor hen en gunt zichzelf hiervoor een overspelige relatie met een mooie vrouw uit Zagreb. Andrej is postbode, ongetrouwd en een beetje wereldvreemd. Hij opent de post en neemt waar hij dat gerechtvaardigd vindt geld uit enveloppen of houdt brieven achter wanneer hij daar in zijn oordeel recht toe heeft.

Josip wordt betrapt door Andrej, Andrej wordt betrapt door Josip. Door een speling van het lot kennen zij nu elkaars geheim en beginnen elkaar te chanteren. Dan neemt het lot een nog grilliger wending en worden de mannen ook nog eens iets wat je heel dicht bij vrienden zou kunnen noemen en ontstaat er een micro-economie waarin ze niet meer zonder elkaar kunnen. Ze worden afhankelijk van elkaar zonder elkaar echt te kunnen vertrouwen en zijn veroordeelt tot elkaar zonder elkaar nog te kunnen laten gaan.

Driessen is een meesterlijk verteller die naast een leven als romancier ook een leven als opera- en toneelregisseur gekend heeft. Dat is te merken aan de theatrale setting van de roman. De roman kent als ondertitel “Een Komedie”, en dat is het. Tot de oorlog daadwerkelijk losbarst. Maar setting, wending en oorlog daargelaten, wat een virtuoos verteller is Driessen. Mooie landschapsbeschrijvingen, komische scenes en schitterend taalgebruik wisselen elkaar af. De Pelikaan heeft het allemaal en biedt een leeservaring die ik in de Nederlandse literatuur nier eerder zo ervaren heb.

Het boek is terecht genomineerd voor de Libris Literatuur Lijst.