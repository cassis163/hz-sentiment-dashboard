Don Schothorst, een groot reclameman, bedenker van de slogans ‘melk, de witte motor’ en ‘het zwitserlevengevoel’, althans dat staat op de achterflap van het boek. Hij is zelf, vanwege lichamelijke klachten, niet meer in staat zijn verhaal op te schrijven en samen met de auteur Renee Kelder komt deze (auto)biografie tot stand.
Het leven van Don bestaat voor een groot deel uit heftige seks, veel drugs en nog meer alcohol. Verschillende afkickpogingen en terugvallen in verslavingen en uiteindelijk de oprichting van Solutions, de eerste privé- afkickkliniek in Nederland worden rauw en zonder opsmuk in het boek vertelt.
Het is Renee Kelder goed gelukt de verhalen van Don in een goed lopend verhaal te pakken. Het leest lekker vlot. Je krijgt als lezer een goed beeld van het leven van Don alsook van zijn persoonlijkheid.
Wat je ook vindt van Don en zijn leven, het boek is goed geschreven en boeit op een af en toe weerzinwekkende manier.