De tijd gaat snel, gebruik ze wel. Dat doet de redactie van Spectrum ten aanzien van de gebeurtenissen die mondiaal een jaar inkleuren. Recentelijk met betrekking tot Het aanzien van 2016, waarbij 12 maanden (wereld)nieuws in woord en beeld voorbij komen. Wereld tussen haakjes, want mondiaal zullen ze niet ondersteboven zijn van het sluiten van de laatste winkel van V&D. Maar dat laatste is keurig weggezet in de marge en toegelicht op de achterzijde van het boek.

Niets op tegen ook om regionale gebeurtenissen, sport en cultuur in eigen omgeving aan de wereldschokkende feiten toe te voegen. De samenstellers hebben veel ervaring met de materie. Sinds 1962 presenteren ze het complete jaaroverzicht. De feiten zijn nauwkeurig gewogen, aan de betrouwbaarheid van de berichten is grote aandacht besteed. Dat ze worden opgeleukt met foto’s van vakmensen geeft het boek een extra dimensie. Het kan niet worden ontkend dat de media in z’n algemeenheid juist op het vlak van betrouwbaarheid een forse deuk hebben gelopen. Te vaak de saus van sensatie over de naakte feiten, hetgeen de nadenkende burger niet ontgaat. Eindredacteur Han van Bree heeft zich omgeven door specialisten in hun vak, die zich niet laten (af)leiden door trivialiteit, geen kleurstof toevoegen om gegevenheden op smaak te brengen. Gedreven en kritische (foto)journalisten zorgen voor de meerwaarde van het jaarboek.

Een ode aan oorlogsfotograaf Jeroen Oerlemans die in Libië het leven laat in zijn moedige poging om de laagheid van IS en andere extremisten vast te leggen. Opvallend veel trouwens over gewelddadigheid op deze aardkloot. Daar is niets gezochts bij: vrijwel ieder journaal is er voor driekwart mee gevuld. Dat Brexit en Trump de neus aan het venster steken mag evenmin verbazen. Het vergt inzicht om uit een veelheid aan feiten een keuze te maken. Het zal altijd arbitrair blijven waarom dit wel en dat niet.

Bij het doornemen van het nieuws kun je niet anders concluderen dan dat de goede keuzes zijn gemaakt. Hetgeen er werkelijk toe doet, kreeg prioriteit. De toevoeging van de voornaamste in 2016 verleende prijzen, de uitslagen van de grote sportevenementen en de opsomming van ‘belangrijke’ mensen die in dit jaar overleden zijn, geeft meerwaarde. Voor de selectieve lezer biedt het register uitkomst.

Een boek dat een belangrijke bijdrage levert aan historisch besef. Een jaar vliegt om, maar wanneer je Het aanzien van 2016 tot je neemt, kom je tot de ontdekking dat er in zo’n jaar toch heel veel gebeurt. En dat raakt nu niet in het vergeetboek.