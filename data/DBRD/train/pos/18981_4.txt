‘Ik voelde iets veranderen. Toen ze weer iets zei leek ze kalmer, nuchterder, en dat was haast nog erger. ‘Wordt het beter?’ vroeg ze. ‘Wanneer dan? Ik hoop echt dat het gauw is, want ik weet niet hoelang ik het nog volhou.’’
Jess had geen enkel vermoeden, niets. Maar wanneer ze op school komt blijkt haar beste vriendin Eden verdwenen te zijn, ze is de avond ervoor niet thuisgekomen. Jess is verbaasd, woedend en verdrietig. Eden vertelde haar alles, Jess wist alles, behalve waarom Eden verdwenen is. Jess voelt dat ze op zoek moet gaan naar Eden en niet thuis moet blijven zitten. Niet lang geleden hielp Eden haar toen zij in de put zat, nu moet zij hetzelfde doen. Samen met Edens vriend, Liam, doorkruist ze de hele regio. Ze moeten Eden vandaag nog vinden.
De auteur, Liz Flanagan, schreef het boek De dag van Eden als onderdeel van haar PhD Creative Writing aan Leeds Trinity University in het Verenigd Koninkrijk. Ze heeft als redacteur bij een Engelse uitgever van kinderboeken gewerkt, maar focust zich nu voornamelijk op het schrijven van boeken.
Vanaf het begin van dit boek is al duidelijk dat Eden met iets worstelt, iets waarvan ze zichzelf de schuld geeft: de dood van haar oudere zusje Iona. Door middel van flashbacks in het verhaal gaat Jess terug naar de zomer waarin Iona een auto-ongeluk kreeg: zo probeert ze achter aanwijzingen te komen die haar naar Eden zouden kunnen leiden. Hierdoor haalt Jess helaas ook haar eigen worstelingen met het verleden weer naar boven. De auteur vertelt de lezer steeds meer over Jess, waardoor ze haar op een interessante manier als een soort blokkentoren op kan bouwen.
Daarbij laat de auteur met dit boek zien hoe moeilijk rouwverwerking kan zijn. Het verhaal laat zien dat je er als achterblijver niet alleen in staat, maar dat andere mensen om je heen in hetzelfde schuitje zitten. Flanagan bouwt met dit element een prachtige climax en ontroerend einde op waarbij vrijwel elke lezer het niet droog zal kunnen houden. Het enige teleurstellende in het boek zijn de eerste hoofdstukken, waarin helaas een flink portie emoties van Jess’ kant ontbreekt.
Daarnaast heeft de schrijfster met dit boek een aantrekkelijke mix gecreëerd tussen een YA-roman en -thrillers. Door de flashbacks, waaruit het boek voor ongeveer de helft bestaat, probeert Liz Flanagan de spannende elementen van een thriller te creëren, hoewel de echte ingrediënten van een thriller soms ontbreken. Maar de spannende passages die het boek wél bevat, gecombineerd met het meeslepende verhaal over de vermissing van Eden en de nodige verliefdheden, heeft een indrukwekkend boek opgeleverd.
De dag van Eden is een ontroerend en boeiend verhaal over rouwverwerking, geheimen, liefdes en ruzies. Houd de doos met tissues maar bij de hand, want bij het lezen van dit verhaal zal je het zeker niet droog houden.