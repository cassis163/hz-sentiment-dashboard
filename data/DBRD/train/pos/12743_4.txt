Preta is ondertussen het tiende deel in de Rani Diaz-reeks die ontsproten is aan Sterre Carrons brein.
Na een avondje stappen wordt het levenloze lichaam van Sammy teruggevonden in een maïsveld. Hierbij komt Sammy’s adoptiebroer Tristan in het vizier.
Niet veel later valt er een volgend slachtoffer en probeert Rani Diaz en haar team de rode draad in deze twee afgrijselijke moorden te vinden.
Ondertussen beschrijft Sterre Carron de verkiezingsperikelen die momenteel in de stad woeden.
En dit is toch iets totaal anders dan in haar andere boeken, dus het was voor mij een beetje aanpassen omdat ik niet direct de link kon leggen. Maar zoals steeds past alles naadloos in elkaar.
De Rani Diaz-reeks is niet geschikt voor teergevoelige zieltjes zoals we reeds van deze auteur gewoon zijn. Maar zouden we het anders willen? Nee, hoegenaamd niet, want iedere fan van deze reeks likt zijn vingers reeds af als er een nieuwe aankondiging is van een volgend boek.
Steeds nagelbijtend maar ook psychologisch onder de huid kruipend schrijft Sterre haar diepste en donkerste fantasieën van zich af wat steeds resulteert in een nieuwe topthriller.