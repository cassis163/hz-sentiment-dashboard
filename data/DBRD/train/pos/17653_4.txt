Kersvers hoofdinspecteur Patrick De Vuyst stelt zich voor aan zijn leidinggevende, commissaris Christelle De Clercq. Deze laat hem daarop meteen weten dat zijn aanstelling niet haar keuze geweest zou zijn.
De Vuyst moet volgens het boekje werken en niet een eigen interpretatie aan de wetten geven, is haar waarschuwing aan hem.
Dat begint al lekker; zo'n kennismaking. Gelukkig heeft hij een prettiger contact met zijn collega's.

De Vuyst heeft zijn kantoortje nog niet kunnen inrichten als het bericht binnenkomt dat in een verlaten bos het lijk van een jonge vrouw is aangetroffen. Het blijkt om een prostituee uit Nevele te gaan. Nevele ligt op ongeveer twintig minuten rijden afstand van Zomergem.
Wanneer uitkomt dat de vrouw een relatie had met dokter De Vlieger en dat diens echtgenote barones de Vosselaere kort nadien eveneens vermoord wordt, lijkt de zaak eenvoudig. Maar niets is minder waar.

De Vuyst krijgt het onderzoek in handen en verzeilt zo in het Brusselse gok- en drugsmilieu. Hij is ervan overtuigd dat een mol in zijn team het onderzoek boycot en daarom is voorzichtigheid geboden!

Van Rompuy heeft een knap debuut afgeleverd in de vorm van deze misdaadroman. De hoofdpersoon in dit boek gaat in een niet al te snel tempo de waarheid onderzoeken. Hij is vriendelijk, niet helemaal volgens het boekje, humoristisch maar wel ter zake kundig. Hij deed me een beetje aan De Cock denken. Dit is geen snelle thriller, maar een gemoedelijke misdaadroman.
De Nederlandse lezer moet er rekening mee houden dat het boek in Vlaams of Zuid-Nederlands is geschreven. Verbaas je daarom niet als je soms een andere zinsbouw ziet dan je gewend bent.
Ik kijk zeker uit naar een volgend verhaal met De Vuyst in de hoofdrol.