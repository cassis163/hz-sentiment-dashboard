Het verhaal gaat over Suus, een gescheiden vrouw, die met haar drie jaar oude dochter Sterre een nieuw leven wil beginnen in Portugal. Haar zus Anouk gaat mee naar een prachtige boerderij in het zuiden van Portugal. Als ze er nog maar net zitten en er wat kennissen over zijn gekomen om te helpen met uitpakken, verdwijnt Sterre ineens spoorloos. Suus is wanhopig, het verhaal van het verdwenen Britse meisje Maddie McCann staat nog in haar geheugen gegrift…Haar ex, Niels, komt meteen naar Portugal. Hij verwijt Suus van alles. Iedereen is verdacht, wie kan ze vertrouwen? Gaat de Portugese politie Sterre vinden?
Dit verhaal, dat deels geïnspireerd is op de verdwijning van Maddie McCann, pakt je vanaf de eerste letter. Het gevoel, dat Suus heeft, is zo beangstigend en levensecht, je moet gewoon weten wat er is gebeurd. Wie heeft er belang bij een kind te laten verdwijnen? Wat heeft ze over het hoofd gezien? Zijn de dingen die gebeuren toeval? Allemaal vragen waar je een antwoord op wilt weten.
Het karakter van Suus is goed beschreven, je kan je goed in haar inleven. Het karakter van Anouk is iets minder maar is wel van groot belang in het verhaal. De overige karakters zijn minder uitgediept, maar genoeg om je in de persoon te kunnen verplaatsen.
In het begin is het wat onduidelijk hoe de verhaallijn is opgebouwd, er lijkt een parallelle verhaallijn te zijn waarvan pas later duidelijk wordt wat dit er mee te maken heeft. Dit vind ik goed gevonden van de schrijfster.
De opbouw naar het plot is goed, pas op het eind weet je hoe de vork in de steel zit.
Dit boek is het tiende boek van Marelle Boersma, die sinds kort ook in Portugal woont.
Wat mij betreft een aanrader. 4,5 sterren.