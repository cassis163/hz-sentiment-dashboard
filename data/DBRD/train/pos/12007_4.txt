‘Waarom verdrinken vissen niet?’ is een boek dat er zo leuk uitziet, dat dochter (7) en zoon (5) er direct samen mee op de bank kropen. Lachend om sommige illustraties, verwonderd over bepaalde vragen en hun antwoorden. Een schot in de roos blijkbaar.
Door de ongeplastificeerde, harde kartonnen kaft lijkt het boek op het eerste gezicht ‘niet af’, maar krijgt het wel een leuke uitstraling. Het gebruikte lettertype is ook bijzonder. Is hier rekening gehouden met dyslectici? Het past in ieder geval mooi bij de illustraties en geeft het boek een speels karakter. Bladerend door het boek lijkt er geen structuur in te zitten, die je wel ontdekt als je het boek leest. Het zijn niet zomaar vragen en antwoorden, er zit een opbouw in, met wat meer achtergronden en uitleg.
Het taalgebruik is gericht op kinderen die nieuwsgierig zijn en niet bang voor moeilijkere woorden. En tegelijkertijd blijft het voor volwassenen ook lekker te lezen. Echt een boek waar kinderen op meerdere manieren van leren en dat ze blijven lezen.