Het is 1896 in New York, wanneer misdaad verslaggever John Schuyler Moore door zijn vriend psycholoog Dr. Laszlo Kreizler wordt ontboden om naar het ernstig verminkte lichaam van een adolescente jongen te kijken. Dit luidt het begin in van een revolutionaire onderneming op het gebied van criminologie. Voor het eerst in de geschiedenis worden details van een misdrijf gebruikt om een psychologisch profiel van de dader te schetsen. Met behulp van een scherpzinnig en vindingrijk team start Dr. Laszlo Kreizer een speurtocht die de lezer meeneemt in het akelige verleden en de verknipte psyche van een moordenaar die zeker opnieuw zal toeslaan voordat het onderzoek voorbij is.

Waarom is dit boek de moeite waard?

De combinatie van het plot, bijzondere personages, het politieke klimaat van New York City in 1896 en een forensisch onderzoek dat in de kinderschoenen staat bleek buitengewoon fascinerend. The Alienist (De ontmaskering) was voor mij een aangename verassing. Ik besloot het boek te lezen in voorbereiding op de Netflix serie. Maar na één hoofdstuk stelde ik mijn leesmotivatie al bij. In plaats van door het boek te racen om de Netflix release datum van 19 april 2018 te halen, ben ik op de rem gaan staan om nog meer van mijn leeservaring te kunnen genieten.

Er zullen vast vele historische misdaadromans verkrijgbaar zijn waarin er jacht wordt gemaakt op een seriemoordenaar. Maar The Alienist (De Ontmaskering) onderscheidt zich door op een onderhoudende manier de ontstaansgeschiedenis van ons huidige forensische onderzoeksmethoden te omschrijven. De tegenwerking die Dr. Laszlo Kreizler’s team gedurende het onderzoek ervaart vanuit de gevestigde New Yorkse orde gekoppeld aan een moordenaar die hun steeds een stapje voor is, zorgt voor de nodige spanning. Voeg daar excentrieke en complexe persoonlijkheden zoals dr. Laszlo Kreizler en zijn volledige team aan toe en je hebt een zenuwslopend verhaal waarvan je moet weten hoe het afloopt.

Wat zijn de minpunten?

Gelukkig is dit een fascinerend boek en beschikt degene vanuit wiens perspectief we dit verhaal ervaren (John Schuyler Moore) over een gezonde dosis humor. Dit omdat het echt niet mogelijk is om het boek voor een langere periode naast je te leggen. Door de grote hoeveelheid aan details en personages is het namelijk heel gemakkelijk om de draad kwijt te raken. Als lezer moet je echter wel alle details, van vooral het onderzoek, op je vizier hebben om te begrijpen hoe men van A bij Z terecht is gekomen. Als aan deze voorwaarde niet is voldaan verliest het spectaculaire eind ongetwijfeld zijn impact.

Wat is opmerkelijk aan dit boek ?

Ik ben oprecht verbaasd dat een misdaadroman met zoveel historische elementen mijn aandacht heeft vast weten te houden. Dit omdat het mijlenver af staat van mijn voorkeur voor fantasie en science-fiction.

Om mijn concentratie vast te houden lees ik mijn boeken bijna altijd synchroon met het audioboek. Daarom had ik in eerste instantie bedacht dat George Guidall, een veteraan onder de voorlezers, verantwoordelijk was voor de aangename leeservaring. Hoewel de voorlees skills van George zwaar meewegen, moet ik bij nader inzien de eer toch echt geven aan auteur Caleb Carr. Door zijn vermogen om zintuigelijke waarnemingen op een nauwelijks te detecteren manier te verwerken in elke scene … werd ik elke keer dat ik het boek opensloeg meteen het verhaal ingezogen. Als lezer ben je je altijd bewust van je omgeving. Niet alleen waar je je in New York bevindt, maar ook hoe het ruikt en hoe het voelt en wat voor effect dit heeft op het humeur van het personage. Kortom … je bent daar!!

Mijn oordeel = ☆☆☆☆☆

Na alles wat ik meegedeeld zal mijn oordeel je vast niet verbazen. Dit oordeel geldt echter alleen voor het boek. Ik ben iets minder onder de indruk van de Netflix serie.

De (TNT) Netflix-serie heeft wel degelijk de atmosfeer van het boek weten te pakken. De kostuums, het New York van 1896 en Laszlo Kreizler en zijn team zijn perfect gevisualiseerd. Helaas krijg je door het hoge tempo waarmee je als kijker van informatie wordt voorzien niet genoeg binding met de hoofdrolspelers om je om hun lot te bekommeren. Daardoor sorteren belangrijke momenten in het verhaal niet het juiste effect of althans niet hetzelfde effect als de leeservaring. Verder komt de tegenwerking gedurende het onderzoek niet goed uit de verf en het gewicht van wat er op het spel staat gaat verloren in de adaptatie.

Dat gezegdhebbende is The Alienist als Netflix serie zeer zeker de moeite waard en Luke Evans (= John Schuyler Moore) is naast een zeer goede acteur, ook best fijn om naar te kijken. In dit geval is het misschien wel beter als je het boek pas leest nadat je de serie hebt bekeken.