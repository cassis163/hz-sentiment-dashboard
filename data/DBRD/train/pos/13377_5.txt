De geur van het nieuwe prentenboek vult mijn neus. Mijn ogen 'genieten' van de illustratie op de kaft. Vertederend, mysterieus, kleurrijk. Grote, rode letters in een volle maan formuleren de levensvraag van de kleine hoofdrolspeler in het boek. Wat is er nog meer? Wat is er nog meer buiten het knusse holletje van familie Das onder de grond. Wat valt er te ontdekken als je de moed hebt om een donker bos in te stappen op zoek naar meer?

Timothy Knapman schreef een prachtig prentenboek over de zoektocht van kleine Das.
Kleine Das kent alle hoekjes en gaatjes van zijn warme hol onder de grond en vraagt zijn vader wat er nog meer is. Als vader Das zijn kind mee naar buiten neemt gaat er een wereld voor hem open.
Tijdens zijn avontuur in het bos ervaart kleine Das hoe het is om op zacht mos te rollen, snuffelt hij de geur op van smakelijke boshyacinten-bolletjes én kijkt hij vol bewondering naar de volle, zilveren maan. Omdat er een nieuwe dag aanbreekt, vindt vader Das dat het bedtijd is. Kleine Das vindt het juist een goed moment om zich af te vragen... wat is er nog meer?
Kleine Das treedt, in z'n eentje, de dag tegemoet en ziet bekende planten en dieren in een nieuw licht... zonlicht. Maar is het bos in daglicht wel de juiste plek voor een kleine das?

De fantastische en maanverlichte illustraties in het prentenboek zijn van de hand van Jane McGuinness. Jane tekent een donker bos als warm thuis en maakt een schatkaart van de bosgrond. Als er geen tekst in het prentenboek zou staan, vertellen de platen het hele verhaal én meer!
De illustraties aan de binnenkant van de voor- en achterkaft zijn zeer de moeite waard om bij stil te staan met kinderen. Ze zijn een mooi beginpunt van een filosofisch gesprek. Waar voel jij je thuis? Bij de zilveren maan of de gouden zon? En bekijk jij de wereld graag in een ander licht óf houd je meer van het zachte donker van thuis?