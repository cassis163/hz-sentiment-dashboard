Toen ik de synopsis van het boek las, moet ik daar toch wel even over nadenken. De thema’s beroemdheid, social media en aliënsculpturen: het zijn drie thema’s die ik nooit samen zou verwachten. Toch klopte het helemaal in het boek. Misschien is dat een talent dat de broertjes Green met elkaar delen. Bij het laatste boek van John Green, Schildpadden tot in het oneindige, had ik net hetzelfde gevoel. Het ging over een dwangstoornis, een tuatara en een miljonair: ook drie thema’s die je niet meteen samen zou plaatsen. Toch draaide het ook daar perfect uit!
Die ongewone thema’s lieten me in erg geval goed nadenken over het boek. Soms dacht ik, als ik even pauzeerde: ‘Wat ben ik in hemelsnaam allemaal aan het lezen? Waar gaat het zelfs over?’ Toch liet het verhaal me niet los. Ik bleef maar lezen, raakte helemaal geïntrigeerd in de gecreëerde wereld, de Carls, de droom…. Ik vond het geweldig! Ik hou van boeken met ‘een hoekje af’ en dat was er helemaal in dit boek. Hank Green heeft geweldig werk neergezet. Ik weet niet hoe hij het verhaal verzonnen heeft, maar ik heb veel respect voor hem!
Het hoofdpersonage, April May, is zo’n leuk en grappig personage. Je krijgt het hele verhaal vanuit haar standpunt verteld en vormt zo een hechte band met haar. De humor die ze gebruikt maakt alles luchtiger, maar op de juiste momenten is het ook serieus genoeg. April krijgt heel wat te verduren in het verhaal, waaronder haar ‘rise to fame’. Het is erg interessant om die kant van het verhaal te volgen, dat is volgens mij erg waarheidsgetrouw weergegeven. Het is niet niets om zo plots beroemd te worden! Ook de invloed van social media op haar leven (en dus eigenlijk ook op ons leven) zet aan tot nadenken.
Na het lezen van het volledige boek, blijf je nog met heel wat vragen achter. Ik vind dat erg fijn, zo kan ik nog uren mijmeren en nadenken over het boek. Ik vind het interessant om mijn eigen theorieën over het einde te formuleren en te ontwikkelen! Ik weet echter ook dat er heel wat mensen zijn die minder van open eindes houden, dus hou daar zeker rekening mee als je dit boek begint te lezen!