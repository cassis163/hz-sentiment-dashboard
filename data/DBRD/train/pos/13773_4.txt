De familie Gold, Gertie en Saul de ouders en vier kinderen, Varya, Daniel, Klara en Simon. Het boek begint wanneer de kinderen nog jong zijn, de oudste iets van twaalf, de jongste een jaar of zes-zeven. Wanneer een van hen verneemt dat er in de buurt een vrouw woont die de precieze datum kan vertellen wanneer je dood gaat, schrapen ze hun geld bij elkaar en gaan naar die vrouw. Een per een mogen ze bij de vrouw naar binnen en krijgen ze hun einddatum te horen. De kinderen zijn ervan onder de indruk en ze spreken er niet veel over met elkaar.
Daarna wordt het verhaal van ieder kind verteld tot het einde.

Ik vind dit een heel fascinerend gegeven dat verschillende vragen bij me oproept. Om te beginnen, wil je die datum wel weten? En eens je het weet, ga je er dan naar leven en daarmee bedoel ik of je heel hard en heel intens leeft om er alles uit te halen wat erin zit, of dat je je leven inricht naar de einddatum. Verder kan ik me ook voorstellen dat je er alles aan probeert te doen om het noodlot af te wenden door bijvoorbeeld heel voorzichtig of heel gezond te gaan leven. Maar heb je dan nog wel een leven wanneer je altijd op je hoede moet zijn? Het lot, toeval, een ongeluk, wat primeert er en waarin geloof je. En als je gelooft in je einddatum, leg je je daar dan bij neer of ga je ertegen vechten. Alhoewel, hoe vecht je tegen zoiets?
Heel interessant boek, echt een aanrader.