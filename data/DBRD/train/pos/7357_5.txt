Liefde vind je op de vreemdste plaatsen.
Maar wat doe je als je de liefde vindt in een gevangenis?

Op het moment dat ik als proeflezer aan dit boek begon, kwamen er allerlei gedachten in mij op: Die Evelien is gek! Contact zoeken met een gedetineerde. In de Verenigde Staten nog wel. Wat als hij, het is een man, een moord op zijn geweten heeft? Of een zedendelict? Het klassieke beeld wat ik had van een gedetineerde. Hij zal het wel verdiend hebben. Je wordt niet zomaar in de gevangenis gezet.
Inderdaad, je wordt niet zomaar vastgezet. J.D., de man waar het allemaal om gaat, heeft wel degelijk iets op zijn geweten. Een aantal bankovervallen, creditcardfraude.

Het begint allemaal als een project. Gegevens verzamelen voor een nieuw boek. Het boek is verdeeld in maanden en begint in juni. Vanaf het moment dat de eerste brief naar J.D. wordt gestuurd, kwam ik in de ban van het verhaal. Er komt een e-mail wisseling op gang. Vragen, over en weer gesteld, over het leven in de gevangenis en het zo gewone leven in Nederland.
In de maand augustus is er bijna dagelijks e-mail verkeer. Als lezer voelde ik steeds meer de opbouw van de aantrekkingskracht tussen twee mensen, die zo ver bij elkaar vandaan, zich in heel andere werelden bevinden. Verschillende emoties vallen over elkaar heen. Verliefdheid, seksuele aantrekkingskracht maar ook de onzekerheid, het wantrouwen vooral als J.D. om geld vraagt om e-mail tegoed te kopen.

De spanning wordt nog verder opgevoerd als Evelien een reis naar New York wint. Juist zij, die nooit iets wint. J.D. opzoeken in de gevangenis! Hem in levende lijve kunnen zien! Dat zijn de eerste gedachten die er door haar heen gaan.
En dan? Is het liefde of wordt het de grootste deceptie in haar leven?

Dit boek nam mij mee naar een hele andere wereld. Een wereld waarin een mens moet boeten voor zijn gemaakte fouten. Zijn veroordeling was terecht maar ik heb nu ook de mens achter de “misdadiger” gezien.
Het boek is heel bijzonder. Het sleept je mee en blijft bij je.