Debbie Macomber (1948) is een succesvolle Amerikaanse auteur. Haar hartverwarmende boeken zijn enorm populair in de Verenigde Staten en belanden ook steevast in de top tien van The New York Times. Enkele titels zijn inmiddels ook verfilmd. Niet slecht voor iemand die pas rond haar negende leerde lezen en behept is met dyslexie. Ooit begon ze als moeder van vier jonge kinderen met schrijven aan de keukentafel, vastbesloten om haar droom gepubliceerd schrijfster te worden waar te maken. Na een flink aantal afwijzingen kwam haar uiteindelijke doorbraak in 1982 met Heartsong. Een roman die meteen positief werd gerecenseerd in Publishers Weekly, het gerenommeerde Amerikaanse tijdschrift dat zich richt op boekbesprekingen. Hierna is de reputatie van Debbie Macomber als auteur van romantische titels blijven groeien. Haar boeken zijn gebaseerd op verhalen, observaties en ervaringen uit het dagelijkse leven, thuis en in haar omgeving. Deze herkenbare real-life verhalen zijn daarmee niet groots, maar wel meeslepend. Met de Rose Harbor-serie krijgt Debbie Macomber ook in Nederland steeds meer vaste voet aan de grond.  

Liefdesbrieven in Rose Harbor is het derde boek uit de Rose Harbor-serie. Het is niet nodig de twee eerdere titels over de B&B gelezen te hebben om in dit boek met die uitnodigende cover te duiken. Het pension staat in Cedar Cove, een fictief stadje dat luchtig gebaseerd is op Port Orchard, een kustplaatsje in de staat Washington en de thuisbasis van de schrijfster.  

In de turbulente periode na de plotselinge dood van haar man Paul heeft Jo Marie Rose in Cedar Cove een klein pension opgekocht, dat zij heeft weten om te toveren tot de sfeervolle B&B Rose Harbor. Het is een heilzame plek om oud zeer te laten genezen en het is een veilige haven, zowel voor haar gasten als voor Jo Marie zelf.  

In elk boek ontmoet de lezer een paar bezoekers die enkele dagen bij Jo Marie verblijven. Het zijn karakters die zijn aangeslagen en gevormd door de problemen in hun leven en die op zoek zijn naar troost. Zo vergaat het ook de gasten in dit boek; Ellie Reynolds, een onzekere, jonge vrouw, die zeer tegen de zin van haar overbezorgde moeder een afspraak heeft in Cedar Cove met Tom, een man die ze via internet heeft ontmoet. Vrij snel na de blind date met Tom wacht Ellie een onaangename verrassing, en met de waarschuwende echo van haar moeders woorden nog in haar hoofd begint ze opnieuw te twijfelen aan zichzelf. Tegelijkertijd arriveert het echtpaar Roy en Maggie Porter, dertigers met nog jonge kinderen, die na een periode van verwijdering hun best doen weer dichter tot elkaar te komen. Op het moment dat ze elkaar de gemaakte misstappen willen vergeven, doet Maggie een ontdekking die haar huwelijk wederom op het spel zal zetten. En dan is er nog de klusjesman, de zwijgzame Mark, die regelmatig voor Jo Marie in en rond de B&B aan het werk is. Ongemerkt, en tot haar ergernis en verbazing, is Mark een steeds grotere rol in het leven van Jo Marie gaan spelen. Die worsteling en het gemis van haar echtgenoot vormen de rode draad, die dit derde Rose Harbor-boek verbindt met de voorgaande.  

Interessant is dat de verhalen van de B&B-gasten in de derde persoon worden verteld en het leven van Jo Marie vanuit een ik-perspectief. Daarmee weet de auteur soepel de verschillende verhaallijnen samen te voegen tot een aantrekkelijk geheel. Debbie Macomber heeft op originele wijze prachtige en sympathieke karakters neergezet, die allemaal een indringende geschiedenis met zich meedragen. Dat de romantische relaties zich ook nog eens anders ontwikkelen dan verwacht, nodigt uit om verder te willen lezen. De feelgood-magie van de B&B doet zijn werk als het boek uit is; Rose Harbor is een volgend bezoek meer dan waard.