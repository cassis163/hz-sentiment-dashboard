In onze 21e eeuwse samenleving is het bewaken van onze privacy belangrijker dan ooit. Toch zijn er veel dingen die we iedere dag weer op de automatische piloot doen. Patronen en gewoonten waar we niet snel van afwijken, zoals de route die we nemen naar ons werk. Maar hoe gevaarlijk is dat eigenlijk?

In de literaire thriller 'Ik zie jou' van Clare Mackintosh wordt nog eens pijnlijk duidelijk dat we onze privacy niet volledig kunnen beschermen. Zo blijkt ook als de hoofdpersoon, Zoë Walker, op een dag denkt haar foto in de krant te zien staan bij de seksadvertenties. Ze is vastbesloten om te achterhalen wie deze foto van haar heeft geplaatst. Naast de foto, een telefoonnummer en een website heeft Zoë geen andere aanwijzingen. Haar familie wuift haar twijfel in de eerste instantie weg, totdat er een foto verschijnt van een andere vrouw, die net als Zoë elke dag dezelfde trein neemt. Wanneer deze vrouw vervolgens gewurgd wordt gevonden, beseft Zoë dat ze gevaar loopt…

In 'Ik zie jou' wisselen de verhaallijnen van Zoë, agente Kelly en de dader elkaar af. Het verhaal is goed uitgedacht en werkt gestaag toe naar een verrassende climax. Deze thriller zet je op scherp en laat je nadenken over je eigen routines. Hoe voorspelbaar ben jij?