Heftig verhaal over Su die door haar zus mee gesleurd wordt op vakantie naar Mallorca. Zonder Su mag Leah namelijk ook niet met vriendinnen op vakantie. Su laat zich overhalen, mede doordat ze graag aardig gevonden wil worden door Leah. Als Su toestemt om mee te gaan, doet Leah ineens heel aardig en probeert Su vlotter te maken zodat ze niet uit de toon valt bij de vriendinnen.
Op Mallorca probeert Su ook mee te doen en losser te doen en drinkt mee. Uiteindelijk loopt het uit de hand als de vriendinnen Su proberen over te halen zich te laten ontmaagden en er een video online wordt gezet waarin Su seksuele handelingen verricht met meerdere jongens. Su loopt weg uit het hotel en laat Leah alleen naar huis terugkeren. Moeder Ruth, een succesvolle rechter, is woedend en zint op wraak, op de jongens uit de video en op degene die de video online gezet heeft. Maar ook moet ze Su vinden, want die is ze al eens eerder kwijt geweest, direct na de adoptie. Is de adoptie ook de reden waarom Leah zo onaardig doet tegen Su? En is het voor Su misschien tijd om haar echte ouders te gaan zoeken? Vinden Ruth en Su waar ze naar op zoek zijn?