Omdat ik al eerder een boek van Mara Li heb mogen lezen voor Dutch Venture Publishing (DVP) en daar toen erg van genoten heb was ik zeer benieuwd naar haar nieuwste werk. Met ‘Half face’ heeft ze, voor zover ik weet, een standalone verhaal geschreven en is het deze keer een Young Adult thriller.

De flaptekst geeft ook te kennen dat het verhaal zich deels afspeelt in Mongolië, een land wat ik nog niet eerder ben tegenkomen in alle boeken die ik lees en mij dan ook meer dan nieuwsgierig maakte naar hoe dit in het verhaal uit zou pakken.

Ik schreef me dan ook met veel enthousiasme in voor de blogtour van DVP rondom ‘Half face’, het nieuwste boek van Mara Li.

Het verhaal gaat gelijk van start in de rechtbank, geschreven vanuit het ik-personage Juliette. Zij is in het gehele boek het hoofdpersonage en de lezer leest vanuit haar beleving en gedachtegang alle gebeurtenissen. Daardoor is het gemakkelijk om je als lezer zijnde in te leven en vooral mee te leven met wat zij allemaal moet doorstaan. Toch had ik het persoonlijk heel tof gevonden om ook de gedachtegang of belevingswereld van Half face mee te krijgen. Dit krijg je wel enigszins door Juliette te weten maar toch is het dan niet direct vanuit zijn hoofd. Ach, je kan niet alles hebben denk ik dan maar.

“Soms houden de dingen geleidelijk op. Ze slingeren naar het einde toe, waar ze uiteindelijk opdrogen of uitblussen.”

De schrijfstijl van Mara Li zorgt er vanaf het eerste moment dat ik begon met lezen duidelijk en zonder haperingen voor dat ik het geheel letterlijk verslond en binnen een hele korte tijd het boek dichtsloeg omdat ik het uit had. Door haar omgevingsbeschrijving van Mongolië voelt het alsof de schrijfster er zelf geweest is en absoluut weet waarover ze schrijft. Dit geeft realiteitszin aan de reis die Juliette noodgedwongen ondergaat. Het geeft de lezer tegelijkertijd een kijkje in een geheel ander stukje wereld dan het geen wij dagelijks zien en meemaken.

“Zowel in de laagtes als in de hoogten rijzen er stukken bosgrond op en daar balanceren donkere pijnbomen en ranke, zilverachtige berken als ballerina’s op het heuvelige landschap.”

Juist door de reis in het Mongolische land doet het verhaal origineel aan. De personages die onderweg een rol spelen en de omgeving waarin de hoofdpersonages zich bevinden zorgen ervoor dat er bij mij absoluut een groot leesplezier aanwezig was. Het plot doet door de setting verrassender aan voor veelvuldige lezers zoals ik en het einde laat gelukkig nog genoeg ruimte over om verder te dromen…