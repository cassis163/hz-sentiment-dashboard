interessant, spannend en meeslepend!,Er zijn weinig auteurs die meerdere genres succesvol in een verhaal weten samen te brengen. Wat Jan Wallentin heeft bewogen om dat wel te doen zal hij zelf wel kunnen verklaren. Dat hij dat bij zijn debuut heeft gedaan is niet alleen risicovol maar getuigt van een flinke dosis zelfvertrouwen. Als auteur staat Wallentin nog aan het begin van een carrière die alle kanten op kan, maar voorlopig de goede richting lijkt op te gaan. Hij was in 2010 nog werkzaam als journalist bij de Zweedse televisie. Na zijn debuut, dat nu in Nederland verschijnt onder de titel Strindbergs ster, heeft hij zijn baan opgezegd om zo alle tijd te hebben voor het schrijven. Inmiddels is Strindbergs ster verkocht aan 16 landen en oogst hij overal veel lof.

Erik Hall is duiker en daalt, na een tip van het damesduikersgroepje Dykedivers, enkele honderden meters af naar een verlaten mijnschacht. Hij vindt een zak waarin een mannenlichaam verborgen zit, samen met een ankh-kruis. Wanneer hij dit meldt aan de plaatselijke krant, stuurt de redacteur een stagiair voor een reportage. Naar aanleiding hiervan krijgt Erik bezoek van Elena Duomi, die zegt namens een Italiaans magazine te komen. Elena slaat met het kruis op de vlucht.
Don Titelman, een even intelligente als labiele man, probeert achter de betekenis van het ankh-kruis te omen. Hij besluit Erik Hall te bezoeken om nog meer informatie te krijgen, maar vindt zijn levenloze lichaam. Don wordt verdacht van moord, gearresteerd en vervolgens uitgeleverd aan de veiligheidsdienst. Tot zijn grote verbazing wordt hij niet gevangen gezet maar, samen met de aan hem toegewezen advocate Eva Strand, direct overgedragen aan de Duitse ambassade. In de ambassade ontmoeten ze de Duitse wetenschapper Reinhard Eberlein. Die maakt hun duidelijk dat het historische kruis bij een even oude ster hoort. Samen zijn ze in staat de eigenaren naar de toegangspoort van de onderwereld te navigeren. Wie beide voorwerpen bezit, heeft de mogelijkheid de absolute macht naar zich toe te trekken. Een schijnbaar hopeloze zoektocht naar de twee spoorloos verdwenen voorwerpen gaat van start.

Met kennis van zaken gidst Jan Wallentin de lezer door verschillende tijdperken en langs een stukje natuurkundige wetenschap. Met veel gevoel geeft hij een kleine inkijkje in de mensonterende praktijken die de Nazis op hun gevangenen toe hebben gepast. De klimatologische verschillen in diverse streken komen eveneens uitgebreid aan de orde. Zelfs de mythologie lijkt niet vergeten.
En niets doet afbreuk aan het fantastische verhaal dat al deze en nog andere elementen met elkaar verbindt. Het lijkt één grote reis door het verleden, naar de gebeurtenissen die van groot belang zijn geweest voor wat de wereld nu is. Fictie en werkelijkheid lopen prachtig door elkaar heen. Met de fictie schiet Wallentin soms een beetje door en verliest het verhaal wat aan realisme. Als dit de bedoeling van de auteur is geweest dan is het laatste woord aan de lezer. Aan het totaal doet het niets af: Strindbergs ster is boeiend, interessant, spannend en meeslepend!