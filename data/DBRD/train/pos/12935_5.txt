In Amerika is I Am Number Four van Pittacus Lore al een tijdje een rage. MTV meldde al dat het de Nieuwe Twilight wordt, maar in Nederland moet het boek nog doorbreken. Lang zal dat echter niet op zich laten wachten. De film, gebaseerd op het gelijknamige boek, komt in maart uit, en de Nederlandse vertaling van het boek ligt nu al in de winkel. Is het de rage waard?
I Am Number Four, in het Nederlands Ik ben nummer vier, gaat over een jongen die niet zo normaal is als hij mag lijken. Ten eerste zijn zijn papieren vals, zo heet hij in het begin van het boek Daniël, maar al na een paar hoofdstukken ineens John Smith. Ook is hij vaker verhuisd dan de meeste mensen in tien levens zullen doen. O ja, en dan moeten we ook niet vergeten dat hij van Loriën komt, en dus praktisch gezien een alien is. Op zijn eigen planeet was hij een Erfgave, een beschermer van zijn planeet, maar toen deze werd aanvallen door Moragons, werden hij en acht andere Erfgaven met hun Ceradonen (een soort beschermers/ouders) op een ruimteschip naar de Aarde gezet. Helaas voor hen vinden de Moragons niet dat het gevecht daarmee ophoudt, dus is nummer vier  zoals hij door de beschermspreuk die op hem rust heet  voortdurend op de vlucht voor deze wezens. Zijn andere negen soortgenoten moeten namelijk op volgorde van hun getal gedood worden, maar de eerste drie zijn al dood, en na drie komt immers vier.
Het boek is zodra het opengeslagen is nog maar met moeite weg te leggen. Steeds als je denkt dat er nu niks meer zal gebeuren, en dat de hoofdpersoon zal sterven, gebeurt er weer iets onverwachts en is niets meer wat het lijkt. Ondanks dat het verhaal zelf te gek is om te geloven, is het toch erg realistisch beschreven, waardoor je bijna gaat denken dat er echt Moragons over aarde dwalen en je buurjongen misschien wel nummer acht is. Dat er vooraan in het boek vermeld staat dat alle gebeurtenissen waargebeurd zijn, helpt daar natuurlijk nog een beetje bij.
Nu ik het boek heb gelezen snap ik de rage in Amerika helemaal. I Am Number Four is een ontzettend spannend boek met een beetje liefdesdrama voor de meisjes en genoeg bloed, vuur en actie voor de jongens. Ik weet in ieder geval al wat ik in november 2011 ga kopen: het tweede deel.