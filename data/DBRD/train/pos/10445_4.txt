‘De messias’ is het romandebuut van Julian Winter, een pseudoniem voor het schrijversduo Esther Jansma en Wiljan van den Akker. Deze Nederlanders, die ook privé een koppel vormen, hebben naam gemaakt als dichter en mochten in die hoedanigheid heel wat prijzen in ontvangst nemen. Op vraag van één van hun kinderen beslisten ze een paar jaar geleden om een ‘normaal’ boek te schrijven. Het resultaat verscheen in 2015 onder de titel ‘De messias’ en staat momenteel extra in de kijker als leesclubboek bij Hebban.

Hoofdpersonage van het boek is Emma, die omwille van haar werk en persoonlijke problemen van Nederland naar Duitsland verhuisd is. Zij is gespecialiseerd in het dateren van houten voorwerpen, onder andere heel oude muziekinstrumenten, bijvoorbeeld violen. De verhaallijn rond Emma is geschreven in de verleden tijd, terwijl korte flashbacks uit haar leven in de tegenwoordige tijd op papier gezet werden, heel bijzonder is dat. De gebeurtenissen in Emma’s leven worden afgewisseld met hoofdstukken die zich de voorbije vier eeuwen afspelen, zij worden verteld vanuit het perspectief van wel heel bijzondere personages, namelijk voorwerpen uit hout. Deze insteek is geweldig origineel en geeft het boek net dat ietsje meer.

De schrijfstijl van Julian Winters is bijzonder aangenaam te noemen. Absoluut geen wollig of poëtisch taalgebruik, wat je van twee dichters wel zou kunnen verwachten. Nee, het verhaal is geschreven in een mooi en vlot Nederlands, dat de lezer ertoe aanzet steeds verder te lezen.

‘De messias’ kan als een spannend verhaal omschreven worden, een verhaal waarbij een prominente rol is voorzien voor het historische en wetenschappelijke kader waarbinnen alles zich afspeelt. Interessant en leeswaardig materiaal.