Welke foodblogger droomt er niet stiekem van bekend te worden met z’n blog en zo het culinaire wereldje in te rollen? Voor de Australische Sneh Roy werd deze droom werkelijkheid. Ze begon in 2005 met Cook Republic, dat in 2013 werd uitgeroepen tot het beste blog door de Australian Writers’ Centre Best Australian Blogs. Daarnaast schrijft Roy voor Elle Magazine en andere tijdschriften. Tasty Express is haar eerste eigen kookboek.
Roy heeft een Indiase achtergrond - ze is opgegroeid in Mumbai - en die komt naar voren in haar recepten. Daarbij moet je denken aan curryrecepten, maar ook hier een daar een Indiase twist, zoals het gebruik van het kruidenmengsel garam masala in een omelet. In Tasty Express staan (grotendeels vegetarische) recepten voor ieder moment van de dag; soms voor een snelle hap, soms uitgebreider voor een (zoet) feestje. Daarbij maakt Roy veelal gebruik van gemakkelijk verkrijgbare ingrediënten, maar om sommige recepten te maken zal je meer moeite moeten doen: Russian Caravanthee, gesneden haver, birchermuesli, ovamaltine en kiemen liggen niet altijd in de supermarkt. De verschillende gerechten zijn vaak voorzien van een kleine introductie van Roy en altijd van een mooie foto.

Origineel
Grootste pluspunt van Tasty Express is zijn originaliteit, zowel wat betreft ieder individueel recept als de verzameling in zijn geheel. Waar anders vind je kulfimelk, geglaceerde broccolisteeltjes en bruinbrood-rumijs in één kaft? En wie heeft er al eerder scones gemaakt met Schweppes citroendrank als ingrediënt? Fusion en experimenteren zijn hier de toverwoorden en Roy nodigt iedereen uit mee te doen.

Voor ingewijden
Hoewel de recepten in Tasty Express niet per se ingewikkeld zijn - hakken, bakken, koken etcera -lijkt Roy bij haar lezers wel een bepaalde voorkennis over termen en producten te veronderstellen. Probeer anders maar eens kaas te maken van zinnen als: “Hij heeft zo’n prachtige umamismaak, aangevuld door het zachte zuur van de basilicumlabneh.” Niets mis met een dergelijke veronderstelling natuurlijk, maar wees gewaarschuwd.

Kokoscake in een beker
Voor 1 persoon
4 eetlepels zelfrijzend bakmeel
2 eetlepels geraspte kokos
1 eetlepel oersuiker
3 eetles kokosmelk
1 eetlepel lichte olijfolie
1 ei
2 eetlepels lemon curd
Extra lemon curd en room, voor het serveren.

Doe bloem, kokos en suiker in een beker met een inhoud van 375 ml en meng goed. Voeg kokosmelk, olijfolie en ei toe. Roer met een lepel tot een glad, goed gemengd geheel. Roer de lemon curd voorzichtig erdoorheen - vermeng niet totaal.
Bak de bekercake 50-60 seconden in de magnetron op vol vermogen, tot hij opzwelt en omhoog komt. Let op dat de niet over de rand van de beker loopt.
Eet direct, met nog wat extra lemon curd en geklopte room erop.