Berlijn anno 1904 vormt het decor van deze historische roman over Hans en zijn baas Wilhelm von Osten.
Hans is een diepzwart Russisch sledepaard, een Orlov-draver. Von Osten is ervan overtuigd dat het dier over intelligentie beschikt, evenals de mens. Het is zijn levenswerk geworden het paard te leren rekenen en de uitkomst van de opgedragen sommen met zijn hoef aan te geven. Zelfs de wetenschappers komen om dit fenomeen te onderzoeken. Het Kluger-Hans-effect inde dierpsychologie vindt hier zijn oorsprong.

Von Osten hunkert naar erkenning. Net zoals de aan de grond zittende Italiaanse schilder Emilio Rendich. Deze laatste hoopt op de wetenschappelijke doorbraak mee te liften door het paard en zijn baas in olieverf te vereeuwigen. En ook de zorgzame buurvrouw Piehl mist aandacht, liefde en erkenning.
De drie hoofdpersonages leveren ieder, als waren zij Don Quichote, hun eigen strijd.

Pauline Genee heeft haar karakters en hun zielenroerselen goed weergegeven. Je kunt dan ook niet anders dan medelijden hebben met Von Osten, Rendich en Frau Piehl.
Ook stilistisch kent 'Duel met paard' mooie aspecten die een belofte voor verdere boeken inhouden.

Omdat 3,5 ster niet mogelijk is en het een debuut betreft, toch 4 sterren.