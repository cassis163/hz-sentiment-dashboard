Nadat ik in het eerste deel van de M-serie kennis had gemaakt met Matthias, M en Rinske brengen hun avonturen hen terug naar de Himalaya waar Matthias’ zusje Gawe ontvoerd is.
Via ruimtesprongen reizen de jongeren weer van India over Mexico naar China waar de auteur ons laat kennismaken met verloren legenden en vreemde culturen.
In dit verhaal gaat het er soms hard aan toe als de auteur mensensmokkel belicht.
Het wordt weer een race tegen de tijd om Gawe levend terug te vinden want de ontvoerders schuwen geweld niet.
Alweer heeft Helena Daelman me kunnen intrigeren met haar kennis over vreemde culturen en weetjes. Zo dacht ik dat de titel sloeg op één of andere taal (Het geheim van Chandra Taal), blijkt het dus een meer te zijn waar een heel mooi verhaal rond past.
Helena heeft het schrijven degelijk in de pen zitten en weet de lezer dan ook vanaf de eerste pagina mee in het verhaal te trekken.
Niet alleen zijn het eerste en tweede boek rond M avontuurlijk maar best ook leerzaam.
Op het einde van Het geheim van Chandra Taal heeft de auteur heel duidelijk met een open einde gespeeld waarbij ik alleen maar kan hopen (en heel hard duimen) dat er nog avonturen volgen met Matthias, M en Rinske in de hoofdrol. Ik offer me zeer graag op om een derde deel te lezen.