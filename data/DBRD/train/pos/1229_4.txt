Nora - de bijna tachtig jarige moeder van Meindert - begint te dementeren.
Na een vraag van Meindert over zijn halfbroer, het oudste kind van Nora , over wie hij erg weinig weet, begint ze zich dingen te herinneren, in flarden komen gebeurtenissen van vroeger terug . Nora heeft haar eerste kind sinds zijn derde jaar niet meer gezien.
Ze begint met Meindert over die tijd van lang geleden te praten.
Hij is benieuwd naar deze halfbroer, die het leven van zijn moeder en daarmee indirect ook zijn eigen leven bepaald heeft.
En hij is ook benieuwd of deze halfbroer hem iets kan vertellen over zijn eigen vader, over wie hij nagenoeg niets weet. Zijn moeder kan hem over zijn vader weinig vertellen, omdat ze zelf erg weinig over hem weet. Tijdens haar huwelijk had ze een kortstondige verhouding met hem, waarna hij verdween zonder een adres achter te laten.
Meindert besluit een poging te doen deze halfbroer te vinden, maar weet niet wat hij daarmee aanhaalt.
Het zoeken neemt nogal wat tijd in beslag, temeer omdat Erik zijn naam veranderd heeft in Harry.
Uiteindelijk vindt hij hem , maar wat valt deze Harry hem tegen.
Hij is heel anders dan Meindert zelf en de botsingen tussen de twee blijven dan ook niet uit.
Beiden zijn op een heel andere manier opgevoed, wat zich onder meer vertaalt in een heel verschillende manier van leven.
Meindert is wars van luxe , geld en bezit. Harry daarentegen heeft een goede baan als jurist, werkt hard en is in het bezit van een luxe appartement en meerdere luxe auto's.
Als ze allebei dan ook nog eens interesse hebben in dezelfde vrouw nemen de spanningen alleen maar toe.

Florence Tonk heeft ervoor gekozen om de gecompliceerde verhoudingen tussen de verschillende familieleden, met name tussen de twee broers, uitgebreid te beschrijven en uit te diepen.
En dat heeft ze uitstekend gedaan.
Met veel inlevingsvermogen beschrijft ze de familie verhoudingen en de spanningen tussen vooral Meindert en Harry.
Het boek wegleggen tijdens het lezen is geen optie, het verhaal zuigt je mee totdat je het boek , na een onverwachte ontknoping, dicht slaat.