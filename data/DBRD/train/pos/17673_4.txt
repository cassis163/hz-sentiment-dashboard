Ik heb dit boek in één avond uitgelezen. Wat een heerlijk verhaal!
Norbert is een lieve oudere man met veel fantasie en veel verhalen, een dromer. Zijn hobby is het verzamelen van waardevolle dingen, zodat ze niet vergeten worden. Als hij hoort dat hij afscheid van zijn leven moet nemen, moet hij ook afscheid nemen van zijn vrouw en van zijn enorme verzameling. De manier waarop hij dat doet levert hem een keur aan verhalen op van vreemden die bij bepaalde voorwerpen herinneringen ophalen.

Het kleine leven van Norbert Jones is een warm, liefdevol en vertederend verhaal. Het heeft me geraakt en geboeid. Knap hoe Marloes Kemming het eenvoudige, vrij saaie leven van Norbert Jones op zo’n levensechte en aansprekende manier op papier heeft gezet. Je kunt niet anders dan de hoofdpersoon in je hart sluiten en met hem meeleven.
Ik heb genoten van dit haast filosofische en poëtische verhaal en ben zeer benieuwd naar meer van deze auteur.