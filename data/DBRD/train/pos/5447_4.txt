Je zou het niet geloven als je na het lezen van Ondergronds de loopbaan van de auteur Drew Chapman leest. Met een glimlach op de lippen lees je dat hij journalist, barman, fietskoerier, snackverkoper in het Yankee Stadium en T-shirtverkoper in Madison Square Garden is geweest. Maar zijn echte succes kwam toen hij begon met het schrijven van scripts, onder andere voor de tv-serie The Assets.
Het thrillerdebuut van deze in New York geboren en getogen auteur verscheen in zijn geboorteland begin januari 2014 onder de titel The Ascendent. Amper een maand later kon Nederland al gaan genieten van dit verhaal dat in de schappen lag met de titel Ondergronds. Drew Chapman, een naam om te onthouden!

De 26-jarige Garrett Reilly is gezegend met een uitzonderlijk talent. Als jonge obligatieanalist is hij in staat om in grote cijferreeksen patronen en verbanden te ontdekken en afwijkingen daarin te interpreteren naar oorzaken. Als hij dat talent op professionele basis in praktijk brengt bij zijn werkgever Jenkins & Altshuler, waar zijn voormalige hoogleraar Avery Bernstein directeur is, blijft zijn succes niet alleen beperkt tot binnen het bedrijf.
Het ontdekken van negatieve invloeden van de Amerikaanse economie door grootscheepse verkoop van staatsobligaties door China, is voor defensiespecialisten aanleiding zijn hulp in te roepen. Maar Garrett haat alles wat met het leger te maken heeft omdat hij hen verantwoordelijk houdt voor de dood van zijn enige broer. Een bezoek aan zijn verslaafde moeder doet hem besluiten dat hij maar op één manier de dood op zijn broer kan compenseren: de uitdaging aannemen en gevolg geven aan het verzoek in het leger te gaan. Een oorlog tussen Amerika en China dreigt!

Ondergronds is niet alleen een realistisch en spannend verhaal, het is ook een thriller die meerdere subgenres van het spannende boek raakt. Politiek geladen, financieel gedreven, milieubedreigend, cybercrimineel gedrag door hackers, het zijn slechts enkele raakvlakken die met veel kennis worden beschreven. En de protagonist Garrett Reilly, die naast een hoge intelligentie voor cijfers even pragmatisch is in zijn denken en reageren, steelt direct de harten van de lezers. En als Chapman dan ook nog een sluimerende romance laat ontstaan tussen Reilly en de innemende en beeldschone kapitein Alexis Truffant, komt iedereen met het lezen van Ondergronds volledig aan zijn trekken.

De opzet van Ondergronds heeft iets groots en mondiaals, doordat de twee grootmachten, Amerika en China, een wezenlijke bedreiging vormen voor de wereldvrede. Met veel kennis van de politieke en sociale situatie in China, schetst de auteur een filmisch beeld dat bestaat uit onvrede, protest en demonstraties van de werkende bevolking die voortdurend lijdt onder uitbuiting. Ook het gebruik van meerdere invalshoeken door ogenschijnlijk onbelangrijke personages, levert veel concrete informatie over het hele verhaal. Heel verantwoord en subtiel laat de auteur een paar kleine verhaallijnen onopgelost, wetende dat er een vervolg komt, waar reikhalzend naar zal worden uitgekeken.