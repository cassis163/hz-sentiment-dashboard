De ‘Spirit Animals’-reeks telt inmiddels vijf titels in het Nederlands. We hollen met deze vertalingen achter de Engelstalige reeks aan die met zeven delen inmiddels voltooid is. Spirit Animals is een idee van auteur Brandon Mull, maar hij schreef niet zelf alle delen. Mull is verantwoordelijk voor het eerste en het vijfde deel, andere boeken werden geschreven door Marie Lu, Sean Williams, Garth Nix, Maggie Stiefvater en anderen. Shannon Hale schreef IJskoud verraad, het vierde deel en dat blijkt een spannend avontuur te zijn.  

Een bijzondere keuze is het wel, al die verschillende auteurs die telkens een deel schrijven in een serie rond dezelfde verhaallijn en met dezelfde hoofdpersonages. Je zou een stijlbreuk verwachten of heel anders ingekleurde personages. Wonderlijk genoeg merk je amper dat er een ander auteur achter het stuur zit. Het ene boek is misschien een klein beetje meer 'action-driven' dan het andere, maar de verschillen zijn minimaal. Dat is knap gedaan en het komt de serie ten goede.  

Vier kinderen staan centraal in de serie: Rollan, Meilin, Abeke en Conor. Het zijn kinderen uit heel verschillende delen van de wereld en heel verschillende achtergronden. In deze wereld krijgen sommige kinderen op een bepaalde leeftijd een Spirit Animal. Ons viertal blijkt wel heel bijzondere totemdieren te krijgen, de Koningsdieren van weleer, vier wezens die al eerder de wereld van het kwaad hebben gered en nu zijn teruggekeerd. Met reden, want het kwaad is alweer in aantocht. Met hun valk, pandabeer, luipaard en wolf gaan de vier samen met een aantal Groenmantels (de 'good guys') op pad om totems te verzamelen van andere Koningsdieren in ruste. Om krachten te verzamelen, maar ook om te voorkomen dat die totems in handen vallen van de vijand, die er toch echt minder vreedzame bedoelingen mee heeft.  

In IJskoud verraad gaan ze op zoek naar een enorme ijsbeer, Suka. Het wordt een vreselijk zware tocht langs onvriendelijke nederzettingen en door ijskoude gebieden. Ze zijn tijdens deze reis meer dan ooit op elkaar aangewezen en inmiddels kan dat ook, want hun onderlinge band is sterker geworden dan in de eerdere boeken. Ze hebben elkaar gedurende eerdere avonturen beter leren kennen en respecteren elkaars verschillende karakters. Toch overleven ze het maar ternauwernood!  

De wereld die Mull heeft verzonnen en samen met de andere auteurs heeft gebouwd is ontzettend leuk. Het is in feite een middeleeuws aandoende setting, zonder moderne zaken als auto's en computers. Men loopt, rijdt paard, zit op een kar, of vaart. Voor kids van 10+ is dit hartstikke spannend allemaal. De totemdieren die elk kind heeft zit in ruste op de arm als een soort tatoeage, maar kan in nood opgeroepen worden. Zodra het dier uit de tatoeage springt en levend wordt, versterkt het ook de krachten van de eigenaar. Zo kan Abeke dankzij haar luipaard Uraza heel stil lopen, beziet Meilin dankzij panda Jhi het leven in alle kalmte, ook tijdens gevechten, en ziet Rollan heel goed, dankzij valk Essix.  

Een minder punt in IJskoud verraad is het tussenstuk in een dorpje waar de mensen hen maar met tegenzin ontvangen. Er blijkt iets vreemds gaande te zijn. Het viertal en de Groenmantels weten heelhuids verder te reizen, maar alles wat in dit dorpje is ervaren, doet er vanaf dat moment niet meer toe. Er wordt niet aan teruggedacht, waardoor het een beetje een leeg onderdeel van de reis wordt. Met dat ene kritiekpunt landt IJskoud verraad op vier sterren. Het is weer een uitstekend deel in de Spirit Animals-serie. Het is avontuurlijk, origineel en spannend met bovendien het ontzettend vermakelijke en creatieve element van de totemdieren. De vriendschap en het vertrouwen dat langzaam ontstaat tussen de vier kinderen, is prachtig uitgewerkt en ongetwijfeld enigszins herkenbaar en wellicht zelfs leerzaam voor kids. De boeken zijn bedoeld voor tien- tot twaalfjarigen, maar je kunt je met deze reeks tot je 88e prima vermaken.  

Een leuk extraatje bij deze serie is de Spirit Animals test. Door het beantwoorden van een set vragen, ontdek je welk dier jouw Spirit Animal is. Ondergetekende blijkt een Valk te hebben als Spirit Animal:
Doe ook de test!