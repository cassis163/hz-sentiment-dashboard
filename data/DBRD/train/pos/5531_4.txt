De bons op de deur komt 's ochtends vroeg, als het net licht wordt.
'Opendoen! Opendoen! We hebben een evacuatiebevel voor deze flats. Vertrek over vijf minuten. Vijf minuten voor iedereen!'
Je kan horen hoe ze de gang door gaan, overal aankloppen en steeds weer dezelfde instructies geven. Ik heb geen oog dichtgedaan, maar oma is in haar stoel weg gedut en nu schiet ze vloekend overeind.
'Godallemachtig, Adam. Hoe laat is 't?' Haar gezicht ziet er oud en verkreukeld uit, te oud voor bij haar paarse haar.
'Halfzeven. Ze zijn er.'
Ze kijkt me moe en op haar hoede aan.'Dus het is zover,' zegt ze. 'Ga maar gauw je spullen bij mekaar zoeken.'
Ik kijk haar aan en denk: Ik ga nergens heen. Niet samen met jou.
We hebben dit zien aankomen. Het is al vier dagen kamperen hier in de flat, en toekijken hoe de straat daarbeneden steeds dieper onder water komt te staan. Ze hadden iedereen gewaarschuwd dat de zeewering het wel zou begeven. Die was jaren geleden aangelegd, voor het zeeniveau steeg, en zou het niet houden als een volgende storm samenging met een springvloed die voor extra hoge golven zou zorgen.
Wij dachten dat het water zou komen en dan weer zou verdwijnen, maar het kwam en het bleef. (blz. 5)

Informatie over het boek
Titel: De chaos (Deadline 2)
Schrijver: Rachel Ward
Bladzijden: 336
Uitgeverij: Lemniscaat 2010 (1e druk)
Vertaler: Aleid van Eekelen-Benders (The chaos, Groot-BrittanniÃ« 2010)
Doelgroep: 12+

Een uitgebreide recensie vind je op mijn website Ikvindlezenleuk:
http://www.ikvindlezenleuk.nl/2014/01/rachel-ward-de-chaos-deadline-2.html