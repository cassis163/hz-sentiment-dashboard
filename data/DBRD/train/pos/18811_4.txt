spanning, erotiek en geheimzinnigheid; je vindt het allemaal terug in deze wervelende thriller. ,James Patterson hoeft nauwelijks nog voorgesteld te worden. Deze in Florida wonende Amerikaanse auteur staat sinds jaar en dag bovenaan de bestsellerlijsten. Wereldwijd verkocht hij reeds meer dan 130 miljoen exemplaren van zijn boeken. Hij won diverse prijzen en verschillende van zijn werken zijn verfilmd. De Affaire schreef hij samen met zijn collega auteur Michael Ledwidge.
Rechercheur Lauren Stillwell leeft werkelijk in een droom. Zij heeft een knappe succesvolle echtgenoot die ontzettend van haar houdt, een mooi huis en zelf maakt ze een blitscarrière bij de NYPD. Op een dag betrapt ze echter louter toevallig haar echtgenoot Paul Stillwell op een slippertje met een knappe mysterieuze blonde vrouw in hartje Manhattan. Ondanks haar verdriet en teleurstelling in Paul besluit ze om voorlopig haar relatie met Paul verder te zetten. Ze besluit de leugens die hij haar verteld heeft over zijn doen en laten, zolang voor lief te nemen.. Lauren vindt veel steun bij collega Scott Thayer, een undercoveragent die zich vooral bezig houdt met drugsdelicten. Uit wraak maakt Lauren dezelfde fout als Paul. Een afspraakje met Scott loopt uit de hand en eindigt op zijn beurt tussen de lakens. Vanaf dit punt wordt Lauren meegezogen in een spiraal van intriges, leugens, liefde en verlangen. Welke gevaarlijke geheimen spelen zich af in haar eens zo eenvoudig leventje? Is haar echtgenoot daadwerkelijk de ideale man die ze dacht, welke geheimen heeft hij nog voor haar? Is Scott met reden de undercoveragent die prat gaat op zijn goede reputatie? Voor Lauren start een wedloop om iedereen van wie ze houdt uit het spoor van de politie te houden, in de eerste plaats zichzelf, maar welke prijs wil ze hiervoor betalen en hoe ver kan ze gaan?
Als er een spreekwoord bestaat dat dit nieuwste boek van Patterson in één zin kan samenvatten is het wel dit. De waarheid heeft slecht één gezicht maar de leugen verschuilt zich achter vele maskers. Patterson en Ledwidge (men weet immers nooit in hoeverre zijn co-writer heeft bijgedragen aan het verhaal); hebben met De Affaire een boek geschreven dat je niet kan wegleggen. Het verhaal is één lange rit op een achtbaan. Telkens wanneer je denkt dat het einde van de rit in zicht is neemt het verhaal een nieuwe wending. Ook de structuur van het boek is opgesteld om het te lezen in een sneltreinvaart. 328 paginas en 117 hoofdstukken resulteren in supervlot leesbaar boek.
De personages op zich blijven eenvoudig en zijn weinig uitgewerkt. De kracht van het boek ligt immers in het vertellen van een onwaarschijnlijk verhaal. Iets waar de auteurs absoluut in geslaagd zijn. Het boek biedt voor elk wat wils. Actie, spanning, erotiek en geheimzinnigheid; je vindt het allemaal terug in deze wervelende thriller. Deze op zichzelf staande thriller laat zelfs de deur op een kier staan voor een vervolg, misschien zelfs de start van een nieuwe reeks. Iets wat ik alleen maar zou kunnen toejuichen. Wie staat er niet te wachten op een nieuwe Alex Cross?