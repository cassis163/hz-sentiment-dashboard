Laat je niet misleiden door de term 'thriller' die soms bij dit boek genoemd wordt en door het feit dat het boek is uitgelicht tijdens de Spannende Boekenweken. Zeker, het boek is spannend, want je wil weten hoe het nu precies zit met die voorspelling van de waarzegster. Maar dat is niet zondermeer waar dit boek om draait. De vraag 'wat doe je met jouw ene leven?' is wat centraal staat.

Het boek begint bij de jeugd van de vier broers en zussen Varya, Daniel, Klara en Simon Gold. Van een waarzegster horen ze hun sterfdatum. Na dit incident gaat ieder van hen hier op een eigen manier mee om. De een wil er niets meer van weten, de ander raakt geobsedeerd door hun sterfdatum. Na de laatste keer dat ze hier met elkaar over spreken, gaan ze ieder hun eigen weg. Vervolgens lezen we in vier hoofdstukken het vervolg. In elk hoofdstuk staat een van de broers en zussen centraal. Verfrissend genoeg kiest de schrijfster er niet voor om per hoofdstuk terug te gaan in de tijd. De tijdlijn in het boek loopt lineair, wat heel prettig leest en zorgt voor een mooie opbouw van de onderhuidse spanning. Het einde laat ruimte open voor je eigen conclusie; zou de waarzegster gelijk hebben gehad of niet?

Het verhaal is prachtig geschreven. De teksten zitten vol poÃ«tische zinnen en leest toch heel vlot. Er valt ook aardig wat symboliek in het boek en de kaft te ontdekken, zo ontdekten we in de leesclub. Zo spelen bomen en spiegels (of spiegelingen) een rol in het verhaal en de boom op de kaft lijkt te staan voor een levensboom of stamboom die lente, zomer, herfst en winter (de vier Gold kinderen?) symboliseert.

Een bitterzoet verhaal over lot en mysterie dat je aan het denken zet over je eigen leven.