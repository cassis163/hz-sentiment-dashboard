Ken mij niet is een spannende roman waarbij het verhaal gaat over een meisje die op negenjarige leeftijd door een man mee wordt genomen. Door hem wordt ze jarenlang vastgehouden, gekleineerd en seksueel misbruikt. Terwijl ze denkt dat niemand haar zoekt en ontsnappen aan deze man onmogelijks is gaan de jaren voorbij. Uiteindelijk waagt ze toch haar kans. Zal ze ooit volledig van deze man verlost worden? En hoe beschadigd is ze zelf na wat haar is overkomen? Vragen waarvan je als lezer van Ken mij niet uiteindelijk antwoord op zult krijgen.

Nadine Barroso schrijft zonder twijfel boeiend, toch is dit geen boek om snel uit te lezen. Het verhaal waarin kindermisbruik centraal staat is daarvoor te intens. De flashbacks waarin je meer te weten komt over Tessa zijn nodig om het verhaal goed te kunnen begrijpen, maar daardoor leest het boek wel moeizaam weg. Er zit geen vloeiend verloop in de verhaallijn, wat ergens jammer is. Toch, wanneer het boek volledig uit is en je een overzicht hebt van alle gebeurtenissen die in het boek benoemd worden is de keuze voor deze gekozen schrijfstijl vrij logisch. Tessa is behoorlijk getraumatiseerd en laat slechts stap voor stap flarden van de herinneringen aan haar verdorven jeugd toe. Herinneringen die ze met jou (de lezer) deelt. Voor haar zitten er geen vloeiende lijnen in haar gedachtengolven en deze verwarring wordt slim op de lezer overgebracht. Het verhaal is pakkend, intens droevig en blijft je waarschijnlijk nog lang bij.