In het tweede boek in de 'Kadaria' reeks is de spanning te snijden! Ben moet een hele reis ondernemen om de botten van een magiër te vinden. Deze botten zijn nodig om een eeuwenoude vloek op te heffen, waar veel mensen in diverse dorpen onder gebukt gaan.
Gelukkig kan hij rekenen op de hulp van zijn vrienden en vriendinnen, waar in het eerste boek kennis mee gemaakt werd. In dit tweede deel wordt de vriendengroep iets groter en ontplooit Ben zich tot een ware magiër. Hij heeft het niet altijd makkelijk en dat vormt soms gevaren voor de vriendengroep, maar op één of andere manier slagen ze er toch mooi in om die band te blijven behouden.
Het respect en aanzien dat 'de buitenstaanders', zoals ze genoemd worden, overal krijgt maakt het soms iets makkelijker om aan zijn zware taken te voldoen, maar dit weerhoudt er niet van dat kwade bedoelingen ook hun beurt krijgen.

Dit boek is een mooie mengeling van vriendschap, liefde, emoties en avontuur. De auteur weet deze goed af te wisselen, zodat elk hoofdstuk tot zijn recht komt en de lezer nieuwsgierig blijft.Waar je in het ene hoofdstuk rust voorgeschoteld krijgt, kan het in het volgende hoofdstuk plots zeer snel veranderen, waardoor je wil blijven doorlezen.
Lukt het Ben en zijn vrienden om de bendogde beenderen te vinden en zo de vloek op te heffen? Blijven de vriendschapsbanden sterk? Deze vragen worden beantwoord in dit tweede deel, waarin je ook kan genieten van mooie gedichten en haiku, een specialiteit van de auteur.
Met een mooie, opvallende cover en een goed verhaal is dit een waardig tweede deel en maakt de auteur je tegen het einde zeer nieuwsgierig naar het derde deel van deze reeks!
Een aanrader voor elke liefhebber van magie met dat beetje extra. Geen fan van magie? Dan kunnen deze boeken je misschien overhalen!