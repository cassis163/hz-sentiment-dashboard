Lachen, gieren en brullen! Dat is wat mijn kinderen deden toen ik het eerste verhaaltje voorlas. Weet je dat een eekhoorn heel vergeetachtig is? En een olifant een poepfabriek is? En de kameel is een echte viespeuk! Er bestaat ook een beertje die bijna alleen maar slaapt! Lekker even ongegeneerd over de dingen praten die eigenlijk als raar worden gezien. Maar ze zijn wel waar!
Kinderen worden op een leuke manier geïntroduceerd over weetjes van bijvoorbeeld de muis, kameel en de giraf. Het zijn kleine dierenfeitjes die erg grappig zijn. En dat allemaal in rijm geschreven. Elk verhaaltje over één dier wordt geschreven over twee bladzijdes. Marianne Busser en Ron Schröder, schrijvers van dit boek, zijn al erg bekend van de Liselotje-boekjes. Ook dit boek is in dezelfde rijmstijl geschreven. En dan de leuke tekeningen; Ivan en Ilia hebben erg hun best gedaan om illustraties te maken die net even anders zijn dan de standaard tekening. Ze combineren echte foto’s met uitgeknipte illustraties. Het boek is heel beeldend. Het ziet er gewoonweg fantastisch uit!
De korte verhaaltjes zijn erg geschikt voor ouders om hun kind voor te lezen voor het slapen gaan. Elke juf zal het boek omarmen omdat het op een leuke manier invulling geeft aan de lessen van auditieve vaardigheden. Of als je even een loos momentje hebt tussen de lessen in.
Elk verhaaltje wordt afgesloten met:
En iedereen die nu gaat zeggen:
Dat is wel een beetje raar
Moet meteen maar even weten
Dit is allemaal echt waar.
Hierdoor krijgt elk verhaal weer een verbinding met alle andere verhalen in het boek. Kinderen zullen dit herkennen en het ook mee doen tijdens het voorlezen.
Al met al een echte aanrader! Ik ben enorm enthousiast. En ik niet alleen maar ook de kleuters in mijn klas en mijn eigen kinderen. Dit boek kun je gewoon niet laten liggen! En iedereen die nu gaat zeggen: dat is wel een beetje raar, moeten meteen maar even weten, dit is allemaal echt waar!! Veel leesplezier!!