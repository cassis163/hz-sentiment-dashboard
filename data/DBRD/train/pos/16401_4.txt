Sir Charles Cavendish ontvangt een wanhopig voicemailbericht van zijn collega en goede vriend Guiseppe Cassini, maar beseft algauw dat het te laat is. De bekentenis in het voicemailbericht is veelzeggend: Cassini weet wie de daders zijn van een serie aanslagen in Europa waardoor vele slachtoffers zijn gevallen. Als er in Amsterdam een nieuwe bloedige aanslag wordt gepleegd, is Charles ervan overtuigd dat er alles aan gedaan moet worden om dit gruwelijke complot te doorgronden.  

Special Force agenten Adam Kaplan en Carrie Montevagio krijgen de opdracht om zich te verdiepen in de zaak. Door hun acties op basis van een wederzijds vertrouwen zetten ze hun leven op het spel. Wat Carrie en Adam echter niet beseffen is dat er verschillende pionnen worden verzet in een duister psychologisch machtsspel dat ingrijpende gevolgen kan hebben voor de toekomst van Europa.  

Corine Hartman en Tomas Ross bundelen opnieuw hun krachten en schreven samen Zwarte weduwe, het tweede deel met Special Force agenten Adam Kaplan en Carrie Montevagio in de hoofdrol. Na de positieve ontvangst van hun eerste duothriller Doodskopvlinder, die onder andere terechtkwam op de longlist van De Gouden Strop 2016, krijgt het Special Force team Securicor een nieuwe zaak die een zeer actueel tintje heeft.  

De tijdlijn van de plot is in 2017 gesitueerd, waardoor de auteurs verwijzen naar waargebeurde situaties, zoals de aanslagen op de Brusselse luchthaven Zaventem. De recente ontwikkelingen op het gebied van terrorisme en de vluchtelingenproblematiek vormen samen een rode draad binnen de uitvoerige plot waarin opnieuw een rol is weggelegd voor de balans tussen verraad en vertrouwen. Tevens maken verschillende bestaande politieke kopstukken hun opwachting in een compromitterende rol.  

Carrie Montevagio en Adam Kaplan krijgen in deze thriller beter de kans om zich te ontwikkelen, het worden personages met meerdere hoedanigheden. Hun persoonlijkheden worden beter ingekleurd, wat hen een menselijker karakter geeft te midden van de wervelende achtervolgingen en levensgevaarlijke missies.  

Naast de psychologische ontwikkeling, zijn de ingrediënten voor een goede actiethriller voldoende aanwezig. Carrie en Adam storten zich in een race tegen de klok en doorkruisen Europa op zoek naar de daders die zich verenigen in een ongrijpbare terroristische cel. De structuur van dit netwerk geeft één concrete aanwijzing aan het Securicor duo: de tatoeage van een zwarte weduwe. Met name de hoofdstukken vanuit het perspectief van vluchteling Rana bevatten een tempo waardoor de lezer zich dermate kan inleven en als het ware de verhoogde hartslag en gejaagde ademhaling van het personage kan voelen.  

In de epiloog wordt een verpletterende finale neergezet die het plot op scherp stelt, waardoor de lezer verbijsterd achterblijft. Zwarte weduwe dompelt de lezer onder in een complot dat akelig dichtbij de werkelijkheid komt. De formule van Ross en Hartman is hiermee ook in deze duothriller weer geslaagd.