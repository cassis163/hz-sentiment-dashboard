De onstuimige Roa is afkomstig uit het onderdrukte gebied van de Struiklanden. Ze deelt met haar zus Elsie een unieke, krachtige band die de magie in de wereld rondom hen oproept. Roa’s wereld valt in duigen als haar zusje Elsie omkomt. Haar ziel overleeft in het lichaam van een jachtvogel, maar het zal niet lang duren vooraleer ze deze wereld definitief verlaat.
Roa’s beslissing om te trouwen met de jonge koning Dax die verantwoordelijk is voor de dood van haar zusje, lijkt dan ook onbegrijpelijk. Roa veracht haar echtgenoot, maar beschouwt haar huwelijk als een kans om haar volk te beschermen. Langzaam maar zeker leert ze Dax doorgronden en beseft ze dat hij niet zo nonchalant en bruut is als hij overkomt. Hoe meer ze vat krijgt op zijn gedachten, hoe minder ze haar eigen gevoelens onder controle heeft.    Toch houdt ze vast aan haar haat. Ze heeft namelijk een kans om haar zus te redden, maar dan moet ze wel de jonge koning vermoorden…
In dit tweede deel van ‘Iskari’ van Kristen Ciccarelli staat niet Asha, maar wel Roa centraal. Dit nieuwe perspectief zorgt voor een andere kijk op het universum en de personages. De focus ligt meer op de politieke intrige dan op actie en avontuur en de gevoelens van de personages treden meer op de voorgrond. Thema’s zoals rouw en de moed vinden om verder te gaan zonder een geliefde komen uitgebreid aan bod, zonder het verhaal te verzwaren.
Dit maakt dat het verhaal zelf een stuk braver en minder majestueus is dan de epische verhaallijn van De laatste Namsara. Toch voel je dat het universum stevig in elkaar zit. Er is geen sprake van oeverloze beschrijvingen, wel van een doordachte sfeerschepping die de verbeeldingskracht van de lezer aanwakkert. Het is een zinderende wereld waar je vanaf de eerste regel instapt. Het is een wereld die je ten volle wil beleven.
De personages zijn overtuigend neergezet, inclusief hun donkere kantjes. Net zoals Asha is Roa een vrouw met lef die je volop toejuicht, ook al heeft ze een grillig karakter. Vooral Dax maakt een duidelijke evolutie mee en is misschien wel het meest boeiende personage.
Aan deze vertaling is door uitgeverij Blossom Books met zorgt gewerkt en dat straalt van elke bladzijde af. Maria Postema laat zien hoe een vertaling de tekst kan verrijken. Ze bewaart het unieke karakter van het verhaal en weet tegelijkertijd de schoonheid van het Nederlands te vatten.
Kers op deze literaire taart zijn de prachtige illustraties van Nederlandse illustratrice Elsa Kroese die de oorspronkelijke covers doen verbleken.