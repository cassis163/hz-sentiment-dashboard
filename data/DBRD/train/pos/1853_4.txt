Een eerste kennismaking met de Britt Franken-serie van Heleen van der Kemp maakt dat ik weer een naam extra op mijn auteurslijstje mag bijzetten.
Britt Franken, vrouwelijk zonder al te veel kapsones, kan haar mannetje staan is een geschikte rechercheur in dit verhaal. In de vorige delen van deze serie krijg je meer inzicht in de verschillende personages, maar Bijwerking kan je ook als alleenstaand werk lezen.
Mijn favoriete personage in dit verhaal is Bo, de dochter van Britt. Een jonge vrouw die blijkbaar toch al het een en ander heeft meegemaakt, haar eigen foutjes maakt maar wat belangrijker is, er ook van leert.
Alle personages zijn goed uitgewerkt in relatie tot de rol die ze spelen en ieder op zich brengt wel kleur in het verhaal. Aan sommigen heb je meer een hekel dan aan anderen.

Tijdens de Thrillermiddag in Zoetermeer heb ik het interview gevolgd van Heleen van der Kemp en werd ik nieuwsgierig naar dit boek omdat ze het ook zoveel mogelijk wil promoten in scholen. Dit om zoveel mogelijk jongeren en jongvolwassenen op de gevaren en het gebruik van de pillenrage op de hoogte te brengen.
Tijdens het lezen van Bijwerking kreeg ik althans de boodschap mee, dus ik hoop dat er veel jongeren haar boek gaan lezen. De gevaren van het pillengebruik wordt goed uitgelegd zonder technisch te worden.
Bijwerking is het eerste boek dat ik lees van Heleen van der Kemp en mij viel op dat ze zeker de knepen van het schrijven onder de knie heeft.

Zeer geloofwaardig verhaal. Er kan niet genoeg op gehamerd worden welk een impact zulke pillen op iemand kan hebben.

Ik vind Bijwerking een goed boek, eens iets anders dan de typische misdaadromans. Persoonlijk zou ik dit boek zelfs aanraden aan tieners of jongvolwassenen die geregeld uit gaan en die pillen of andere rommel krijgen aangeboden. Bijwerking is een degelijke waarschuwing.