Dit boek is een christelijk historische roman die zich afspeelt in een Rooms-Katholiek en een Joods milieu in Rome en Florence voor en tijdens de Tweede Wereldoorlog. Het boek is informatief, religieus én spannend.
Twee kinderen groeien op als broer en zus: Angelo is Rooms-Katholiek en Eva is Joods. Door de ogen van Eva maak je de steeds strenger wordende rassenwetten mee. Angelo en Eva worden verliefd op elkaar, maar Angelo kiest voor de kerk en wordt priester. De dilemma’s en de twijfels worden op een respectvolle en duidelijke wijze beschreven, ook voor een niet-Rooms-Katholiek. Van Eva leer je veel over het belang van Joodse gebruiken en rituelen.
In dit boek helpen priesters en kloosterlingen vele Joodse vluchtelingen terwijl de officiële politiek van het Vaticaan was om zich afzijdig te houden. In een soort van kat-en-muisspel met de Duitse bezetter worden vele Joden gered.
De manier waarop zij biddend hun weg vinden en omgaan met hun angst is niet ongeloofwaardig of zoetsappig.