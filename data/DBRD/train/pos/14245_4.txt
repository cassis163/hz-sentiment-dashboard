De Krijtman speelt zich af in twee verschillende tijden. We lezen alles voornamelijk door de ogen van Eddie, die in de oude hoofdstukken 12 jaar was en nu 30 jaar later een eenzame alleenstaande man is. In zijn kindertijd maakte hij samen met zijn beste vrienden enkele vreselijke gebeurtenissen mee, en daarin speelde De Krijtman een grote rol. Maar hoe achtervolgt dit verhaal hem nu nog, 30 jaar later?

Verwacht bij De Krijtman geen super spannende thriller want dan start je verkeerd. Wel krijgt de lezer een verrassend verhaal dat zich afspeelt in het verleden en nu. Een vreselijk ongeluk op een kermis laat een gruwelijke herinnering na bij Eddie. Daarbij komen nog pestkoppen, persoonlijke aanvallen en een vermoord meisje. Deze vreselijke gebeurtenissen lieten duidelijk zijn sporen na bij Eddie en zijn vrienden.

Wie De Krijtman juist is kom je geleidelijk aan te weten, al duurt het even voor het duidelijk wordt of hij nu de slechterik is of toch een vriend. Alles draait om de gebeurtenissen van vroeger waarbij de vriendengroep niet altijd even eerlijk was. Geheimen die jaren verzwegen werden komen boven en geleidelijk aan wordt duidelijk wat er toen gebeurde.

Een verrassend en soms gruwelijk verhaal gevuld met intriges, dat is wat je van De Krijtman mag verwachten. Maar een razend spannende thriller is het niet. Toch zeker de moeite om te lezen!