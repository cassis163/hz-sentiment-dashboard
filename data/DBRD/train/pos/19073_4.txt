Het vijfde en laatste deel van de Cazalet-kronieken waarin de uitgebreide familie Cazalet centraal staat. Dit deel is aanzienlijk later geschreven dan de eerste vier delen uit de serie en speelt zich ook wat later af in de tijd.

Vrijwel iedereen van de inmiddels flink uitgedijde familie komt in korte hoofdstukken aan bod. Helaas moet de familie afscheid nemen van de Baronie, wat door Howard als van ouds prachtig is beschreven. Ook leef je mee met de huwelijksperikelen van Clary en Archie, de zorgen van de groeiende familie van Polly en Gerald in hun oude vervallen huis, het liefdesleven van Louise en het zakelijke leven van de heren Cazalet. Daar waar de eerste delen uitblonken in langzame en mooie beschrijvingen is dit deel vooral kort maar krachtig. Heel af en toe zijn er nog van die mooie beschrijvingen te bespeuren maar over het algemeen lijkt de focus in dit boek er vooral op te liggen dat iedereen van de enorme familie nog even aan bod komt. Uiteindelijk komt alles en iedereen weer samen in het geliefde Home Place. Dit laatste deel blonk misschien niet uit qua schrijfstijl, maar bevredigt wel je nieuwsgierigheid en is daarmee een mooie afsluiting van deze vijfdelige serie over deze intrigerende familie.