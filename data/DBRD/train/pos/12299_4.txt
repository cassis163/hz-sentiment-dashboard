‘Lieve Edelachtbare’ van Max van Olden was één van de genomineerde boeken voor de Hebban Thriller Award. Volgens een mij bekend jurylid, moest ik het zeker lezen. Zij kent mijn interesse in de juridische wereld en het boek geeft inderdaad een interessant inzicht in het werk van een advocaat – Luna van Rooden - op een groot kantoor. Duidelijk komt de competitie tussen collega-advocaten naar voren en dat het van groot belang is om een zaak in ieder geval niet te verliezen. Het is een spannend verhaal waarin je meeleeft met de advocate die zich in een situatie werkt waardoor ze gemakkelijk chantabel is. Meer vertel ik niet want ik wil natuurlijk het plot niet verraden.
Het boek was echter om nog een reden interessant voor mij. De hoofdpersoon Luna van Rooden is ook een kind uit een vechtscheiding en wel zo’n scheiding waarin de vader ten onrechte wordt beschuldigd van mishandeling. Hierdoor hebben zij en haar broer een periode hun vader niet gezien. Het is een zijspoor in het verhaal maar voor mij was het de eerste keer dat deze problematiek in een boek tegenkwam.
In hoofdstuk 37 doet hij zijn verslag. De vader regelde een huis voor de moeder en kinderen zodat de kinderen niets te kort zouden komen. ‘(..)Na de scheiding zat ik zonder televisie, oven, wasmachine en droger. (..) Je moeder zat nog geen week in haar nieuwe huisje of ze begon moeilijk te doen over de omgangsregeling(..). Later lukt het haar om de vader ten onrechte te beschuldigen van mishandeling. Een paar citaten om iets van het gevoel te schetsen: (..) weer moest ik horen hoe ik mij had misdragen, hoe gevaarlijk ik was en hoeveel schade ik haar kinderen zou kunnen toebrengen.’ (..) Tot slot was ik op het bot vernederd.’(..) Jullie moeder heeft mij beroofd van mijn waardigheid als vader.’
Jammer vind ik wel dat in dit geval de moeder een uitgekiende val voor de vader had opgezet. Leuk voor in een boek maar in mijn ervaring is dat deze beschuldigingen heel gemakkelijk te maken zijn. Ik had het interessanter gevonden als zo een, veel voorkomende, zaak werd gebruikt in dit boek. Toch was het voor mij de eerste keer dat ik zo’n verhaal in een boek tegenkwam. Langzamerhand wordt deze scheidingsproblematiek toch meer erkend. De schrijver is advocaat dus wellicht kent hij een dergelijk verhaal uit de praktijk. Hopelijk komt er ook eens een boek waarin een vechtscheiding en de valse beschuldigingen van moeders en vaders (dat gebeurt ook) het onderwerp zijn. Maar misschien leent dit onderwerp zich meer voor een roman.