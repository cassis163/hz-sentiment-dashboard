Tomi Adeyemi is een Nigeriaans-Amerikaanse schrijfster en coach creatief schrijven die woont in San Diego. Ze studeerde cum laude af in Engelse literatuur. Daarna studeerde ze via een beurs West-Afrikaanse mythologie en cultuur in Brazilië. Als ze niet schrijft dan kun je haar blogs of creatief schrijven cursussen volgen op haar website tomiadeyemi.com. Ze heeft daar 4500 volgers.
Bloed en Beenderen is haar debuut en valt in het genre YA Fantasy roman met West-Afrikaanse invloeden. Het verhaal is zo'n succes dat er al een film van gemaakt wordt. Eens lezen of de hype terecht is of niet.
De buitenkant belooft al veel goeds. Een prachtige hardcover met een intrigerende, donkere persoon erop met de titel in een prachtig rood glinsterend lettertype. Het binnenwerk bevat een mooie kaart van Orïsha, de wereld waar we over gaan lezen. Het ontwerp is van Rich Deas Studios. De vertaling is van Angelique Verheijen, die ook de serie van Gena Showalter - The White Rabbit Chronicles - vertaalde en de boeken van Julie Kagawa over de Fey.

We maken kennis met Zélie Adebola uit Ilorin, een divîner - een afstammeling van de door koning Saran onderdrukte en veelal afgeslachte Maji. Zij kenmerken zich door een donkere huid en witte haren. Ze zijn slaven en hierdoor het laagste van het laagste. 11 jaar geleden is de magie verdwenen. Hierdoor konden de Maji worden overwonnen en uitgeroeid. Haar broer Tzain is haar beschermer en heeft na de dood van hun moeder, een zeer krachtige maji, beloofd haar te zullen behoeden voor alle gevaar.
Amari is de dochter van koning Saran en ze woont in het Koninklijk Paleis in Lagos. Ze wil niet gehoorzamen aan de plannen die haar ouders voor haar hebben. Haar wereld stort in wanneer haar dienstmeisje en beste vriendin Binta, een divïner, door de koning – haar vader - wordt vermoord. Een aantal artefacten dat magie bevat, is opgedoken en dat zou de hele wereld in gevaar brengen. En als laatste haar broer Inan, die kapitein is in het leger van zijn vader en de troonopvolger.
Een van de artefacten is een perkamentrol waarvan wordt gezegd dat deze de magie terug zal brengen. Amari steelt de rol en slaat op de vlucht. Ze wordt gered door Zélie. Zélie gaat samen met Amari en haar broer Tzain op reis om hun toekomst te veranderen. Zij zijn degenen die dit volgens de goden kunnen bewerkstelligen. Inan wordt achter hen aangestuurd om zijn zus en de perkamentrol te redden.

De schrijfster neemt ons vanaf het begin mee in een wervelend avontuur. Een zoektocht naar het laatste verdwenen artefact. Een verboden ritueel. Terugkerende magie. De hoofdstukken zijn kort en worden steeds verteld vanuit Zélie, Amari of Inan. Dit houdt de vaart in het verhaal en je leert de hoofdpersonen en hun geschiedenis en beweegredenen steeds beter kennen. Er zitten geen rare sprongen in, zodat alles mooi in elkaar overvloeit. En we krijgen een prachtig inkijkje in de West-Afrikaanse cultuur en gebruiken die op een heerlijke manier in dit verhaal zijn verweven. Met de wereld van Orïsha heeft Tomi Adeyemi een driedimensionale plaats gecreëerd waar we veel van zullen herkennen, maar waar ook vele nieuwe dingen in zijn verwerkt. En met Zélie, Amari, Inan en Tzain is een nieuwe generatie helden - of antihelden, al naar gelang wie je het vraagt - opgestaan waar velen fan van zullen worden. Of misschien inmiddels al zijn.