“Mara” geschreven door Sterre Carron (deel 1 van de rani diaz thrillerreeks)

Hoofdinspecteur Rani Diaz, haar partner Bert Simons en de rest van haar team krijgen de moeilijke taak om de moord op de 25 jarige Jill van Regenmortel op te lossen. Het blijft namelijk niet bij deze ene moord. Enkele dagen later wordt namelijk Kathirah Al Saadi zwaar verminkt aangetroffen. Is er een connectie tussen Jill en Kathirah? Of is het toeval dat het anders zo rustige Mechelen wordt geteisterd door deze gruwelijke gebeurtenissen? Wie of wat heeft dit op zijn geweten?

Sterre Carron is woonachtig in België waar zij tropische geneeskunde studeerde. Ze werkte gedurende enkele jaren in Rwanda en Zaïre voor Artsen zonder Grenzen. De auteur heeft belangstelling voor forensische geneeskunde en is gespecialiseerd in oosterse spiritualiteit. Voor het schrijven van dit boek heeft zij twee autopsies bijgewoond. Via facebook en signeersessies bij de boekhandels komt ze graag in contact met haar lezers.

Als het aan de kaft lag, had ik het boek niet gekozen. De verhoudingen tussen de huizen en de lichamen onderling kloppen niet. Het lijkt wel een reus met dat mes. Maar ja, smaken verschillen. De korte inhoud sprak me wel erg aan. Dat het een lekker dik boek is en dat het onderdeel is van een reeks hielp daar aan mee. Van Sterre Carron had ik nog nooit gehoord, maar ik denk dat ze snel bekender gaat worden.

Het boek is opgedeeld in korte hoofdstukken, daarbij opgeteld de fijne schrijfstijl en je bent zo een eind op weg in het verhaal. Ingrediënten: Jeugdtrauma, antrax, moord, verminking, wraak, nieuwe en verboden liefdes. Niet alleen de gruwelijkheden van Rani’s werk, maar ook haar privé leven komt uitgebreid aan bod. Alle personages worden goed neergezet. Daardoor kun je je helemaal inleven en meeleven. Soms vol spanning en/of afschuw en soms met een glimlach. De laatste 100 pagina’s in een ruk gelezen, wilde eindelijk wel eens weten hoe het zat. Bijna alle stukjes vallen op zijn plaats, alleen de proloog kan ik niet zo goed plaatsen.

Ik heb echt genoten van dit boek . Het doet me denken aan tv-series als Castle, Bones of The Mentalist. Een sterke vrouwelijke hoofdrol, leuke collega’s en elke keer een andere moordzaak. Ik hoop nog veel te lezen over Rani, gelukkig kan ik verder in het tweede deel: “Tirtha” en wordt in oktober deel drie: “Matsya” verwacht. 4****