‘Hometown’ verhaalt over Dahla. Dahla is een ondernemende jonge vrouw die in een kleine plaats, genaamd Woodville verblijft om een introductiecursus Chinees te volgen. Het is de bedoeling dat ze daarna voor een jaar naar China gaat om Engelse les te geven. Tijdens een wandeling door de ongerepte omgeving, ontmoet ze Finn. Finn woont in een leefgemeenschap midden in het bos. Zonder luxe en hedendaagse gemakken. De twee zijn direct van elkaar onder de indruk, maar een relatie lijkt onmogelijk. Hoeveel kunnen twee mensen tenslotte van elkaar verschillen? Weten Dahla en Finn hun verschillende levensstijlen en –behoeften met elkaar te verenigen of eindigt de relatie nog voordat hij goed en wel begonnen is? Je leest het in ‘Hometown’.

Met ‘Hometown’ heeft Astrid Witte een heerlijke romantische feelgoodroman afgeleverd. Je dompelt onder en leeft mee. De plezierige schrijfstijl van de auteur is daar natuurlijk voor een belangrijk deel debet aan.

“Dahla zat voor Finn op het paard, terwijl ze door de enkelhoge sneeuwlaag richting Hometown sjokten. Hij snoof de frisse geur van haar haren op. Wat had hij deze geur gemist. Alsof hij niets meer had geroken sinds ze weg was.”

Witte weet haar personages prachtig neer te zetten. Ondanks hun enorme verschillen, vat je spontaan sympathie op voor de levenslustige Dahla en het ingetogen natuurmens Finn. Ook de andere personages komen overigens goed uit de verf. Zo is er Sem, de vriend van Finn en de hospita van Dahla, die haar steun en toeverlaat wordt.

“Wat was het heerlijk om gewoon de deur uit te kunnen stappen en direct in de natuur te zijn. Heel anders dan de drukte van de stad. Natuurlijk was het leuk om een avond te stappen, uitgebreid te shoppen, ergens koffie te gaan drinken, maar had ze die dingen echt nodig?”

Witte weet overigens ook zeer beeldend de omgeving te schetsen. Je ziet de eenvoud van Hometown voor je en je voelt je verbonden met de prachtige bossen waarin deze leefgemeenschap zich bevindt.

“Het was goed lopen langs de rivier. Droog gras, kiezelstranden, ritmische geluiden van kabbelend water en een roffelende specht. Soms moest ze wat grotere keien over klimmen om bij de rivier te kunnen blijven. Voor zich uit een wijds uitzicht op de bergen. De lage flanken begroeid met naaldbossen, de toppen van kaal gesteente, bedekt met een spierwitte laag marsepein.”

Conclusie: een heerlijke roman die niet alleen een flinke portie romantiek bevat, maar ook een levensles. Dit alles weergegeven in een fijne en warme schrijfstijl. Aanrader!

Over de auteur
Astrid Witte (Den Helder, 1981) is opgegroeid op Texel, maar verhuist na haar studie Commerciële Economie naar Zuid-Limburg vanwege de liefde. Ze heeft een breed interessegebied. De rode draad in haar leven is het schrijven van fictie. De ambitie om schrijver te worden is ergens in haar kindertijd ontstaan en heeft haar nooit meer losgelaten.

Witte schrijft graag verhalen met een moraal. Een boek moet meeslepen, het moet spannend of ontroerend zijn. Maar ze wil haar lezers ook graag aan het nadenken zetten: over dingen die je in het normale leven niet zo snel tegenkomt, of waar je juist iedere dag mee te maken krijgt en allang niet meer bij stilstaat.

Eerder boeken van de hand van deze auteur zijn: ‘Goed fout’ en ‘Spiegelmeisje’.

Uitvoering
Uitgeverij Ellessy
ISBN 9789086603503
Paperback

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/