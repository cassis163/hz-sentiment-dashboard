Het eerste verhaal in de reeks boeken die Adler-Olsen de naam "serie Q" meegaf naar de gelijknamige afdeling Q van de recherche Kopenhagen. Een afdeling voor onopgeloste zaken die vooral opgericht wordt om de onaangepaste rechercheur Carl Mørck weg te promoveren en voor de recherche een financiële meevaller te krijgen. Mørck is totaal ongeïnteresseerd en ongemotiveerd geraakt na een, voor zijn team, dramatisch verlopend moordonderzoek.

De afdeling in oprichting gaat onder zijn leiding van start, in eerste instantie zonder medewerkers en na aandringen één hulpje, Hafez el-Assad.
Hun eerste zaak is de verdwijning van politica Merete Lynggaard, jaren geleden. Een bijna minutieus onderzoek blijkt nodig om enig schot in die oude zaak te brengen. Een onderzoek dat alle kanten opgaat, die onderlinge verhoudingen bij de dienst blootlegt, de bijzondere kanten van Assad openbaart en vele vragen opwerpt die (nog) niet beantwoord kunnen worden. Een van die vragen is of Merete zelfmoord gepleegd heeft, ontvoerd of vermoord is. Dat een ontvoering de basis is van de tweede verhaallijn, die van Merete, opgesloten in een soort bunker, wordt echter alleen de lezer duidelijk.
Met als gevolg dat je als lezer er helemaal ingezogen wordt omdat je, ook in tijd, van het ene naar het andere verhaal schiet. Bijzonder hoe boeiend de strijd van de vrouw in de kooi beschreven is. Wat zou je nu helemaal kunnen vertellen aan de lezer over de manier waarop Merete jaren in volledige afzondering moet doorbrengen? Heel veel dus. Adler-Olsen weet op een bijzonder spannende manier de ontluistering van de opsluiting en tegelijk de kracht van Merete over te brengen. Het feit dat zij niemand heeft om me te praten anders dan haar eigen gedachten en niets te doen heeft in een volslagen lege ruimte zou saai kunnen worden, maar het tegendeel is waar.

Het boek is knap opgezet door de steeds verschuivende tijdlijn van de opsluiting, in combinatie met “het nu” van het onderzoek waardoor de verhaallijnen van het onderzoek en hetgeen zich voor en na de verdwijning afspeelde je inzicht geven in alle ontwikkelingen die in het verhaal een rol spelen. Een hoofdrol voor de geschiedenis van Merete waardoor deze onopgeloste zaak ontstond en de start van Mørck in zijn nieuwe job, die geen enkele zaak serieus neemt totdat zijn assistent Assad juist deze zaak onder zijn aandacht brengt. De beide verhaallijnen smelten met het verstrijken van de tijd natuurlijk op enig moment samen. Het moment van de ontknoping.
Tel daarbij op een ingewikkelde speurtocht door een onmogelijke inspecteur met een verrassend hulpje en een uitstekend boek is geboren. Een debuut dat naar veel meer smaakt. Een ruime hoeveelheid opvolgers van Adler-Olsen liggen inmiddels in de boekhandel, waarmee dus bewezen is dat de verwachtingen die met dit boek gecreëerd zijn ook waar gemaakt zijn.