De Deense schrijfster Elsebeth Egholm, geboren in 1960, levert met Naaste familie haar vierde thriller rond Dicte Svendsen af. Na een opleiding in de journalistiek en een carrière als freelance journaliste, richt Egholm zich tegenwoordig alleen op het schrijven. Naaste familie is haar eerste,
in het Nederlands vertaalde roman.
De problemen beginnen als journaliste Dicte Svendsen per post een film ontvangt. De beelden laten een zeer realistische onthoofding van een man zien. Omdat de beul oosters georiënteerde kleding draagt, wordt er gevreesd dat Denemarken nu ook te maken gaat krijgen met Islamitisch terrorisme.
Dicte en haar krant staan voor een dilemma: moeten ze beelden van de onthoofding publiceren, of juist niet. Publicatie zal immers de haat tegen moslims aanwakkeren. Buiten de door de moordenaar gedragen kledij, zijn er verder geen aanwijzingen, dat het hier om een actie van radicale moslims gaat.
Gaande het onderzoek naar de lugubere moord, raakt Dicte er steeds meer van overtuigd dat er andere redenen aan de moord ten grondslag liggen. Redenen die met haar verleden te maken schijnen te hebben. Angstvallig haar verleden verzwijgend, gaat ze alleen op onderzoek uit.
Rose, de negentienjarige dochter van Dicte, kampt ondertussen met haar eigen problemen. Haar liefde voor Aziz komt, door de aangewakkerde moslimhaat in haar omgeving, steeds meer onder druk te staan.
Naaste familie is niet alleen een zeer spannende politieroman, maar bovenal een realistische beschrijving van het Denemarken na de publicaties van de controversiële spotprenten van Mohammed. In Denemarken is het wantrouwen jegens de moslim-medemensen tot ongekende hoogte gegroeid. De situatie is sterk vergelijkbaar met Nederland na de moord op Theo van Gogh. Elsebeth Egholm brengt deze sfeer perfect over.
Naaste familie heeft uiteraard meer te bieden dan bovengenoemde sfeertekening. Het is namelijk een spannend verhaal, met uitgebreide karakters en een goed doordachte plot.
Persoonlijk heb ik het boek met veel plezier en de nodige spanning gelezen. Het enige nadeel van Naaste familie is dat je duidelijk kunt merken dat het boek niet het eerste verhaal is rond de hoofdpersonen. Verwijzingen naar zaken uit het verleden die niet nader worden beschreven, wekken bij mij lichte irritatie op. Verder niets dan lof voor dit Nederlandstalige debuut.