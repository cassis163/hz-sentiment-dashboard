Op een zaterdag in 2037 wordt vanaf de Russische lanceerbasis Vostotsjni de allereerste missie naar Mars gelanceerd. Aan boord 6 astronauten, waaronder 2 Amerikanen, 2 Russen en 2 Europeanen. Na een reis van 260 dagen bereikt men Mars. De astronauten planten gezamenlijk vlaggen, die na een storm spoorloos verdwijnen. Vlak daarna wordt de bemanning geconfronteerd met een verdwenen ruimtepak, gevolgd door meer raadselachtige gebeurtenissen.

Roodvonk leest vlot, doordat het vanuit meerdere perspectieven wordt beschreven en de spanning oploopt. O.a. door de bladzijden lange tocht van een uitgeput bemanningslid die na een verkenning op Mars de basis probeert te bereiken. Daarnaast geeft de auteur het boek dieptegang door de hoofdpersonen mooie conversaties te laten houden, waaronder een interessante vertelling van één van de astronauten over de Sentinelezen, een inheemse bevolkingsgroep die contact met de buitenwereld afhoudt. “Wat nu als wij eigenlijk de Sentinelezen van de Melkweg zijn? De Sentinelezen komen met hun bootjes niet verder dan de lagune bij hun eiland. Wij komen niet verder dan de lagune van ons zonnestelsel.”

Sybold Deen schreef eerder de intrigerende roman Tijdloos. Met Roodvonk leverde hij een goed geschreven, interessant en origineel boek af.