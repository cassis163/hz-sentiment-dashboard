De populariteit van Markus Zusaks boeken zal niemand ooit ontgaan zijn. Zusaks pen bezit een beeldende schrijfkunst, die de lezer volledig meevoert. Zo ook met 'De boodschapper'.

Ed Kennedy - slungelige nietsnut van 19 - slijt zijn dagen met mensen rondrijden in z’n taxi, kaarten met zijn drie beste vrienden Marv, Ritchie en Audrey en koffie drinken met De Portier, zijn trouwe hond. Hoewel een belezen jongeman met filosoferende gedachten, heeft Ed nauwelijks een toekomstperspectief en geen noemenswaardige bedoeling met zijn leven.

Na gegijzeld te zijn bij een mislukte bankoverval, waarbij hij werd onthaald als de held van de dag, denkt Ed na over de zin van zijn leven. Beurtelings ontvangt Ed vier mysterieuze speelkaarten, welke hem leiden naar mensen die – op welke manier dan ook – een lichtpuntje in hun leven nodig hebben. Als een beschermengel lijkt Ed de uitverkorene diegenen een ‘boodschap’ af te leveren, hun levens te raken. De ene keer een ontroerende kennismaking, de andere keer een gewelddadig rendez-vous. Dat maakt dit boek voor de lezer een bijzonder en onbekend avontuur met een filosoferende ondergrond.

Wat hebben deze mensen voor verhaal? Waarom is Ed de boodschapper en wat is hiervan het doel? Hoe komen die kaarten op zijn pad? De anonieme afzender van de kaarten heeft duidelijk een bijbedoeling met deze speurtocht. Het hoe en waarom is gedurende het hele boek een prangende vraag voor zowel Ed, als de lezer. Het werkt inspirerend en betoverend; niet alleen voor de ontvangers, maar óók voor Ed, die ontdekt dat zijn eigen leven ook het léven waard is. En zelfs de lezer wordt geraakt; hoeveel mooier zou de wereld zijn als we allemaal een beetje van Ed in ons hadden, als we allemaal om elkaar geven en elkaar helpen. Het zijn vaak de kleinste gebaren die een leven zoveel kan verrijken. Prachtig hoe de auteur met zijn proza de lezer weet te intrigeren. Hoe hij de filosoferende schrijfstijl zo feilloos weet te verweven met rauwe humor en zelfspot. Hoe hij de lezer vastgrijpt en niet meer loslaat tot het boek uit is.

'De boodschapper' is een bijzonder verhaal over het lot en het toeval; de zin van het leven; vriendschap en goed zorgen voor elkaar. Welke boodschap jij er als lezer ook uithaalt, het zet je aan het denken en het grijpt je bij de keel.