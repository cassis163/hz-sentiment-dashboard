Michael Berg (1956) is een Nederlandse auteur die sinds 2004 in Frankrijk woont; het land waar hij ook zijn thrillers situeert. Daarvoor werkte hij bijna 25 jaar bij de publieke omroep. Twee zomers (2008) is zijn debuut, met radiojournaliste Chantal Zwart als protagonist. Ook in zijn latere boeken is zij de hoofdpersoon.

'Twee zomers' vertelt het verhaal van radiojournaliste Chantal Zwart. Zij is na een ongelukkige verhouding met haar baas uit Parijs vertrokken en is nu werkzaam bij een regionale zender in Limoges. In het nabijgelegen dorpje Monteil koopt zij een vervallen huis en begint aan de renovatie. Tegelijkertijd maken we in aparte, cursief gedrukte hoofdstukken, kennis met de 17-jarige Christine bij wie de hormonen door het lijf gieren. Zij woont begin jaren 80 van de vorige eeuw in Monteil maar is het leven in een klein dorp spuugzat. Tijdens het jaarlijkse dorpsfeest verdwijnt ze spoorloos, haar ouders en dorpsgenoten in ontreddering achterland.
Dan doet Chantal bij renovatiewerkzaamheden aan haar huis een schokkende ontdekking.

'Twee zomers' is een goed in elkaar zittende, boeiende thriller. Met een radiojournaliste als hoofdpersoon heeft de auteur een interessante invalshoek gekozen voor het oplossen van misdaden. Nu eens niet de zoveelste gefrustreerde politieman of in het nauw gedreven slachtoffer, maar een leuke, pittige tante die zich niet de kaas van het brood laat eten maar ook geen haaibaai is die het altijd beter weet. Ook de bijfiguren zijn goed neergezet, hoewel ze alleen dienen als couleur locale. In een recent interview vraagt Michael Berg aan lezers wanneer zij een thriller geslaagd vinden. Ik vind 'Twee zomers' dat predicaat verdienen omdat het verhaal soepel leest, interessant is en de aandacht weet vast te houden. Je weet al redelijk vlug welke kant het uitgaat, en ik vind het knap van de auteur dat hij de lezer dan toch aan het boek gekluisterd kan houden.