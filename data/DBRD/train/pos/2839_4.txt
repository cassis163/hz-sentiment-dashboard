Tosti’s en andere gegrilde broodjes zijn een ‘comfort food’ in de winter en herfstachtige periode. Iets warms en vullends met een creatieve slag.  Mijn man was wellicht nog enthousiaster dan ikzelf toen dit kookboek op tafel lag. Voor een tosti mag ik hem wakker maken. Het boek is met 64 pagina’s niet overdreven dik maar er staan leuke en verrassende combinaties in voor tosti’s en andere warme broodjes. Ieder recept heeft een leuke, hongeropwekkende, foto erbij. Er wordt bij verschillende recepten gebruik gemaakt van chutney’s om het gerecht een beetje meer bite te geven. Deze recepten staan ook opgenomen. De gerechten zijn onderverdeeld in de hoofdstukken ‘eenvoud’, ‘culinair’ en ‘werelds’.

Ik heb de Tosti Brie & Appel-Cranberrysaus gemaakt:
(voor 2 personen)
180 gr. rijpe gekoelde brie, zonder korst, in dunne plakjes
4-8 sneden walnotenbrood, afhankelijk van de maat van het brood
Ongezouten zachte boter

Voor de Appel-Cranberrysaus:
300 gr. Cranberry’s, verse of uit de vriezer
Het sap van 1 sinaasappel
1 kleine appel, bijvoorbeeld een cox, geschild en in kleine blokjes
3 eetlepels fijne kristalsuiker of naar smaak meer.

Doe voor de appel-cranberrysaus alle ingredienten in een steelpan op een laag vuur. Roer het mengsel regelmatig om totdat de suiker is opgelost en de cranberry’s openbarsten en uit elkaar vallen. Voeg, als het mengsel te droog wordt, een beetje water toe. Doe een deksel op de pan en laat de cranberry’s zachtjes pruttelen totdat ze gaar zijn en het mengsel een jamachtige substantie is geworden. Blijf controleren of het mengsel niet te droog wordt – als dat het geval is, voeg je water in kleine hoeveelheden tegelijk toe om te voorkomen dat het mengsel indikt en aanbrandt. Proef en voeg naar smaak suiker toe. Zet apart.

Besmeer de sneden brood aan één kant met boter en zet apart.
Leg zonder het vuur aan te doen twee sneden brood in  een grote koekenpan met dikke bodem en met antiaanbaklaag, met de beboterde kant onder. Als je pan niet groot genoeg is voor twee sneden bak je één tosti per keer. Schep royaal wat cranberrysaus op de sneden en leg daar een paar plakjes brie op. Leg op elke snee een andere snee brood, met de beboterde kant boven en druk licht aan.
Zet het vuur op  matig en laat de eerste van de tosti’s gedurende 3-5 minuten bakken totdat deze goudbruin zijn geworden, waarbij je met een spatel licht druk uitoefent. Keer de tosti’s met de spatel voorzichtig om en laat de andere kant gedurende 2-3 minuten bakken totdat de tosti’s goudbruin zijn. Haal de tosti’s uit de pan, leg ze op een bord en snijd ze in tweeën. Laat ze een paar minuten afkoelen voordat je ze serveert met wat extra appel-cranberrysaus.

Walnoten doen het uitstekend in combinatie met brie en cranberry’s. Aangezien dit ook voor de meeste andere nootsoorten geldt, kun je gerust iets anders kiezen als walnotenbrood niet verkrijgbaar is. Ee tip voor de bereiding van deze tosti: dunne plakken brie smelten makkelijker; houdt de brie daarom goed koud, omdat hij dan beter te snijden is. Verwijder ook de korst omdat deze niet goed smelt.

De hoeveelheid is precies goed voor 2 personen. Belangrijk is om echt bij de pan te blijven tijdens het bakken. Je wilt wel dat de brie smelt maar niet dat de tosti verbrand. Ik ga zeker nog wat andere dingen proberen uit het boek. Door de eenvoudig te maken recepten is het een handig kookboek om te hebben voor als je snel tussendoor toch nog even iets warms wilt voor de lunch of zo. Ingrediënten zijn makkelijk verkrijgbaar bij iedere supermarkt.