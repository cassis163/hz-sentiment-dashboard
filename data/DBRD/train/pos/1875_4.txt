Meester Patrick kondigt aan dat de volgende maandsluiting een talentenjacht zal zijn. Svenja maakt zich hier grote zorgen over, want wat is dan eigenlijk haar talent? Alle kinderen in haar klas kunnen wel iets erg goed. Maar zij kan alles maar een beetje.
Dan begint een grappig en ook vrolijk beschreven zoektocht naar Svenja’s talent. Ze gaat zingen, maar dat is het toch niet helemaal. De kat Noppes moet kunstjes leren, maar ook dat gaat niet goed lukken. Svenja wordt er wanhopig van maar zet wél door. Ze krijgt veel hulp en steun van haar vader en de mensen om haar heen. Ook de nieuwe buurman helpt haar bij haar zoektocht.
Iedereen een ster (behalve ik) is een grappig boek waarin het fenomeen talentenjacht op een leuke manier aan de orde komt. Talentenjachten komen in deze tijd veel voor. Angelique van Dam gebruikt dit gegeven en geeft er in dit boek een positieve draai aan. Het is een positief en fijn boek over het ontdekken van je eigen vaardigheden.
Annet Schaap verzorgde de illustraties. Altijd weer grappig en ze vormen een mooie combinatie met de tekst. Op het omslag staat Svenja tobbend aan tafel afgebeeld. Om haar heen zijn er sterren met daarin verschillende figuurtjes die allemaal iets doen waar ze goed in zijn. De kat Noppes kijkt meelevend toe.
Er zijn 25 hoofdstukken waarin een belevenis wordt beschreven. De hoofdstuktitels geven al een indruk van de inhoud en maken ook nieuwsgierig, zoals ‘Ritmegevoel’, ‘Beroepsgeheim’, ‘Joekelboom’. Svenja vertelt in de ik-vorm over haar belevenissen en gedachten. Hierdoor leest het verhaal vlot en leef je ook erg met haar mee. Svenja’s moeder is overleden toen Svenja twee jaar was. Dit wordt even genoemd, maar er wordt niet zielig over gedaan. Het is gewoon zo, het wordt benoemd: verfrissend! De andere personen in het boek, zoals Svenja’s vader, meester en buurman, zijn ook leuk beschreven. Zij leven mee, maar dringen niets op.
Angelique van Dam schijft al vanaf dat zij een kind was. Haar eerste boek Joehoe! Ik wil een koe verscheen in 2016: een verhaal waarin de hoofdpersoon graag een koe wil en daarin ook doorzet. Van Dams nieuwste boek is geschikt voor de leeftijd van rond de 9-10 jaar. Voorlezen kan door de beeldende taal al een paar jaar eerder. De tekst is niet moeilijk en goed te volgen. Doordat het verhaal zich op school afspeelt is er ook voor hen veel in te herkennen.