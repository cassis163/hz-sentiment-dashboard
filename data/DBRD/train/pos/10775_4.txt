Het moet de droom van ieder beginnend schrijver zijn: Een eerste boek waar de uitgevers vechten om het te mogen uitbrengen, 10 buitenlandse vertalingen en meteen ook de filmrechten verkocht. Dat alles overkwam Natasha Solomons met haar eersteling “De Lijst van Meneer Rosenblum”.

Het boek vertelt het verhaal van Jack Rosenblum die samen met zijn vrouw Sadie, voordat de 2e wereldoorlog uitbreekt, uit Berlijn vertrekt naar Engeland. Bij zijn aankomst daar krijgt hij een pamflet in handen gedrukt “Voor uw verblijf in Engeland: Handige informatie en nuttige adviezen voor vluchtelingen”. Jack besluit om deze lijst, en zijn eigen aanvullingen daarop, te volgen om zodoende een echte Engelsman te worden.
Tenslotte rest er nog een punt op zijn lijst, punt 150: “Een Engelsman is lid van een golfclub”. Maar geen enkele club wenst hem als Duitse Jood lid te laten worden. Daarom besluit Jack zijn eigen golfbaan aan te gaan leggen. Hij verhuist van Londen naar het platteland van Dorset om daar zijn ultieme droom te verwezenlijken.
Daarbij vergeet hij echter zijn vrouw Sadie geheel, die in het landelijke Dorset verlangt naar haar familie en vrienden en door het bakken van enorme Baumtorten de herinneringen levend probeert te houden.

Natasha Solomons vertelt het verhaal, dat is gebaseerd op de verhalen van haar grootouders, in een warme en humoristische stijl. Het is haast onmogelijk om voor haar hoofdpersonen Jack en Sadie, maar ook voor een aantal bijfiguren, zoal bijvoorbeeld Jack Basset en Curtis, geen sympathie op te brengen.

Zoals gezegd zijn de filmrechten van het boek intussen verkocht. Natasha Solomons is samen met haar man David druk bezig om het boek te bewerken tot een filmscript. De uiteindelijke film zal door Film4/Cowboy Films op het witte doek gebracht worden.

Een extra vermelding verdient ten slotte nog de uitvoering van het boek door uitgeverij Orlando. De fraaie omslag, de extra informatie en het interview met de auteur, de leesclubvragen en de uitneembare boekenlegger geven deze uitgave net dat tikkeltje meer.