De titel is natuurlijk maar een klein deeltje van deze spannende thriller, maar heeft diepe indruk gemaakt, het maakt deel uit van het verhaal over een man, Michael alias de Kameleon, die als huurmoordenaar zijn werk doet.
Maar ook deze huurmoordenaar is een mens en juist dat gegeven heeft de schrijfster prachtig uitgewerkt.

Het boek begint met de kennismaking met Gaelle, Bernd en Lukas. Een gezin dat een paar dagen in een vakantiehuisje doorbrengt. Michael is daar ook en is zich aan het voorbereiden op zijn volgende klus. Heel goede karakterbeschrijvingen en ook hoe de relatie van het echtpaar in elkaar zit, je hebt al die gegevens nodig om later in het boek de bekende:" o ja, natuurlijk" te krijgen.
Het kind gaat een cruciale rol spelen in het hoofd van Michael.

Michael had voordat hij huurmoordenaar werd een ander leven, dit leven wordt in flashbacks fragmentarisch verteld en geeft een prachtig portret van deze man als jongen.

Michael werkt in opdracht Scorpio, dit bedrijf met aan het hoofd: Dolores. Ook deze vrouw heeft een verleden.
Zij heeft zich helemaal omringd door vertrouwelingen en met behulp van de nieuwste technische snufjes opereert ze in haar eigen "ivoren toren".

Door het geweten van een van de huurmoordenaars krijgt de geplande klus een heel andere wending, bij de uitwerking hiervan word je een aantal keer op het verkeerde been gezet, je verwacht een bepaalde actie en die komt dan niet en andersom.

Zo lopen er twee verhaallijnen door het boek heen en vormen samen één geheel. In een recensie kun je natuurlijk niet teveel verklappen, maar je mag toch wel zeggen dat het hele boek blijft boeien door de steeds wisselend taferelen, plaatsen, inzichten en wat ik erg waardeer is de uitgebreide research die Hilde Vandermeeren gedaan heeft van de catacomben van Parijs, heel interessant en verrassend, vandaar mijn titel, die als smaakmaker is bedoeld!