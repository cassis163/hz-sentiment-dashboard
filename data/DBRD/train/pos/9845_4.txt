“De sneeuwman” vertelt het verhaal over een jongetje. Hij wordt op een dag wakker en ziet dat het buiten heeft gesneeuwd. Overdag maakt hij een sneeuwman en ‘s nachts komt de sneeuwman wonderbaarlijk tot leven. Die nacht beleven ze samen magische avonturen.

“De sneeuwman” is een verhaal aan de hand van illustraties. Prachtige en duidelijk getekende plaatjes.
Er is natuurlijk wel een beetje fantasie voor nodig, want in dit boek vind je helemaal geen letter, geen tekst.

Dit verhaal is daardoor natuurlijk ook heel erg geschikt voor jonge kinderen die nog niet kunnen lezen. Zo kun je de kinderen aan de hand van de illustraties eens het verhaal laten vertellen/verzinnen. Je kunt samen alles bekijken en bespreken. Als ouder kun je verschillende vragen stellen die de kinderen dan kunnen beantwoorden. Het prikkelt de fantasie en je kunt er heel veel kanten mee uit. Er is geen goed of fout, wat natuurlijk hilarisch kan zijn.

Het zijn hele duidelijke illustraties in verschillende soorten en maten. Er zijn hele kleine tekeningen, maar er zijn ook tekeningen van twee pagina`s groot. De plaatjes zijn heel licht ingekleurd waardoor het geheel rustig oogt. Je kijkt je ogen uit, het is echt prachtig vorm gegeven. Of je nu oud of jong bent, het blijft leuk. Het is echt een magisch fantasievol verhaal. “De sneeuwman” is natuurlijk wel het allerleukste om te lezen in de winter. En eigenlijk zou iedereen dit prentenboek gewoon in de boekenkast moeten hebben staan.

Dit klassieke prentenboek van Raymond Briggs kreeg een nieuw jasje vanwege zijn veertigste verjaardag.