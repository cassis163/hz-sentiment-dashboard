Ik was er weer helemaal klaar voor: totaal opgaan in een nog te ontdekken Afrikaanse wereld en mezelf verliezen in nieuwe magische avonturen. Want wat is fijner dan jezelf even te verliezen in de beslommeringen van iemand die de grote uitdagingen des levens op bewonderenswaardige manier aan weet te pakken? Met die 'high hopes' begin ik met het boek Akata Which van Nnedi Okorafor, samen met een groepje medelezers in de online leesclub.

De Nigeriaanse Harry Potter (zoals wordt aangekondigd) of niet, kort gezegd is dit een verhaal over jezelf ontdekken, je eigen eigenaardigheden met trots accepteren, en die ten goede inzetten waar en wanneer mogelijk. En dat alles maken we mee door de ogen van hoofdrolspeelster Sunny, een Afro-Amerikaanse albino-meid die op jonge leeftijd is verhuisd naar het thuisland van haar ouders: Nigeria. Door een buurmeisje en een klasgenoot - die vermoeden dat ze meer krachten bezit dan ze zelf doorheeft - wordt ze ge√Øntroduceerd in de magische wereld van Leopard people, juju, chittim en spirit faces. De schrijfster laat ons op een ontzettend mooie manier kennismaken met deze wereld; we maken alles samen met Sunny voor het eerst mee, en dezelfde vragen komen in ons als lezer op, als Sunny zichzelf en haar vrienden en mentoren in haar nieuwe omgeving steeds stelt.

En daarmee komen we meteen bij een belangrijk punt wat mij betreft: samen met Sunny maken we alles mee; we worden Sunny niet. De schrijfstijl is fijn, het verhaal maakt nieuwsgierig naar meer, de moraal is zeer de moeite waard, en er staan pareltjes van zinnen in. Maar als lezer bleef ik toeschouwer, en geen onderdeel van het spel dat wordt beschreven.

Akata Witch is wat mij betreft wel een ontzettend inspirerend boek, zeker voor de leeftijdsgroep waarvoor het is geschreven (young adult). Waar zowel 'akata' als 'heks' voor haar aan het begin van het boek scheldwoorden zijn (en zo zijn ze ook bedoeld), ziet ze aan het einde van het verhaal in haar krachten juist in dat deel van haar identiteit schuilen. Akata witch wordt daarmee juist een 'geuzennaam' of overwinnaarstitel. Het is mooi om samen met Sunny en haar vrienden stil te staan bij het feit dat ieder z'n eigenaardigheden heeft, en dat juist daar ieders unieke kracht uit voortkomt. Waarmee je zelf de keuze hebt om hier goede dingen mee te doen. Alhoewel dit laatste vooral pas aan het einde van het boek naar voren komt, in een aantal redelijk oppervlakkige scenes, blijft de kern van het verhaal ontzettend de moeite waard. Met veel plezier kijk ik dan ook uit naar het volgende deel in deze serie!