Margot Vanderstraeten heeft zes jaar lang de kinderen van de orthodox-joodse familie Schneiders begeleid bij hun huiswerk. In Mazzel tov doet ze verslag van deze jaren. Na een wat ongelukkige kennismaking met de ouders start Margot dan toch als huiswerkbegeleidster in het gezin. Met name met Elzira en Jakov bouwt zij een band op, waardoor ze steeds meer betrokken wordt in hun gesloten orthodox-joodse wereld. Die band houdt stand lang nadat de huiswerkbegeleiding afgesloten is. Margot zoekt hen bijvoorbeeld op in Israël en in New York.

In Mazzel tov krijgt de lezer een boeiend inkijkje in de wereld van een orthodox-joodse familie. Toch komen de wetten en tradities meer zijdelings aan de orde. Een veel belangrijker thema uit dit boek is over hoe een vriendschap zich kan vormen en kan standhouden als de mensen uit twee zulke verschillende culturen komen. Hoe erg je ook naar elkaar toegroeit, helemaal open naar elkaar zijn blijft een lastig punt en lang niet alle onderwerpen zijn gemakkelijk bespreekbaar. Margot vraagt zich in haar boek dan ook af: “Waar hielden respect en voorzichtigheid op en gingen ze over in taboe?”

Margot heeft de relaties die zij gevormd heeft bij de familie Schneiders op een boeiende manier beschreven. De lezer wordt meegesleept in haar beleving van haar tijd als werkstudente. Ondanks dat de gebruiken uit de joodse traditie wat uitgebreider aan bod hadden kunnen komen, is het een interessant verhaal over vriendschap die verschillende culturen overstijgt, maar daar toch ook door beperkt wordt.