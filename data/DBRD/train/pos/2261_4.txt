Als Grace aan het begin van het examenjaar in zijn klas komt, is Henry geïnteresseerd maar niet direct verliefd. Maar dan moeten ze samen werken aan het redacteurschap van de schoolkrant en leert hij Grace beter kennen. Hij wordt verliefd op haar maar het is duidelijk dat ze een groot verdriet met zich meedraagt. Ze draagt jongenskleren, verzorgt zichzelf niet goed en heeft hele sombere dagen. Henry weet dat er een grote kans is dat Grace zijn hart breekt, maar toch is hij nog nooit zo verliefd geweest…

‘Sterrenstof’ is het 7Days-boek van november. Het is een contemporary Young Adult-roman en wordt veel vergeleken met werk van John Green en Rainbow Rowell. Het boek is al in meerdere landen vertaald en de filmrechten zijn verkocht. Kortom er is al een behoorlijke hype om dit boek heen.

Henry is een sympathieke, gewone jongen die voor het eerst echt verliefd wordt. Hij heeft hilarische vrienden die hem goed steunen. De portrettering van die vriendschap is een van de mooiste elementen uit het boek. Grace is een meisje die heel gesloten is. Ze blijft een beetje mysterieus, ook al is het vanaf het begin duidelijk dat ze iets heel traumatisch heeft meegemaakt.

Het is een liefdesverhaal maar zeker niet een standaard liefde die opeens opbloeit en waar het allemaal rozengeur en maneschijn is. Grace heeft veel mentale en lichamelijke problemen en niet zulke kleine ook. Juist dat maakt het verhaal extra interessant. Sutherland durft de zware en zielige kanten te benadrukken van het verhaal en dat is erg mooi. Het wordt nooit te zwaar, er zitten ook genoeg vrolijke en grappige dialogen in die lekker vlot lezen.

‘Sterrenstof’ is een emotioneel, aangrijpend verhaal over een heftige eerste liefde. Een verhaal vol liefde, humor en vriendschap maar ook verdriet. Ik hoop dat Krystal Sutherland snel weer een boek schrijft want met haar romandebuut weet ze mij te overtuigen.