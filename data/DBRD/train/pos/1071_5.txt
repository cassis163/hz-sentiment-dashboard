Lake Akanabee – juli 2016: Kitty Fisher heeft haar man en Londen achter zich gelaten nadat ze hem heeft betrapt op zijn ontrouw. Halsoverkop vertrekt ze naar de luchthaven en boekt een vlucht naar New York. Ze heeft van haar overgrootvader Dmitri Yakovlevitsj een blokhut geërfd aan het Akanabee meer, zo’n vierhonderd kilometer van NY. De blokhut is al jaren niet meer in gebruik geweest en ligt verscholen. Ze gaat meteen aan de slag om de blokhut weer een beetje bewoonbaar te maken. Dan ziet ze iets glinsteren tussen de boomwortels onder het gehavende hout van de trap. Ze vindt een hangertje en bij nader onderzoek blijkt het juweel te zijn vervaardigd door Fabergé dat duizenden dollars waard is. Haar overgrootvader moet heel rijk zijn geweest of het kan een familiestuk zijn geweest.
Haar nieuwgierigheid wordt nog meer gewekt als ze te weten komt dat hij een heel goede schrijver was. Ze gaat op zoek op het internet naar Dmitri’s achtergrond. Dan vindt ze nog een oud uitziend schriftje en moet ze hier het fijne van weten. Er zijn zoveel vragen waar ze een antwoord op moet vinden, ook omdat haar grootmoeder nooit iets over haar vader heeft verteld. Ze valt van de ene verbazing in de andere en als ze denkt dat ze nu alles heeft gehad, doet ze nog een huiveringwekkende ontdekking. Het mysterie van Dmitri’s leven is onder haar huid gekropen en ze wil de waarheid wanhopig graag achterhalen!

Tsjarskoje Selo, Rusland – september 1914: Dmitri Malama is gewond geraakt aan het been op het front en ligt nu in het Catharinapaleis in Sint-Petersburg. De statiezalen zijn omgebouwd tot hospitaalafdelingen. Daar ontmoet hij Groothertogin Tatjana, de tweede dochter van Tsaar Nicolaas die daar werkt als verpleegster. Ze geraken al gauw aan de praat en zijn beiden gepassioneerde lezers. Dmitri wordt halsoverkop verliefd op haar en algauw brengen ze veel tijd door met elkaar totdat hij in december terug naar Polen wordt gestuurd. Ze hebben elkaar beloofd om verder contact te houden maar moeten uiterst voorzichtig zijn …

Conclusie
Het boek heeft twee verhaallijnen: een in de huidige tijd met Kitty die allerijl naar de States vlucht en in een afgelegen hut gaat wonen die ze geërfd heeft van haar overgrootvader. Ze heeft negentig dagen de tijd om hier achter te komen want dan moet ze terug naar Londen en moet ze ook een beslissing nemen die haar huwelijk aangaat. De tweede verhaallijn speelt zich af in Rusland waar het verhaal wordt verteld van haar toen nog jonge overgrootvader die wordt verpleegd door Groothertogin Tatjana.
De auteur heeft een verhaal geschreven dat gemengd is van fictie en non-fictie. De Romanovos staan centraal in dit boek en alles omtrent deze keizerlijke familie wordt uit de doeken gedaan en is zeer goed gedocumenteerd. Ze waren de rijkste familie van de wereld voor driehonderd jaar lang en een absolute monarchie. De auteur heeft met dit boek een geschiedkundig verhaal geschreven waar ze niets uit de weg gaat. Zo omschrijft ze ook de economische en politieke toestand en wat dit allemaal heeft teweeg gebracht voor de keizerlijke familie. Ook komt de beruchte ‘Raspoetin’ in het verhaal. Een heel boeiend onderwerp dat zeker de moeite waard is om te lezen. Het was dan ook met tijden somber en triestig om te lezen hoe alles is verlopen. Wat dit verhaal ook interessant maakt is, dat Kitty met behulp van de moderne technieken ook zo haar eigen onderzoek kan doen. Daarin wordt verwezen naar DNA-onderzoek e.a.
Dit is ook een verhaal van ‘wat als’? Zo heeft de auteur enkele dingen naar haar hand gezet. Wat als Dmitri en Tatjana toch hun relatie hadden kunnen voortzetten? Wat als Tatjana de executie had overleefd? Hun liefdesverhouding heeft echt bestaan en daardoor is dit een uniek verhaal. Op basis van de dagboeken van Tatjana heeft de auteur dit verhaal verwezenlijkt. Omwille van spoilers kan ik hier verder niets over schrijven.
Dit boek is zeer interessant en emotioneel om te lezen. Voor degenen die van romans houden met een geschiedkundig verhaal is dit er eentje om zeker te lezen. Het is aangrijpend en het omschrijft de gruwel van WOI en hoe het afloopt met de Romanovos. Het is een verhaal van intense liefde, verraad en een hopeloos verlangen naar iemand. 5 sterren voor deze indrukwekkende roman!