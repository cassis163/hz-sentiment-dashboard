Oorspronkelijke review op mijn blog: hillybillybeauty

“Soms weet je precies wat je wilt…..tot je het krijgt”
Bij het zien van de cover kreeg ik bij dit super warme weer in Nederland meteen zin om in een zwembad te duiken. En dan natuurlijk het liefst in een heerlijk privé zwembad! ;-). Dat wil hoofdpersonage Amber Patterson ook ontzettend graag. Maar ze wil nóg meer, ze wil alles! Al het luxe wat Daphne Parrish heeft wil zij ook…..

Achterflap
“Amber Patterson heeft er genoeg van om voor elke cent te moeten ploeteren. Ze wil meer: geld, macht, glamour. Zoals Daphne Parrish, die getrouwd is met een succesvolle zakenman, in weelde baadt en veel aanzien geniet. Waarom heeft zij alles en Amber niets?
Ze besluit Daphne van haar troon te stoten en niet te rusten voor ze haar man en al haar bezittingen heeft ingepikt. Dat Amber om dit te bereiken zal moeten liegen en bedriegen, vindt ze geen bezwaar. Ze heeft namelijk maar één doel: zelf het perfecte leven van mevrouw Parrish leiden.
Maar is Daphnes leven echt zo perfect als Amber denkt?”
*********
Al meteen vanaf het begin van het boek volg je Amber haar plan om te infiltreren in het leven van de rijke Daphne. Op slinkse wijze weet ze contact te leggen met Daphne en zich op te werken als een heuse vriendin. De manier hoe auteur Liv Constantine deze weg beschrijft is heerlijk om te lezen. De vlotte en humoristische schrijfstijl sprak mij absoluut aan!
De manier waarop Amber in het leven van Daphne binnenkomt is op zeer realistische wijze gebracht. Amber verzint een ziek zusje die is overleden aan taaislijmziekte. Laat Daphne nou precies hetzelfde zijn overkomen met haar jongere zusje en daar een stichting voor hebben opgericht! Het nodige detective werk wat Amber verricht om alles te weten te komen over Daphne en haar partner vond ik erg goed uitgewerkt. Hierdoor komt het verhaal geloofwaardig over en door de manier van schrijven blijf je nieuwsgierig naar de volgende stap die Amber gaat nemen om het leven van Daphne over te nemen.
Wat ik vooral bijzonder goed aan dit boek vond was het lezen vanuit beide perspectieven. In het begin lees je alleen vanuit Amber haar perspectief. Haar duistere en gemene plannetjes, haar dubbelrol waar ze zich in moet passen en haar diepe verlangen naar al die luxe. De jaloezie die zij heeft naar Daphne is ook duidelijk aanwezig en soms vond ik het zeer vermakelijk om haar frustraties te lezen als ze poeslief deed naar Daphne, maar vanbinnen haar wel wat kon aandoen.
Op een gegeven moment ga je vanuit Daphne haar perspectief lezen. Dit geeft een super leuke en interessante twist aan het verhaal. Hier kan ik niet al te veel over uitweiden zonder te spoileren, maar dit geeft het boek wat mij betreft een hele frisse en verrassende touch. En tja…..is al dat “harde werk” van Amber wel zo zinvol geweest?

‘Het perfecte leven van mevrouw Parrish‘ is een geweldige thriller. Niet alles is wat het lijkt….”