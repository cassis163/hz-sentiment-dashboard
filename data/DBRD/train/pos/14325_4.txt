Na een heftige burn-out bleek Marjolein Dubbers zowel mentaal als fysiek volkomen uit balans. Ze stuitte tijdens een online onderzoek op de belangrijke functie van de bijnieren. Dit spoor leidde haar verder, waarna ze het roer drastisch omgooide. Het een leidde tot het ander en door een compleet ander voedingspatroon in combinatie met rust en beweging kwam haar verstoorde hormoonhuishouding weer in balans. Dit was een eye-opener die haar nieuwe inzichten bracht.

Dit leidde ertoe dat ze online de Energieke Vrouwen Academie oprichtte, waar ze inmiddels meer dan 230.000 bezoekers per maand ontvangt. In haar boek Het Energieke Vrouwen Voedingskompas geeft ze als ervaringsdeskundige een uitgebreide kijk op de werking van hormonen in ons lijf en de effecten ervan op onze gezondheid en functioneren.

Het boek, dat is onderverdeeld in twee delen, is zeer laagdrempelig geschreven. De prettige vertelstijl is fijn om te lezen, of je nu wel of niet tot de beoogde doelgroep hoort. Dubbers zet nauwgezet uiteen hoe vrouwen (doelgroep 40+) die de overgang voelen aankomen of er reeds in zijn beland bekende en minder bekende klachten kunnen herkennen en ondervangen. De werking van hormonen in darmen en lever (onze innerlijke schoonmaak-ploegen) zijn van levensbelang, ook voor de opname van vitamines en mineralen uit onze voeding. De zeven richtlijnen in het tweede onderdeel helpen om orde op zaken te stellen in de hormonale chaos.

Dat verantwoorde voeding hierop van grote invloed is maakt ze inzichtelijk door middel van een aantal recepten/gerechten met kleurenfoto's. Desondanks is dit geen kookboek, maar een gedegen informatiebron en handreiking om je zo lang mogelijk vitaal en gezond te laten blijven. Omdat voeding hierbij van groot belang is helpt ze je op weg met eenvoudige recepten die veelal uit biologische ingrediÃ«nten bestaan.

Ik kan me niet aan de indruk onttrekken dat er een aardig prijskaartje hangt aan biologische voeding. Ongebrande noten, biologische groenten, -vis, biologisch vlees en bijv. amandelmeel vallen niet onder de goedkope boodschappen. Derhalve vraag ik me af of het wel voor iedere vrouw haalbaar is om volgens dit dieet te eten en drinken. Alcohol, suiker en zuivel worden sterk afgeraden. Bij de eerste twee kan ik me direct vinden, maar zuivel ... daar voel ik enige weerstand bij. Derhalve ben ik blij dat in de titel het woord 'voedingskompas' staat, dit boek is perfect als kompas, als richtingaanwijzer om je hormonen de goede kant op te sturen. In dit licht gezien zal iedere vrouw eruit halen wat het beste bij haar past om een gezond en hormonaal stabiel leven te leiden.