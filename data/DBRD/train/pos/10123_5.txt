‘Vechten tegen de golven’ is een avontuurlijk en spannend leesboek, je wordt helemaal meegenomen in de persoon Dirk. Je krijgt een goed beeld van het leven op Marken zo’n 100 jaar geleden. Maar ook hoe het was om op te groeien in een vissersfamilie. Ondanks dat dit verhaal in een andere tijd speelt zullen kinderen zich vast herkennen in Dirk, of misschien wel in één van de andere personages uit het boek. Het verhaal leest lekker weg, er worden soms wat oudere woorden gebruikt die normaal waren voor in die tijd. Achter in het boek vind je een woordenlijst met de betekenis van deze woorden. Het verhaal heeft niet heel veel diepgang, er wordt niet heel diep ingegaan op de verschrikkelijke gebeurtenissen die er toen zijn geweest. Dit zorgt ervoor dat dit boek geschikt is om zelf te lezen vanaf 9 jaar. Achter in het boek vind je een korte samenvatting van de stormvloed en een kaart uit 1916 met de overstroomde gebieden.
Ik vind het een heel mooi en leerzaam boek waarin een stukje Nederlandse geschiedenis weer tot leven komt. Eigenlijk zou dit boek op elke school aanwezig moeten zijn. De geschiedenis van Nederland mag niet vergeten worden!
De schrijfster Ineke Kraijo heeft met dit verhaal een duidelijk beeld geschetst van deze gebeurtenis en het leven in die tijd. Ze heeft het boek zo geschreven dat je geboeid blijft lezen. Om voor te lezen of om zelf te lezen. Een aanrader voor jong en oud!
Via internet is er ook een lespakket te downloaden. Waardevol om in het onderwijs te gebruiken.