Deze Wijngenietgids van Neerlands beroemde Vinpressionist Hubrecht Duijker is een kruising tussen boek en magazine en speelt in op de nieuwe trend van wijnbeleving, genieten!

Hubrecht Duijker zegt over dit boek het volgende:
'Welnu, dit boek is bestemd om dat genieten te verrijken, te optimaliseren. Op een manier die mijzelf aanspreekt, niet via lange verhandelingen, maar puntsgewijs, helder en vaak met een glimlach.'

Hij heeft 365 genummerde tips, adviezen en wetenswaardigheden overzichtelijk gegroepeerd en samengebracht in dit boek. Als extra is er de smaakkatern 'Drinken op druif', waarin hij profielen weergeeft van veelvoorkomende druivenrassen en hoe te combineren met spijs.

Als je kunt proeven wat je eet, kun je in principe ook wijn proeven.
Dit kan heel eenvoudig in drie fasen:
• kijken naar de kleur van de wijn;
• Ruiken aan de wijn;
• Proeven. Slurp gerust, dat is een aanbeveling om de smaak tot
zijn recht te laten komen op je tong en in je mond.

Maar let op, proeven is meer dan alleen wijn in de mond nemen; het is ook in sterke mate ruiken, zowel rechtstreeks door de neus als via een omweggetje door de neusholte.

Er wordt steeds meer wijn gedronken in Nederland en het aantal wijngenieters neem toe. Ik geniet zelf ook graag van een lekker gekoeld glas witte wijn, en mijn voorkeur gaat uit naar de Sauvignon Blanc. Zowel als aperitief, bij salades, groenteschotels, vis, schaal- en schelpdieren èn ... bij kaas! Verrassend en lekker, ik spreek uit eigen ervaring. Ik vind het dan ook erg leuk dat er een stukje over de kwestie kaas en witte wijn staat vermeld.

Kaaskwestie (nummer 89, blz. 42)
'Te veel wijnobers bevelen bij kaas alleen Port of rode wijn aan, terwijl tal van kazen - waaronder de romige en van geitenmelk - juist beter door witte wijnen kunnen worden begeleid. Hulde daarom voor Stephen Fowler, de sommelier van Les Sources de Caudalie (hotel in Martillac, Bordeaux). Die vroeg na het inschenken van de rode wijn bij het hoofdgerecht: "Zal ik het glas met witte wijn weghalen, of wilt u dat bewaren voor bij de kaas?"

De laatste jaren is wijn drinken steeds meer een sociale aangelegenheid geworden, ook wel wijngathering genoemd. Ik heb begin dit jaar zelf ook een wijnproeverij met een aantal vrienden aan huis gehad. Het was een gezellige en zeer memorabele avond, aan te bevelen!

Wijnregime (nummer 202) vind ik als boekenliefhebber erg geestig:
'De Franse auteur Simenon, schepper van commissaris Maigret, schreef maar liefst vierhonderd boeken, sliep met tienduizend vrouwen, werd 86 jaar - en dronk dagelijks twee flessen Bordeaux!'

Ik vind deze Wijngenietgids een mooi naslagwerk dat je rustig op je tafel kunt laten liggen om af en toe te lezen, alleen of met je (wijn)vrienden en uiteraard onder het genot van een lekker glas wijn. Dat is lachen en ongemerkt ook leren over wijn, een wi(j)n-wi(j)n situatie ;-)