(S)experimenteren is een vermakelijk en spannend boek met een serieuze boodschap. Het is het debuut van Marith Iedema, die al jaren columns en reportages schrijft over seks en relaties. Het boek volgt de schrijfster op twee sporen: in haar werk als journalist en in de ontwikkeling van haar eigen relatie. Haar werk brengt Marith in contact met een bont gezelschap interessante mensen. Ze ontmoet onder meer slaven, meesteressen, shemales en fetisjisten. Ze schrijft met humor en respect over mensen met bijzondere relaties en buitenissige voorkeuren. Zelf laat ze zich niet onbetuigd. Ze gaat op aftrekcursus, spreekt af met een gigolo, laat zich een yonimassage geven. Haar avonturen worden genoteerd met ironie en zelfspot. Er valt veel te lachen.
De journalistieke anekdotes zijn verweven met Mariths persoonlijke verhaal. Dat verhaal start als zij een open relatie begint met haar vriend. Ze spreekt zeer openhartig over haar escapades en het effect ervan op haar relatie. Als haar open relatie is gestrand gaat ze in het tweede deel van het boek gericht op zoek naar een relatievorm die bij haar past. Ook hier ontbreken de sappige verhalen niet. Zo wordt de lezer meegetrokken in de wereld van erotische feesten. Marith noemt alles bij de naam zonder plat te zijn.
Het is knap hoe de spanning wordt vastgehouden. Je wilt weten hoe het verder gaat en wat de conclusie zal zijn van het verhaal. Onder de geestige relatieperikelen ontstaat een visie op wat eigenlijk een goede relatie is. Je kan je afvragen of de schrijfster niet wat jong is om adviezen te geven over duurzame liefde en een goed seksleven. Maar ze stelt relevante vragen en weet aan het denken te zetten. Dat maakt (S)experimenteren niet alleen een lekker boek om te lezen maar ook een leerzaam boek dat kan leiden tot nieuwe inzichten.