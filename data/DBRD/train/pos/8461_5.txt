Het verhaal van De dochter van de houtzager neemt ons mee naar Noord-Zweden in het jaar 1879.
Dit boek geeft ons een kijkje in het leven van de arbeiders die werken op de houtzagerij. We zien het door de ogen van de 10-jarige Britta, wat een heel verrassend effect heeft op het verhaal.
Britta is enige dochter in het gezin van Frida en Edvin. Haar oudere broertjes en zusje zijn overleden. Britta werkt op de houtzagerij als lattengrietje. Uitvoerig vertelt ze over haar werkzaamheden en het leven op de zagerij. Ook worden de andere personen uitvoerig beschreven.
We beleven haar dagelijkse beslommeringen mee met haar.
Maar dan breekt er een staking uit en dat brengt grote veranderingen mee in haar tot nu tot zo overzichtelijke leven. Britta leeft dicht bij Jezus en betrekt Hem in haar dagelijkse leven overal bij.
Tegelijkertijd zijn er heel veel dingen die ze niet begrijpt en die haar soms angstig maken. Omdat ze niet alles begrijpt wat er gebeurt, gaan die dingen in haar hoofd een eigen leven leiden en dat leidt tot angst. Ze tobt heel wat af voor zichzelf, maar probeert tegelijkertijd ook oplossingen voor de problemen te bedenken.
Het is een verhaal waar je meteen in zit als je begint te lezen. Het geeft een goede inkijk in het leven uit die tijd. Je ziet het voor je gebeuren.
En Britta – ja die zou je zo in je armen willen nemen….