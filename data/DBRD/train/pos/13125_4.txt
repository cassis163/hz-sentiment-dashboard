Om te beginnen is het omslag van dit boek echt heel mooi, overal gekleurde bloemen tegen een blauwe achtergrond. Zodra je het boek opent word je meteen verrast door de zwart/wit tekeningen van bloemen en als je verder kijkt zul je zien dat ieder hoofdstuk de naam van een bloem draagt en dat de betreffende bloem erbij is getekend. De hoofdstukken hebben niet alleen de naam van een bloem maar ook de betekenis van de bloem wordt vermeld. Deze betekenissen zijn gebaseerd op een bloementaal die stamt uit de Victoriaanse tijd:

Als mensen niet tot spreken in staat zijn, spreken de bloemen

Zo hebben de hoofstukken veelzeggende titels zoals: Wens tot bezitten, Mijn liefde verlaat je niet, Verteerd door liefde, Ik verwond om te genezen en Wees dapper, houd moed. Ook de oorspronkelijke naam van de bloem wordt vermeld aan het begin van het hoofdstuk evenals waar in Australië de bloem te vinden is en ook een korte beschrijving.

Alice Hart is een meisje van 9 jaar dat met haar ouders in een afgelegen huisje woont. Ze komt nooit buiten het terrein van het huis en gaat niet naar school. Haar moeder Agnes is een lieve jonge vrouw die ook nooit van het eigen erf af komt. Zodra vader Clem ’s ochtends naar het werk vertrekt gaat Agnes met haar dochter de bloementuin in en zodra ze daar is lijkt ze pas echt tot leven te komen. Tegen de tijd dat Clem thuis moet komen wordt de sfeer in huis altijd beladen. Alice begrijpt niet waarom hij soms zo aardig kan zijn en ze soms zo vreselijk bang van hem is. Wanneer Alice weer eens ongehoorzaam is geweest heeft dit grotere gevolgen dan ze ooit had kunnen bedenken. Ze wordt wakker in een ziekenhuis en haar wordt verteld dat haar ouders zijn omgekomen bij een brand. Alice is in shock en kan heel lang niet praten. Vanuit het niets verschijnt haar oma June, die zij niet kent, en neemt haar mee naar haar huis. June woont op grote bloemenkwekerij: Thornfield. Dit is een toevluchtsoord voor vrouwen die op de vlucht zijn voor geweld of andere nare dingen hebben meegemaakt.
Hoe ouder Alice wordt hoe meer vragen ze heeft over haar ouders maar ook over haar familie, maar June is heel gesloten. In de loop der jaren krijgt Alice de leiding over Thornfield, maar is dat wat ze echt wil? Als ze half twintig is ontdekt Alice iets wat June jaren geheim heeft gehouden en ze is dan zo boos en teleurgesteld dat ze hals over kop vertrekt om niet meer terug te komen.
Ze vindt uiteindelijk een baan in een natuurpark waar ze ook gaat wonen. Ze heeft geen contact meer met iemand van Thornfield. De vele vragen uit haar verleden blijven haar echter parten spelen. Wanneer er ineens 2 vrouwen uit het verleden op haar pad komen lijkt haar hele wereld weer op zijn kop te staan. Worden dit keer al haar vragen beantwoord?

Vanaf de eerste bladzijde leef je vol mee met de kleine Alice, je zal moeten leven met zo’n explosieve vader. Ook het gedeelte wanneer ze bij haar oma gaat wonen is nog heel boeiend om te lezen. Vanaf dat ze echter van de kwekerij weggaat vond ik het verhaal wat minder lading krijgen omdat je dan als lezer eigenlijk al van bijna alles op de hoogte bent wat Alice zelf nog niet weet. Maar dat maakt het niet minder interessant om door te lezen want je wil toch weten hoe uiteindelijk alle puzzelstukjes in elkaar vallen en hoe Alice gaat reageren.

De schrijfstijl is heel prettig en het verhaal wordt vanuit meerdere personen verteld. Met uitzondering van de vader zijn alle personages heel erg sympathiek. Het is een heerlijk zomerboek en een veelbelovend debuut en ik kijk uit naar een volgend boek van Holly!