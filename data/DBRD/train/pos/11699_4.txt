Een spannend boek waarin Pendergast ei zo na vermoord wordt door zijn schoonbroer Judson Esterhazy. Vlak voordat die laatste denkt dat Pendergast sterft, geeft hij nog even mee dat diens vrouw, Helen nog leeft. Dat laatste is dan weer voldoende reden voor Pendergast om toch te proberen te overleven.
Ik denk niet dat ik veel weggeef wanneer ik zeg dat de man het overleeft, hij is als een kat met negen levens en is nu erg gedreven om uit te zoeken wat er precies met zijn vrouw is gebeurd of niet is gebeurd.
Heel spannend boek dat dan ook nog eens in een cliffhanger eindigt want dit verhaal moet een vervolg hebben.
De locatie waar Judson Esterhazy zijn schoonbroer probeert om te brengen is voor mij een uitnodiging om er eens een wandelvakantie te houden, Schotland met zijn ruige natuur en moerassen, met zijn druilerige weer en laaghangende mist, met zijn gereserveerde en introverte bewoners in kleine op sterven na dorpjes.