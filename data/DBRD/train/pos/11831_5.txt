Op de eerste dinsdag van oktober keert Rosa Hartung terug op haar post als minister van Sociale zaken. Na de dramatische verdwijning van haar twaalfjarige dochter heeft ze een jaar verlof genomen. Een psychisch gestoorde man heeft de moord op Hartungs dochter bekend, maar het lichaam is nooit gevonden.
Op dezelfde dag dat Hartung terugkeert in het parlement, wordt een jonge vrouw op brute wijze vermoord in haar huis in een buitenwijk van Kopenhagen. Een van haar handen is eraf gehakt.
Wanneer de rechercheurs Thulin en Hess arriveren op de plaats delict treffen ze een kastanjepoppetje aan, dat een sinister geheim bij zich blijkt te dragen. En dan wordt er nog een vrouw vermoord. Het heeft er alle schijn van dat de missie van de moordenaar nog niet voorbij is…

Het was alsof ik er zelf middenin stond. Het verhaal greep me meteen bij de keel en als ik de kans had gehad, had ik hem in één ruk uitgelezen. Mooie personages met ieder zijn eigen problemen en privéleven. Ik zag werkelijk niet aankomen wie de dader van al die gruwelijkheden was! Telkens weer voelde je als lezer de teleurstelling en de tijdsdruk dat ze de verkeerde dader te pakken hadden. Korte hoofdstukken die de vaart erin hielden. Je wilt ook niet meer stoppen. Een aanrader!