scherp en uitstekend,Dashiell Hammett verliet school op zijn veertiende, vervulde allerlei baantjes en werd uiteindelijk privédetective. Tijdens de Eerste Wereldoorlog kreeg hij tbc. Het verhaal gaat dat we hieraan een literaire revolutie te danken hebben. Hammett was niet gecharmeerd van dat wat hij op zijn ziekbed las en ging met vrienden de weddenschap aan dat hij dat een stuk beter zou kunnen. Met uiteindelijk de geboorte van een klassiek geworden hard-boiled detectiveverhaal tot gevolg.
In De Maltezer valk (taalzeuristen spreken liever over De Maltese valk, maar dat terzijde) maken we kennis met privédetective Sam Spade. Hij probeert de moordenaar van zijn zakenpartner te vinden en belandt in een samenzwering die alles te maken heeft met de speurtocht naar het mysterieus beeldje waaraan het boek zijn titel te danken heeft.
Hammett deelt met tijdgenoot James M. Cain de kwaliteit om in korte en krachtige bewoordingen een sterk en geloofwaardig verhaal neer te zetten. Door de scherpe tekening van het criminele milieu en de misdaad, maar vooral door de uitstekende plot, is De Maltezer valk een mijlpaal in de wereld van het spannende boek. De ruige Sam Spade en de vileine slechterik Caspar Gutman zijn prototypes geworden van de personages die we in veel misdaadverhalen tot op de dag van vandaag terugzien.
Net als opvallend veel van zijn collegas heeft Hammett zijn onvergetelijke oeuvre in slechts korte tijd opgebouwd. Tussen het verschijnen van zijn eerste en laatste roman zitten slechts ruim vier jaren. Zijn reputatie als uitvinder van het Amerikaanse misdaadverhaal zal echter eeuwig blijven bestaan. Wie over detectives wil kunnen meepraten, moet Hammett gelezen hebben. En dat is nu opnieuw binnen ieders handbereik, dankzij de uitgave van de reeks Crimezone Classics.