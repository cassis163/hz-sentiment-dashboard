Zoveel al geschreven en zoveel al verfilmd maar nog nooit is er op deze wijze verteld over het leven van Coco Chanel. De schrijfster Michelle Mary weet met haar prettige, bijna betoverende, schrijfstijl een uniek stukje geschiedenis te beschrijven zonder dat het al te zoetsappig of ongeloofwaardig wordt. Ze beschrijft Coco Chanel precies zoals de vrouw die ze was, namelijk sterk, revolutionair, eigenwijs en elegant met maar één zwakte; de liefde. Ook de andere belangrijke personen om Coco Chanel heen worden uitgebreid en met respect beschreven.
Haar oog voor detail met betrekking tot de geschiedenis of het beschrijven van plaatsen is subliem en geeft aan dat de schrijfster veel onderzoek gedaan heeft. In het nawoord legt ze daar zelf ook nog over uit.
De romanvorm maakt dat het niet alleen maar feiten zijn, spelenderwijs kom je toch veel te weten over de bijzondere persoon Coco Chanel.

Het verhaal beslaat een bepaalde periode uit het leven van Coco Chanel maar door de proloog, en verder in het verhaal korte terugblikken naar haar afkomst en jeugd, heb je aan het einde van het verhaal het idee dat je alles weet over Coco Chanel en zal de geur Chanel No'5 voortaan nog specialer zijn.

Het is te hopen dat de schrijfster Michelle May op deze manier nog meer verhalen over beroemdheden zal schrijven want tussen alle 'saaie' biografieën of te overdreven romans is dit een verademing.

In mei 2019 is het 100 jaar geleden dat Coco Chanel haar zoektocht naar haar parfum begon. Ter ere van dit jubileum organiseert uitgeverij Brandt een blogtour waar ik ook onderdeel van mocht uitmaken, mijn dank daarvoor. Verschillende bloggers geven deze maand hun mening over de roman 'Mademoiselle Coco en het parfum van de liefde'.
Hun recensie en informatie van uitgeverij Brandt over het boek kun je vinden via de onderstaande link:

http://www.uitgeverijbrandt.nl/item/blogtour-coco-chanel