Ik pak dit boek graag, omdat iets in Leo Vroman altijd een beetje licht geeft (ik stel mij dan Tineke naast hem voor met soms die ietwat naar binnen gekeerde stille blik, die zegt 'Komkom Leo, de werkelijkheid had weleens een dimmer op dat licht van jou..'). En ik vind kracht in hoe hij -wat er ook gebeurt- altijd het vermogen vindt een eigen wereld te creëren waarin hij zijn autonome zelf blijft. Hoe minimaal ook (ik denk dan aan zijn kamptijd).

In 2010 werd dit boek 'Leo Vroman - Tekenaar' ter ere van zijn 95e verjaardag uitgegeven door Galerie Weesperzijde. Één van de mooiste boeken in mijn kast, prachtig verzorgd drukwerk op twee diktes papier, laat het op een heel mooie manier, in zijn beeldende werk, zien wie Leo Vroman was - bioloog, dichter èn tekenaar. Toen had ik het geluk het te vinden, het was namelijk een nogal kleine oplage, maar voor wie wil heeft Querido het nu nog eenmaal herdrukt. Dit boek maakt zijn autobiografie 'Warm, rood, nat en lief' naar mijn idee compleet.