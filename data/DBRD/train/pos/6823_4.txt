'Barre grond' is het vervolg op de literaire thriller van Claire McGowan: 'Verloren' .
Deze verscheen vorig jaar augustus bij Ambo/Anthos Uitgevers en heb ik graag gelezen.

Heel belangrijk in dit verhaal is de keuze van de titel. 'Barre grond' verwijst naar het gedeelte van Ierland waar een paar van de karakters in dit verhaal vandaan komen. Het is dorre, onvruchtbare, schrale grond.

De hoofdpersoon Paula weet niet wat haar overkomt als ze merkt dat ze zwanger is! Hoe lang en van wie is nog niet duidelijk, wanneer ze weer aan een nieuwe opdracht begint als forensisch psycholoog. Deze keer samen met de unit Vermiste Personen: de vermissing van een baby!
Ook in dit boek is de plaats waar het verhaal zich afspeelt heel belangrijk. Het verschil tussen Noord-Ierland en het zuiden blijkt eens te meer. Ook hoe vanaf de andere kant van het water (Engeland) naar Ierland gekeken wordt.
Door haar vloeiende manier van vertellen vanaf de eerste bladzijde, wordt je door de auteur mee op reis genomen door dit spannende verhaal. Net zoals in haar eerste boek, neemt ze de tijd om alles duidelijk te maken voor de lezer. Je kunt dit boek zelfs lezen, zonder het eerste gelezen te hebben. De beschrijving van de karakters is zo goed, dat het echte personen worden voor de lezer.
Wanneer het einde van het boek in zicht komt, wordt het verhaal in een hogere versnelling verteld.
Je vraagt je af, hoe het mogelijk is dat mensen in deze tegenwoordige tijd zo onzichtbaar kunnen zijn, dat ze kunnen doen wat ze willen doen.
Dan leg je het boek Ã©cht niet meer weg tot het einde. En dan blijkt ook waarom de ondertitel er staat: ~soms kan een schuld niet ingelost worden...

Wanneer je dan die laatste bladzijde heb omgeslagen, wil je meteen naar een vervolg (dat er nog niet is helaas) omdat je wilt weten wat voor inhoud Paula Maguire aan haar leven zal gaan geven. Gaat ze het aanbod aannemen dat haar is gedaan? En gaat de zoektocht naar haar moeder verder? Dat allemaal lees ik graag in een volgende thriller van Claire McGowan.