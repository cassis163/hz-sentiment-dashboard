Wederom een prachtig omslagblad met paarlemoer siert alweer het zevende deel van de reis door de tijd van Geronimo en zijn vrienden. Dit keer gaat ze op pad in een nieuwe mini octopus van professor Volt op zoek naar het geheim van vrede. Hiervoor bezoeken ze conflictgebieden uit het verleden maar nemen ze ook een kijkje in de toekomst. We reizen samen met de familie Stilton terug naar het oude Griekenland als tussenstop voor het verzonken rijk van Atlantis. We nemen een kijkje bij de steencirkel van Stonehenge en bij de Druïden waar we tenslotte ook meereizen naar het Rokford van de toekomst. De familie Stilton wil er achter komen hoe de vrede bewaard bleef zodat keizer Kattenklauw III met deze vergaarde kennis op andere gedachten gebracht kan worden.

Ik heb het nooit onder stoelen of banken gestoken dat ik enorm veel bewondering voor het Stilton-concept heb. De kinderen maken ongemerkt vele leeskilometers, worden afgeleid door zes 3d platen, afgewisseld met spelletjes en doen ongemerkt ook nog geschiedkundige kennis op. Dochterlief had op school al opgeschept dat we deel 7 in huis hadden om te recenseren. Blijkt er al een rijtje opgesteld te zijn wie het boek na mijzelf mag lezen. Het boek prijkt nu in de klas telkens op een andere lessenaar. Dat bewijst wel weer dat deze boeken enorm leven onder deze leeftijdsgroep bij jongens en meisjes.

'Reis door de tijd 7′ van Geronimo Stilton, Uitgeverij de Wakkere Muis, Bakermat, 2015.

/Lmcmr