Welke puber doet dat nou niet? Liegen tegen de ouders over een feestje. Hannah wil graag met haar beste vriendin naar een schuurfeest en weet dat ze van haar ouders nooit toestemming zal krijgen. Ze gaan echter toch en hebben een leuke avond totdat ze zich ineens naar voelt en ergens anders wakker wordt. Daar gebeuren de vreselijkste dingen met haar en dit heeft grote gevolgen. Dat was een gedeelte dat ik het liefste over zou slaan of met de ogen dicht wilde lezen, het kwam best hard over maar Karin is in haar schrijven direct en daarmee kom je als thrillerlezer wel aan de juiste informatie.
De ouders van Hannah hebben totaal geen contact meer met elkaar en gaan allebei anders met de situatie om, waar haar vader op onderzoek uitgaat en er alles aan doet om zijn dochter te vinden en de zaak op te lossen, ligt haar moeder het liefst in bed met de deken over haar hoofd. Of toch niet?
Geheimzinnige telefoontjes en ontmoetingen maken het extra spannend en complex.
Of Hannah gevonden wordt laat ik even in het midden, het onderzoek wordt moeilijker als blijkt dat de ene persoon waar ze achteraan zitten wordt beschermd door anderen. Hij lijkt ongrijpbaar maar Loes geeft niet op. Er worden verminkte mannen gevonden, is dit nog meer wraak of een afleiding?
Je wordt in dit verhaal heen en weer geslingerd tussen de verschillende personen die de situatie op hun eigen manier beleven. De ouders, Hannah, de daders en de politie. Naast het feit dat iedereen zich op zijn eigen manier op de zaak stort is er ook ruimte voor hun eigen gedachtes en gevoelens. Dat maakt het verhaal mooi breed. Je zit er helemaal in en door het spannende einde waarbij elke seconde telt kun je als thrillerlezer het verhaal helemaal niet loslaten. Zelfs na het lezen van de laatste zinnen blijft dit verhaal nog lang in jouw hoofd naspelen.