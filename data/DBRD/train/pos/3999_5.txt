Als klein meisje wordt Emma Stein gekweld door Arthur, een geest. Ruim 28 jaar later is ze een ambitieuze psychiater, zwanger en getrouwd met Philipp. Hij is succesvol als onderzoeksleider van de afdeling daderprofilering bij de federale recherche. Het noodlot slaat hun geluk aan flarden; in een hotelkamer wordt Emma het slachtoffer van een verkrachter. Vanaf dan is ze nog slechts een schim van zichzelf en ziet in elke man een potentiële dader. De Kapper, zoals hij wordt genoemd, scheert zijn prooien immers kaal. Emma is voorlopig de enige dame die het ook nog kan navertellen…

Het leed is nog lang niet geleden; zeker niet nadat ze een pakje van de postbode in ontvangst heeft genomen. Het pakket, ter grootte van een schoenendoos, is evenwel bestemd voor A. Palandt, de buurman die ze nog nooit heeft gezien. Eigenaardig toch, ze woont al sinds vier jaar in deze kleine doodlopende straat.
Zijn debuutthriller Die Therapie verscheen met een startoplage van 4.000 stuks, in 2006. De Duitse auteur Sebastian Fitzek (1971) was er toen helemaal zeker van dat zijn eerste boek meteen ook zijn laatste zou zijn. Intussen zijn we elf jaar later en wordt hij zelfs de Duitse grootmeester van de psychologische thrillers genoemd. Onlangs won hij de Ripper Award, een prijs die eens in de twee jaar wordt uitgereikt tijdens het internationale crimefestival Mord am Hellweg. Hiermee wordt Fitzek beloond voor zijn bijzondere bijdrage aan de crimeliteratuur in Europa. Zijn naam misstaat niet in de nog korte erelijst; zijn voorgangers heten immers Henning Mankell, Håkan Nesser, Fred Vargas en Jussi Adler-Olsen.
Stap binnen, in de gruwel en paranoia van Het pakket, door Fitzek voor zijn lezers klaargestoomd en vlotjes uitgeschreven. De auteur weet je vanaf de eerste zinnen voor zich te winnen. Neen, erger nog: hij gijzelt je gewoonweg. Een psychologische thriller die bol staat van allerlei spanningselementen. Een verhaal, meesterlijk in elkaar geknutseld, voorzien van een plot op topniveau. Hij kan het echt niet kan laten, hij profileert zich als een onvervalste manipulator: korte hoofdstukken om de spanning erin te houden en je te dwingen om verder te lezen. Ook gaat hij op het juiste moment een loopje nemen met zijn lezers. Door middel van tijdsprongen doorbreekt hij de chronologie met een perfecte timing. In een rotvaart knal je steeds maar verder, op weg naar een furieuze apotheose.
De schrijver – of is het de misdadiger - speelt erg verraderlijke spelletjes met zijn getormenteerde hoofdpersonage Emma Stein. Hetzelfde doet hij laconiek met zijn lezers. Tijdens het lezen van Het pakket zou je zelfs het gevoel krijgen dat de auteur hallucineert. Het zal toch niet waar zijn dat hij - en niemand - anders de psychopaat is? Waanzin! Wie spreekt de waarheid, wie is de echte leugenaar en de verschrikkelijke psychopaat? Wat een helse kwelling een lezersbrein moet doorstaan, niet? De laatste 15 pagina’s worden opgevuld door degenen die de eindverantwoordelijken zijn voor zijn enorm succes: de lezers. In hun persoonlijke boodschappen brengen ze allen op gepaste wijze hulde aan ‘Tien jaar Fitzek’. De ijzersterke vertaling uit het Duits is van Lucienne Pruijs.
Dit keer levert Sebastian Fitzek een mysterieus pakket af, gevuld met subliem leesvoer, paranoia en psychologische hoogspanning.