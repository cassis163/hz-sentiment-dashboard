In “Naar bed, Naar bed” wordt Helen Grace haar hele leven overhoop gehaald, ze weet zich op den duur absoluut geen raad meer. Ook komen er allerlei gevoelens bij kijken waar Helen niet eerder mee hoefde te dealen op dit niveau. Toch zal ze haar hoofd erbij moeten houden, want dit kan wel eens de zwaarste zaak ooit zijn voor Helen.

In een befaamde BDSM nachtclub wordt een lijk aangetroffen. Hierdoor komt Helen haar leven volledig op zijn kop te staan en wordt voor haar al snel duidelijk dat ze meer dan ooit bij de zaak betrokken blijkt te zijn. Het slachtoffer is een bekende van haar. Helen moet en zal dan ook alles op alles zetten om de dader zo snel mogelijk te pakken te krijgen. Maar kan ze haar privéleven nog wel verborgen houden voor haar collega’s, of valt hier het doek voor Helen? Werk en privé hebben nog nooit zo dicht naast elkaar gelegen. De druk om de dader in de kraag te vatten ligt dan ook heel erg hoog. Als er dan ook nog een tweede slachtoffer valt kan Helen dan ook echt geen kant meer op. Ze staat met haar rug tegen de muur en zal nu toch de keuze moeten gaan maken. Vertelt Helen haar meerdere over haar privéleven of besluit ze te liegen om zelf niet op de verdachtenlijst terecht te komen? Wat gaat Helen doen en is de keuze die ze moet maken de juiste? Hoeveel slachtoffers zullen er nog vallen voordat de moordenaar door de mand valt en lukt het Helen en haar team om hem of haar te stoppen?

“Net als Emilia was Helen Grace een vrouw met twee gezichten. Aan de ene kant was ze de meest vooraanstaande politievrouw van Southampton en aan de andere kant was ze een vrouw met veel problemen die alles en iedereen die met haar in aanraking kwam leek te vervloeken.” blz.297

Van alle boeken die ik tot nu toe van M.J. Arlidge heb gelezen in deze serie vind ik “Naar bed, Naar bed” echt de beste. Het verhaal zit supersterk in elkaar en ik wist al na het lezen van de achterflap wie die bekende van Helen zou zijn die dood gevonden wordt in de BDSM club, maar dan nog dat doet niks af aan het verhaal. Het zit gewoon echt steengoed in elkaar. Eindelijk weer eens een thriller waarbij ik niet gelijk of al heel snel wist wie de dader was, maar echt tot het einde toe geboeid zijn en me blijven afvragen wie het nou dan toch was, allerlei vermoedens hebben en tig keer op een verkeerd pad worden gezet. Heerlijk, daar hou ik van, zo hoort een thriller in elkaar te zitten! Ik hoop dan ook echt dat de schrijver op deze manier door blijft schrijven, want dan beloof ik verder te gaan lezen in deze reeks!

“Naar bed, Naar bed” is een echte aanrader voor thriller liefhebbers en natuurlijk ook voor de fans van M.J. Arlidge, want wat is dit boek onwijs goed. Ik kijk echt uit naar het volgende boek, dus die zal dan ook snel volgen om te gaan lezen. Ik hoop dat jullie net als ik enorm kunnen genieten van dit boek.