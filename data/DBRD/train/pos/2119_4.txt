Daan werkt als onderzoeksjournalist voor magazine ‘Laura’ en krijgt van de redactiechef de onverwachte opdracht om undercover te gaan in de wereld van het online-daten. De uitdaging is om binnen twee maanden met een goed stuk te komen over de site van SecondFlirt. Op deze site logt Daan in onder de naam Muurbloem, een bijnaam die ze van haar collega’s heeft gekregen. Daan is namelijk niet bepaald losbandig te noemen en heeft een braaf imago. Ze zal haar collega’s wel eens laten zien wie hier een muurbloem is! Al snel verdiept ze zich in het online gebeuren en komt in contact met een aantal mannen die op zoek zijn……naar, ja naar wat?? Daan vindt het allemaal machtig interessant maar heeft ook al snel in de gaten dat het allemaal anders is dan ze had gedacht. Ondanks haar voornemen om het zakelijk te benaderen raakt ze toch in gesprek met een man en al snel wordt het persoonlijk. Ze weet dat ze dit niet moet doen maar hoe gaaf is dit voor haar artikel? Nét iets meer achtergrondinformatie en een personal touch zorgen voor meer lezers. En dus zet ze door. Intussen kan Daan maar moeilijk de vinger leggen op een aantal gebeurtenissen die aan de zijlijn plaatsvinden in haar privéleven, waardoor ze met vrienden en bekenden aardig in de problemen komt.

Patrick maakt in zijn praktijk kennis met de nogal vreemde meneer Stevens. Deze man heeft meerdere aandachtspunten t.a.v. vrouwen maar Patrick heeft in eerste instantie vooral moeite om de man te peilen. Hij weet niet goed wat hij aan hem heeft en het bizarre gevoel voor humor dat Stevens heeft, maakt het er niet beter op. Neemt hij Patrick nou telkens in de maling of zit er een bron van waarheid achter zijn opmerkingen en heeft de man echt zijn hulp nodig? Patrick stelt een intensieve therapie voor waarmee hij Stevens kan helpen.

Het zal niemand ontgaan dat een groot deel van ons sociaal leven zich tegenwoordig online afspeelt. De mogelijkheden zijn legio en door de laagdrempeligheid, het veilig thuis achter je scherm zitten, is er niets dat weerhoudt om een stap in deze wereld te zetten, behalve misschien morele bezwaren. Rasters neemt je mee in het avontuur dat online daten heet. Op de site van SecondFlirt gebeurt het allemaal. Mensen die op zoek zijn naar contacten, naar partners, naar een goed gesprek. Ze beschrijft dat allemaal dusdanig dat er niet veel voorstellingsvermogen nodig is om te kunnen bedenken wat er allemaal mogelijk is, en dat is soms zowel verontrustend als grappig. Het verhaal heeft daardoor, op die bepaalde momenten, dan ook een luchtige en nieuwsgierige sfeer om zich heen hangen. Door de gedetailleerde omschrijvingen ontstaat het vermoeden dat Rasters zelf het nodige aan research heeft gedaan. Het komt allemaal in ieder geval overtuigend over. Ze heeft er ook voor gekozen om nét wat meer verdieping aan het verhaal te geven en in de psyche van de hoofdpersonages te duiken. Daar is de verhaallijn van Patrick voor. Dit komt goed uit vanwege de omslag in de sfeer die het verhaal ondergaat. Je voelt tijdens het lezen dat er namelijk verandering op til is maar waar je die precies moet verwachten is op dat moment nog niet duidelijk. Doordat Daan steeds verder gaat met haar onderzoek is daar het wachten op ‘iets meer’ maar ook bij Patrick zit daar ‘iets’. Je voelt intuïtief aan dat er wat staat te komen, dat kan niet anders. De sfeer wordt vervolgens ineens beklemmend, Rasters gooit de boel om. Er ontwikkelt zich een thrillerachtig verhaal dat ineens in een behoorlijk angstaanjagende scenario transformeert. Én er wordt duidelijk wat de twee verhaallijnen uiteindelijk met elkaar te maken hebben.

Toch zijn er een aantal kleine punten van kritiek, dingen die niet echt aannemelijk lijken of geloofwaardig zijn. Rasters weet ze goed te verbloemen maar onzichtbaar zijn ze daardoor niet. Er zijn wat toevalligheden en aannames nodig om het verhaal soms wat bij te sturen. Daarbij was de naïviteit van Daan niet altijd even geloofwaardig want die stond soms haaks op haar lef en acties. Dit alles wordt wel weer gecompenseerd door de vlotte schrijfstijl, de nu en dan aanwezige knipoog met perfecte zwartgallige humor en de diverse interessante ontwikkelingen. De manier waarop de personages het voor de kiezen krijgen is ook behoorlijk heftig. ‘Muurbloem’ is al bij al een verrassend geheel geworden met een plot die intens en heftig kan worden genoemd. Hoewel de titel in eerste instantie niet echt aanspreekt blijkt deze later wel treffend voor het verhaal.
‘Muurbloem’ kent vele disciplines zoals romantiek, vriendschap, vertrouwen, angst, obsessies en actuele maatschappelijke kwesties. Rasters heeft hier duidelijk goed over nagedacht en dat heeft goed uitgepakt.

Dit verhaal verdient het dan ook om vier sterren te krijgen, juist ook vanwege de onverwachte wending van roman naar een echt spannend verhaal. Heel verrassend en vooral origineel!