Ithana is een boek met een vlot tempo. De hoofdpersoon, Ithana, is jarenlang getraind in de vechtkunst en heeft een hard karakter. Ze leeft in een kamp, afgeschermd van de rest van de wereld en herinnert zich niet veel van haar verleden. Doordat ze haar meesters waarschuwing negeert, wordt ze gedwongen om op reis te gaan. EÃ©n van haar reisgenoten is Skay. Hij lijkt totaal niet op Ithana en probeert tot haar door te dringen, wat vaak tot grappige en confronterende conversaties leidt, want Ithana is daar niet van gediend. In het verhaal worden rust en spanning gebalanceerd afgewisseld, waardoor je steeds meer mee gaat leven met de karakters. Toch voert de missie en de jacht op het gezelschap de boventoon. Het einde van het verhaal is verrassend en zo ingestoken dat de lezer snakt naar meer.

De schrijver weet het opgejaagde gevoel dat Ithana heeft goed over te brengen. Ze heeft geen rust, de vijand achtervolgt haar en ze wordt geplaagd met beelden uit haar verleden. Door alle beproevingen heen zie je haar langzaam veranderen en steeds meer gaan geven om haar reisgenoten. Ook de andere karakters zijn goed ingevuld, vooral Skay en Chiku, een klein wezentje met een grote mond en een klein hartje.

Sondar, de wereld waarin Ithana zich afspeelt, is uniek vormgegeven. De wezens en rassen die op Sondar leven zijn goed doordacht, evenals de plekken waar het verhaal zich afspeelt. Met name de windvallei spreekt tot de verbeelding; een plek waar machines stampen, de wieken van grote windmolens krakend ronddraaien en cilindervormige treinen voorbij schieten.