Na de dood van Helen is Thomas Lynley volkomen van slag. Hij probeert eerst nog gewoon door te gaan met zijn werk en het werk dat een groot landgoed met zich meebrengt, maar het lukt niet. Dan pakt hij een rugzak in en gaat hij lopen. Lopen, alleen maar lopen, om zijn hoofd leeg te maken. Na ruim een maand komt hij echter op een ruige klif een lichaam tegen… En natuurlijk kan hij niet laten om dat te willen melden. De plaatselijke politie echter deelt hem een vreemde rol toe: van half-verdachte tot half-medewerker aan het moordonderzoek. Want dat het een moord betreft, is al snel duidelijk. Iemand die van een klif valt omdat zijn klimtuig gesaboteerd is, heeft blijkbaar een vijand. Of meerdere.

Daidre Trahair is als dierenarts werkzaam in de dierentuin maar heeft een tweede huisje in Polcare Cove. Polcare Cove is zo klein dat iedereen iedereen kent… en later in het verhaal zal blijken dat ook iedereen wel een geheim van iemand anders kent. Dairdre’s geheim is dan nog van het onschuldige soort, zoals Thomas later zal leren. Het is Dairdre’s huis waar hij inbreekt in zijn poging een telefoon te vinden om de dood van de jonge man te melden. Dairdre weet echter direct dat het om Santo Kerne gaat – al ‘vergeet’ ze dat in eerste instantie tegen de politie te vertellen.
Naarmate het verhaal vordert wordt Thomas toch meegetrokken in de levens van de dorpsbewoners. Omdat hij er met een frisse blik naar kijkt, ziet hij al snel – soms letterlijk – wat er onderhuids speelt. Dit brengt hem aldus op het spoor van de reden voor de dood van de jongeman. En dat niet alleen, want het verhaal is lang, met sporen in het verleden, en soms ook vrij ingewikkeld.
De lezer echter heeft geen last van die ingewikkeldheid want George zet het allemaal weer keurig neer. Niet door alles uitgebreid uit te leggen maar door de aanwijzingen zo neer te zetten dat je als lezer snel de verbanden kunt gaan leggen en aldus meeleven met het verhaal.
Even wennen was het gebruik van diverse zeer eigenaardige namen als ‘Santo’ en ‘Besenek’ en ‘Kerra’ maar wellicht zijn dat namen die voor dat deel van Engeland gebruikelijk zijn.
Thomas is níet over de dood van Helen heen aan het einde van dit boek. Daarvoor moet nog heel wat gebeuren. Zelfs het feit dat Barbara Havers uit Londen komt om hem te helpen is nog niet genoeg. Maar langzaam is hij wel aan de beterende hand dus als het meezit zal Elizabeth George ons binnenkort weer verrassen met een nieuw avontuur van onze adellijke speurneus. (Door: Jannelies Smit)