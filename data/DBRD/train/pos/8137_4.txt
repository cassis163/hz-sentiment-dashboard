Elena, een leven voor paarden is een nieuwe serie van schrijfster Nele Neuhaus. De thrillerschrijfster kennende, is dit eerste deel dan ook niet zomaar een paardenboekje. Nee, Tegen alle hindernissen is een spannend verhaal vol puberproblemen, familieruzies en goed bewaarde geheimen.  

Elena Weiland (hoe toepasselijk!) woont met haar ouders, grootouders en broer op manege ‘De Merelhof’. Elena’s vader is een beroemd springruiter. Ondanks vaders succes heeft de manege geldzorgen. Elena’s paard Fritzi is als veulen zwaargewond geraakt. Met veel liefde, zorg en aandacht heeft Elena het dier weer helemaal opgelapt.  Nu het veulen tot een prachtig paard is uitgegroeid is Elena bang dat haar vader het dier wil verkopen.  

Tijdens een wedstrijd maakt Elena kennis met Tim. Ondanks dat de families van Tim en Elena al jaren in onenigheid leven, raken de twee met elkaar bevriend. Tim en Elena leren Fritzi in het diepste geheim alle kneepjes van de springkunst en het paard blijkt grote aanleg te hebben. Nu Elena, letterlijk en figuurlijk, voor steeds grotere hindernissen komt te staan, verdiept ze zich in de problemen van haar familie. Waarom heeft de manege schulden? Waarom hebben haar ouders ruzie met de familie van Tim? Als niemand haar antwoord wil geven, waagt ze zelf de sprong en gaat ze op onderzoek uit.  

Hoewel het boek in de media aangeprezen wordt als Young Adult, is het verhaal ook prima te lezen door kinderen uit de hoogste klassen van de basisschool. Het boek is uit het Duits vertaald door Marieke Hoogland. Het is voor de wat jongere kinderen misschien niet zo duidelijk dat het boek zich in Duitsland afspeelt. Sommige namen van personen zijn Duits, terwijl andere weer oer-Hollands klinken. Het boek is niet specifiek voor paardenmeisjes. Omdat er zoveel andere onderwerpen aan bod komen, zal het verhaal ook gewaardeerd worden door kinderen die geen stap in een manege durven te zetten.  

De voorkant van het boek ziet er erg mooi uit. Het paard op de cover lijkt uit de nacht tevoorschijn te komen en kijkt je recht in de ogen. De titel van het boek is paars gedrukt, wat mooi tegen het zwart afsteekt. De eerste en de laatste drie bladzijden van het boek hebben overigens dezelfde paarse kleur als de titel, wat het boek een erg verzorgde uitstraling geeft. Het boek heeft geen illustraties, maar bevat wel wat kleine versieringen. Onder elk hoofdstuknummer staat een klein paardje afgebeeld en onder de paginanummers vind je een versiering die afkomstig lijkt uit het Hollandse boerenbontservies.  

Het spreekwoord ‘een ongeluk komt te paard en gaat te voet’ (een ongeluk is snel gebeurd, maar de gevolgen slepen lang na), omvat precies waar het in dit boek om draait. Er is in het verleden iets vreselijks gebeurd waar bij Elena en Tim thuis nooit over is gepraat. Twintig jaar later zijn er nog steeds mensen die hier onder gebukt gaan. Het is voor kinderen leerzaam om te lezen wat de gevolgen kunnen zijn als nare situaties nooit worden uitgepraat. Om te weten of het Elena en Tim lukt de families tot elkaar te brengen, zullen we helaas moeten wachten totdat het volgende deel in het Nederlands wordt vertaald.