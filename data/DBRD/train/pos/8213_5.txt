Alberdina neemt je mee naar eind 1800, begin 1900 en vertelt ons het verhaal van een vrouw wiens leven vele wendingen kent. Ze belandt in de meest gruwelijke omstandigheden en moet de meest verschrikkelijke zaken doorstaan. Toch blijft ze ondanks alles staande en bouwt ze steeds opnieuw een leven voor zichzelf op.

Alberdina is gebaseerd op de ware familiegeschiedenis van Alberdina de Waal, de grootmoeder van Lucas Albert Dekker. Het speelt zich voor een groot deel af in Noord-Holland in de 19e eeuw, tot in Duitsland ten tijde van de Tweede Wereldoorlog.

Lucas Albert Dekker is een erg veelzijdige en creatieve man. Na een tienjarige muzikale carrière, studeerde hij economie aan de universiteit van Amsterdam. Hierna heeft hij dertig jaar lesgegeven aan het middelbaar beroepsonderwijs. Tekenen en schilderen doet hij al sinds zijn jeugd, in 2018 exposeerde hij voor de vijftiende keer op de Kunst10daagse in Bergen. Alberdina is zijn literaire debuut.

Alberdina begint redelijk rustig en doet in eerste instantie denken aan een redelijk doorsnee roman. Maar niets is minder waar! Als je verder vordert in het verhaal, dan vliegen de - zeer onverwachte - plotwendingen je om de oren. Meer dan eens heb ik verbouwereerd naar mijn boek gestaard, omdat ik iets écht niet had zien aankomen. Steeds meer worden het ook werkelijk verschillende verhaallijnen, omdat karakters zich van elkaar hebben verwijderd, maar Lucas wel hun verhalen blijft vertellen.

De schrijfstijl is erg aangenaam. Alles wordt mooi en redelijk uitgebreid omschreven, maar het wordt nergens langdradig. Je krijgt hierdoor een prima beeld van mensen, plaatsen en omstandigheden, en je kan je moeiteloos inleven, al zou je dat misschien soms - vanwege de heftige zaken - liever niet doen.

De meeste van deze karakters maken een erg grote groei door in het boek, al doen ze dat niet allemaal op een even positieve manier. Het hoofdpersonage, Alberdina, krijgt echt ontzettend veel ter verduren. Hoewel ze iemand is die je vanaf het begin al mag - ze heeft een erg innemende persoonlijkheid - groeit je respect richting haar met elke bladzijde.

De kans dat je het niet droog houdt bij dit boek, is erg groot. Het is een meeslepend en met momenten erg droevig verhaal. Alberdina zal je wellicht nog een tijdje gezelschap houden, ook als het boek reeds uit is. Hoewel je in het begin iets anders zou vermoeden, is het namelijk alles behalve een vluchtig verhaal. Het is zonder meer een aanrader, als het niet allemaal licht en rooskleurig voor je moet zijn.