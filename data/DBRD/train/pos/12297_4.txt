Pure horror, een levenslange nachtmerrie, dat is wat het kleine jochie Stephen (6 jaar) in zijn ziel gekerfd krijgt, als hij getuige is van de wrede moord op zijn moeder en oma. Zijn smalle schoudertjes kunnen de zware last niet dragen en hij verdwijnt spoorloos. Op de plaats van de moord vindt hoofdpersoon, forensisch specialiste, Rhona Macleod een sinistere talisman: twee gekruiste botjes van een mensenhand met een lint aan elkaar geknoopt. Het is een Afrikaans onheilsteken waarbij de botjes het volgende slachtoffer aanwijzen. Rhona MacLeod en haar team moeten uitzoeken of de talisman iets te maken heeft met de moorden en de verdwijning van de kleine Stephen.
De Schotse schrijfster Lin Anderson (1952) heeft al drie thrillers plus een novelle geschreven, waarin forensisch onderzoekster Rhona Macleod als hoofdpersoon optreedt. Stuk voor stuk redelijk succesvol, maar met Zwarte vlucht is zij eindelijk wereldwijd doorgebroken. Reden voor de uitgever om met dit boek als eerste te publiceren. Een goede keus, want Zwarte vlucht is een enerverend boek.
Een belangrijke rol in het boek is weggelegd voor juju (voluit: juju tsafi fetisj) een soort voodoo waarin bovennatuurlijke krachten opgeroepen kunnen worden om afvalligen of veroordeelden kwaad te berokkenen of te doden. Lin Anderson heeft ruim vijf jaar in de ruige binnenlanden van Nigeria gewerkt en heeft de verwoestende en onheil brengende kracht van het bijgeloof van nabij meegemaakt. Veel van alle hysterie rond vervloekingen die (mede met behulp van mensenhanden) uitkomen, heeft zij daadwerkelijk gezien. Dat is te merken aan de sinistere sfeer, de alom voelbare dreiging, de extreme manier van moorden en verminkingen toebrengen (de schaamlippen bij de vrouwelijke slachtoffers worden weggesneden) die zij trefzeker weet te verwoorden.
Lin Anderson heeft geprobeerd een goede balans te vinden tussen de beschrijving van de privéomstandigheden van de hoofdrolspelers en de ijselijke gruwelen die ze beschrijft.
Ze is daar goed in geslaagd. Rhona MacLeod is een vrouw die worstelt met haar verleden: ze heeft toen ze jong was haar zoon Liam ter adoptie afgestaan. Verder heeft ze problemen met haar ex-vrijer en een nieuwe eventuele liefde. Het vormt een goed tegenwicht tegen de rituele moorden met satanische elementen waar Rhona mee geconfronteerd wordt. Aan de ene kant de psychische worstelingen en aan de andere kant de bloederige fysieke gewelddaden die haar eigen problemen wat relativeren.
Het verhaal speelt zich voor het grootste gedeelte in Glasgow af, volgens Lin Anderson de meest gewelddadige stad van Europa. Maar door de vondst van jongenslijkjes waarvan het hoofd, de ledematen en de genitaliën zijn afgehakt plus de aanwezigheid van de Afrikaanse talismannen, verplaatst de actie zich voor een deel naar Nigeria waar de lezer een bloedstollende ontknoping te wachten staat. Dicht bij huis zijn de consequenties merkbaar van ongrijpbare geloofsovertuigingen uit een andere cultuur. Het zorgt voor een gewelddadige botsing tussen extreem verschillende opvattingen en tradities.
Zwarte vlucht is een mengeling van een forensische thriller, een ouderwetse speurdersroman en een avonturenroman met occulte elementen. De spanning is om te snijden, geheimzinnige krachten waren al moordend rond en het bloed vloeit rijkelijk. Tussen neus en lippen door worden Afrikaanse culturele barbaarsheden als vrouwenbesnijdenis, het offeren van kinderen en de aidsproblematiek aan de kaak gesteld, maar de hoofdmoot is toch weggelegd voor de verhaallijn waarin naarstig wordt gezocht naar het verdwenen jongetje en naar de moordenaars van zijn moeder en oma. Zwarte vlucht is intrigerend en zenuwslopend.
Een boek waarin de lezer in vrije val, ogenschijnlijk zonder parachute, door het luchtruim suist, alle elementen trotserend. Een leeservaring die je met heel je lichaam voelt. Zwarte vlucht is niet gewoon spannend, Zwarte vlucht is spannend in de overtreffende trap. Super.