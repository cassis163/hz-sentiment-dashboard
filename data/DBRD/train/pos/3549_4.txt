De meest complete biografie die ik tot nu toe over de Brontë-familie heb gelezen. Het boek begint met een uitgebreide beschrijving van het leven van vader Patrick en gaat dan over op zijn huwelijk, de geboorte van zijn zes kinderen en ten slotte de dood van zijn vrouw en daarna een voor een zijn kinderen.

Wat het boek mooi maakt, is de prettige, natuurlijke verteltrant die je meeneemt in het vuistdikke boek zonder een ogenblik saai te worden. De belangrijkste briefcorrespondentie is overgenomen en ook mooie gedichten en fragmenten van de verhalen die de Brontës als kinderen schreven staan erin.

De reden dat het boek geen vijf sterren krijgt, is omdat niet alles geloofwaardig is. Zo vult de schrijfster af en toe in om de sfeer te beschrijven en neemt ze zaken over die nooit bewezen zijn (bijvoorbeeld dat Patrick elke dag een pistool leegschoot uit het raam). Dit stoorde mij erg, omdat andere zaken juist wel weer heel goed beargumenteerd waren.

Al met al toch een echte aanrader voor de Brontë-fan!