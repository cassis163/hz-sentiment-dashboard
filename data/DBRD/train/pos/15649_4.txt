Broken River vertelt het verhaal van een huis in het stadje Broken River. In het huis is jaren geleden een misdrijf gepleegd en inmiddels, na jaren leegstand, wordt het gekocht en opnieuw bewoond door een gezin.
Dit gezin kampt met verschillende relationele problemen en met name Nell (moeder) en Karl (vader) hopen hier aan hun relatie te kunnen werken. Ondertussen raakt hun 12-jarige dochter Irina geobsedeerd door het misdrijf dat in haar nieuwe huis is gepleegd.

Lennon heeft een bijzondere schrijfstijl. Het eerste hoofdstuk is geschreven vanuit het perspectief van The Observer. The Observer aanschouwt alles wat er gebeurt, zonder emotie. De hoofdstukken die vanuit dit perspectief geschreven zijn, bestaan uit mooie, filosofische zinnen.
Vervolgens volgen er verschillende hoofdstukken die geschreven zijn vanuit het perspectief van de hoofdpersonen in dit boek. Deze hoofdstukken zijn een stuk 'rauwer', menselijker. De lezer ontdekt wat er in elk van deze personages omgaat en hoe zij het leven ervaren.

Het boek is bijzonder vanwege zijn schrijfstijl. Het laat de lezer achter met vraagtekens terwijl het verhaal wel netjes wordt afgerond. Het is geen typische thriller want het boek is niet zo zeer spannend, maar nodigt wel uit om verder te lezen.
Lennon is een schrijver om in de gaten te houden voor diegenen die van 'anders' houden.