In naam van de vader draait om de familie Van Foreest.
Ernst is bijna 75 jaar en advocaat geweest. Hij had een prestigieus advocatenkantoor in Laren, dat hij een paar jaar eerder heeft overgedaan aan zijn zoon Francis en zijn vrouw Renée. Zijn andere kinderen zijn Julian (getrouwd met Sandra) die huisarts is, Matthijs (getrouwd met Kim) die aan de rand van Laren een seksclub exploiteerde (Club Giovanni, een exclusieve herenclub) en Helena (weduwe en hertrouwd met de acteur Tobias). Al deze mensen spelen een rol in het boek, al komen een aantal mensen meer aanbod en komen we enkelen van hen slechts sporadisch tegen.
Ties is de 18-jarige zoon van Francis en Renée en hij speelt een heel grote rol.
Een jaar geleden werd Ties door zijn vriend Paul Verduin naar huis gebracht toen ze zagen dat Francis en Julian achterin de tuin aan het graven waren. Francis leeft vanaf dat moment in angst voor ontdekking voor de fout die hij gemaakt heeft.
Maar meer leden van de familie Van Foreest hebben geheimen. Renée wordt verliefd op haar zwager en zet daarmee veel op het spel.
En Ties raakt door zijn vriend Paul Verduin betrokken bij een drugsdeal. Ties gaat regelmatig op bezoek bij zijn oom Matthijs. Hij voelt zich daar op zijn gemak, ook al mag hij alleen naar de meisjes kijken. Daar maakt hij kennis met Judith, die sinds kort in Giovanni werkt. Wat doet een knap en rijk meisje als Judith in een seksclub, is zij daar voor de hoge verdiensten of heeft zij een heel andere reden?
Ook al is Ernst uit het advocatenkantoor getreden, hij is en blijft de pater familias waar iedereen naar luistert. Binnenkort wordt hij 75 jaar en er wordt een groot feest georganiseerd, voornamelijk door Renée en Sandra. Om specifieke redenen, die later duidelijk worden, zijn Matthijs en Kim niet welkom.
Als Ties en Paul worden opgepakt bij een drugsdeal, niet wetende dat de politie de dealers in de gaten houdt, krijgt Francis een filmpje toegestuurd met beelden van de nacht dat hij aan het graven was in de tuin. Er wordt bij vermeld dat dit filmpje openbaar gemaakt zal worden als hij er niet voor zorgt dat Paul vrijkomt. Het is afkomstig van Marco Verduin, de vader van Paul, een crimineel die bevriend is met Ernst en jaren cliënt van hem geweest is.
Ties beseft dat hij erg dom bezig geweest is en wil de drugswereld de rug toekeren. Dat wordt hem niet gemakkelijk gemaakt als hij weer opgepakt wordt. Nu op verdenking van een veel ernstiger misdrijf.
Dan breekt de dag aan van het verjaardagsfeest van Ernst en wordt alles duidelijk.

Voor een boek zijn de openingszinnen heel belangrijk. In een boekhandel pak je een boek op en leest de eerste zinnen. Als die pakkend zijn en nieuwsgierig maken, is de kan groot dat je verder wil lezen. In naam van de vader begint met “Ze was dood. Dat besefte hij pas toen ze niet meer bewoog. Hij keek naar haar; naar haar rok, haar pumps, het shirtje dat haar net iets te klein was. God, dit was niet zijn bedoeling geweest. Of wel?” Als je dit leest, is je aandacht meteen gevangen. Een zeer geslaagd begin.
De karakters zijn goed uitgewerkt en herkenbaar en geloofwaardig neergezet.
De schrijfstijl is vrij eenvoudig en het boek leest mede daardoor heel vlot. De wisseling in perspectief tussen de verschillende hoofdpersonen in de (korte) hoofdstukken nodigt uit om verder te lezen. Spanning is weliswaar niet steeds aanwezig, maar wel op de juiste manier gedoseerd om nooit te vervelen en de spanningsboog is nooit te kort of te lang.
Langzaam maar zeker wordt naar de onverwachte plot toegewerkt.

Linda Jansma (19 oktober 1967, Amsterdam) is een Nederlandse Thrillerschrijfster. Op haar dertiende verhuisde zij naar Almere. In 2009 stuurde zij haar manuscripten naar diverse uitgeverijen en in 2010 kwam haar eerste thriller Caleidoscoop uit bij De Crime Compagnie. Met dit boek won zij de Schaduwprijs, de prijs voor het beste Nederlandstalige spannende debuut.
In naam van de vader is haar elfde thriller. Daarnaast heeft Linda Jansma een aantal andere publicatie. Zij is genomineerd voor verscheidene prijzen en won naast de Schaduwprijs voor Caleidoscoop met Schuilplaats Beste Vrouwenthriller 2013.