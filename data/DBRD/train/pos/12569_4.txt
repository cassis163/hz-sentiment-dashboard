Een geheime broederschap, ongebroken keten van kennis, één missie, tal van generaties, geheim doorgeven, dé waarheid, drie sénéchaux, één Grootmeester, de enige overblijvende schakel, belangrijke geheimen gaan verloren, moord  . Zo begint het spannendste boek dat ik ooit gelezen heb. Tal van raadsels en ontdekkingen in slechts één nacht, dan kan je al wel voorstellen hoe snel je de paginas wil omdraaien. Een echte pageturner dus zoals Henk Koetzier schrijft.
Dan Brown, de auteur van de thriller de Da Vinci Code, is een Amerikaanse schrijver van detectivethrillers. Hij staat bekend om het fact fiction genre dat een verzonnen verhaal combineert met herkenbare en realistische elementen. Brown heeft Engelse literatuur en kunstgeschiedenis gestudeerd waarna hij ook Engelse les gaf. In 1998 verscheen dan zijn eerste roman Digital Fortress, later in het Nederlands vertaald als Juvenalis Dilemma. Nadien schreef hij ook nog Het Bernini mysterie en Delta Deceptie. Met zijn vierde boek De Da Vinci Code breekt hij echter ook internationaal door. Het boek werd namelijk al in 44 talen vertaald en er zijn al meer dan 40 miljoen exemplaren verkocht. In 2005 won Dan Brown met The Da Vinci Code de prijs voor het Boek van het Jaar en werd toen ook genomineerd in de categorie Schrijver van het Jaar. Deze belangrijke prijs ging uiteindelijk naar schrijfster Sheila Hancock. In 2006 werd het boek verfilmd.
De Da Vinci Code is een thriller waarin de twee fictieve personages Robert Langdon en Sophie Neveu op zoek gaan naar de heilige graal. Deze zoektocht komt tot stand na de mysterieuze moord op de conservator in het Louvre. Robert Langdon, hoogleraar religieuze symboliek van Harvard University, wordt hierbij als hoofdverdachte aangesteld. Langdon had immers die avond een afspraak met de conservator van het Louvre. Ook liet de vermoorde Jacques Saunière raadselachtige en mysterieuze symbolen achter die bovendien enkel door een expert verklaard konden worden. Cryptologe Sophie Neveu wordt bij het onderzoek betrokken om de vreemde codes van Jacques Saunière te ontcijferen. Het was dan ook Saunières bedoeling zijn kleinkind bij het onderzoek te betrekken en haar in contact te brengen met Robert Langdon. Zonder zijn hulp zou ze het onwaarschijnlijk moeilijke raadsel nooit kunnen oplossen. Zo beginnen Langdon en Neveu aan een onvergetelijke, spannende zoektocht die hen naar een geheim genootschap leidt dat de waarheid over de graal moet beschermen. Op de hielen gezeten door politie en de moordenaar weten Langdon en Neveu het raadsel te ontcijferen. Alle verwijzingen, documenten, codes en voorwerpen leiden Sophie naar de allerbelangrijkste en ontroerendste ontdekking van de hele avond.
Uit enkele woorden die in de eerste delen een aantal keer terugkomen kan je al afleiden wie de moord heeft gepleegd. Enkel de motieven voor de moord en het verband tussen de twee verhaallijnen ontbreken op dat moment nog volkomen. Verschillende vragen spoken door je hoofd. Gedurende het hele verhaal komen daar vragen bij en worden enkele vragen opgelost. Tot uiteindelijk alles ontrafeld wordt en alles mooi als puzzelstukken in elkaar past. De spanning van het hele verhaal wordt op het einde omgetoverd tot een mooi, zeer ontroerende ontknoping. Dan Brown zegt zelf dat hij met het schrijven van deze populaire thriller de bedoeling had om mensen te laten inzien dat er gediscussieerd mag en kan worden over belangrijke onderwerpen als geloof, religie en geschiedenis. Brown wil met zijn boek dan ook meegeven dat kunst meer is dan alleen een schilderij dat je kan bekijken. Met behulp van Leonardos kunstwerken, die gefascineerd was door geheimen, toont Brown dat er vaak nog een onderliggende boodschap achter schuilt, die je meestal niet meteen opmerkt. Soms zie je die boodschap ook niet omdat je ze niet wil zien. Ik vind dat Dan Brown zeer goed in zijn opzet geslaagd is. Doorheen het hele verhaal wordt duidelijk gemaakt dat je elke code, elk schilderij en elk document aandachtig moet bestuderen en bekijken om uiteindelijk tot de werkelijke en juiste oplossing te komen. Ik heb geleerd dat je niet altijd alles gewoonweg mag aannemen wat anderen zeggen. Elk raadsel is immers vaak misleidend en leidt soms eerst tot een verkeerde conclusie.
Aanvankelijk had ik niet meteen de interesse om het boek van Dan Brown te lezen. Enerzijds omdat de paginas toch al kunnen tellen, maar anderzijds ook omdat het niet echt mijn favoriete genre is. Toch werd ik aangetrokken door de vele goede reacties van mensen die het boek hadden gelezen. Uiteindelijk ben ik er dan toch aan begonnen en ik heb er geen enkel moment spijt van gehad. Al vanaf de eerste paginas was er spanning aanwezig en was ik nieuwsgierig naar wat ik op de volgende pagina zou lezen. Als ik begon te lezen was ik niet meer te stoppen. Na de eerste gebeurtenissen kwam ook de ene ontdekking na de andere en dit maakte het hele verhaal interessant. Bij elke ontdekking en elk document kreeg ik voldoende uitleg en verduidelijking om het geheel te begrijpen. Ondanks veel van deze informatie noodzakelijk was om het verhaal te kunnen volgen, vond ik dat het ook met minder kon. Af en toe stoorde ik me aan de grote hoeveelheid verklaringen en de paginas extra informatie bij bijvoorbeeld de heilige graal. Hiermee wil ik zeker niet zeggen dat ik het niet interessant vond meer te weten te komen over verschillende voorwerpen en genootschappen en hierover ook een andere kant te ontdekken.
Dit houdt het spannendste boek dat ik ooit gelezen heb dus in. De meest populaire thriller geschreven door Dan Brown is een verbluffende pageturner die je echt gelezen moet hebben. De cliffhangers zorgen ervoor dat de spanning voor geen seconde wegebt. De zeer leerrijke en boeiende thriller beschrijft in details de spannende en spectaculaire zoektocht naar de heilige graal. Door middel van een gezonde portie interessante informatie komen we meer te weten over Leonardo Da Vinci, zijn schilderijen, de rituelen van een geheime genootschap en de heilige graal. Het boek heeft me echt geboeid en is meer dan de moeite waard om te lezen! Lezen dus!