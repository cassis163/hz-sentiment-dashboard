Kate Mosse debuteerde in 1996 met haar roman De eskimokus. In 1998 verscheen de thriller Crucifix Lane van haar hand en daarna schreef ze nog vele kortverhalen. Ze werd echter pas in 2005 bekend met het eerste boek uit haar Languedoc trilogie Het verloren labyrint. Respectievelijk in 2007 en 2012 verschenen deel 2 en 3.
De schrijfster doet heel wat onderzoek voor ze een boek schrijft, redelijk cruciaal aangezien ze voornamelijk historische boeken schrijft. Ditmaal situeert het verhaal zich in Engeland, Fishbourne in West Sussex, waarvan ze afkomstig is. Het boek ademt ook helemaal de sfeer uit van het begin van de twintigste eeuw, knap.
De nacht van de vogels is een roman maar evengoed een thriller. Het boek wordt gecategoriseerd onder de noemer gothic novel, een genre dat mysterie, romantiek en horror vermengt volgens wikipedia. Dat horror gedeelte valt nogal mee, de andere twee eigenlijk ook. Het boek begint met een scène waarmee dadelijk de toon wordt gezet. Connie ziet dat enkele mannen samen komen aan de kerk en ze spot daar ook een vrouw die zich verstopt. Wat ze niet ziet is dat ze vermoord wordt. Et voilà. Alle ingrediënten, of toch bijna, zijn gepresenteerd.
Langzaam maar zeker duiken herinneringen op bij Connie. De vermoorde vrouw wordt bijna een week later pas gevonden. Mannen verdwijnen. Er gebeurt een en ander en er moet onderzoek verricht worden. De plaatselijke politie houdt zich bezig met de mannen vooral, maar het zijn Connie en Harry, de zoon van één van de verdwenen mannen die de moord onderzoeken.
Het is geen rasechte thriller en toch komt de thriller liefhebber aan zijn trekken. De manier waarop Connie en Harry vorderen in hun onderzoek is mooi beschreven. En dit tegen de dreigende achtergrond van wat de grootste overstroming van de streek ooit zal worden. De lezer wordt waarlijk meegesleurd in dit verhaal om te eindigen bij een knallende finale. Heel erg knap gedaan van Kate Mosse. De hoofdstukken wisselen ook regelmatig van perspectief. Veel afwisseling dus.
Het boek leest heel erg vlot, heeft een goede plot en is zelfs spannend. Mooie personages ook. En daarbovenop heeft ze de juiste sfeer weten te treffen. De nacht van de vogels is een overtuigend boek en absoluut een aanrader.