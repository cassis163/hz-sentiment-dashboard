Als Anne met Marco wil trouwen staan haar ouders niet te springen. Ze zijn er erg vermogend en dat is Marco helaas niet. Hij komt uit een ander milieu. Toch staan ze achter haar dochter, ze trouwen en krijgen een dochter Cora.

Ze hebben leuk contact met de buren en worden uitgenodigd op een feestje. Helaas zonder baby. Als de oppas op het laatste afbelt durft Anne het eigenlijk niet aan om de baby thuis te laten. Maar dat gebeurt toch. De babyfoon blijft aan en ze komen regelmatig even kijken. Marco vindt het geen probleem.

Maar het wordt wel een probleem als ze de baby om middernacht niet in haar bedje aantreffen. De schrik zit er flink in. Waar is ze gebleven? Wist er iemand van de rijke ouders van Anne misschien. En waarom deed buurvrouw Cynthia toch zo aardig tegen Marco? Wat wil ze toch van hem? De politie gaat het direct uitzoeken. Terwijl het onderzoek in volle gang is, geven Anne en Marco elkaar de schuld en de relatie wordt er niet gezelliger op. De angst stijgt dat de baby iets overkomen is. De sfeer is om te snijden.

Wat zo leuk begon, een feestje bij de buren, loopt zo vreselijk af. Wat gebeurde er met baby Cora? Je leest het in “Dat stel van hiernaast”.

De elementen:

Niet zozeer de snelle actie, maar nu de drukkende spanning en psychologische spelletjes zijn belangrijke elementen uit het boek. Bij het zien van de cover en titel verwachtte ik een heel ander verloop van het verhaal. De cover ziet er bijzonder uit, met een soort raam en een stuk waar je doorheen kan kijken. Heldere blauw en groene tinten sieren het kaft. Het vertelperspectief is 3e persoon, de zinnen lezen goed weg, de spanning die gelijk aanwezig is dwingt je om verder te lezen. Het is bijna onmogelijk om het boek naast je neer te leggen. Het is beklemmend en mooi tegelijk.

Mijn mening over het boek:

Het boek heeft mij zeer positief verrast. Het gaf mij meer spanning en intriges dan ik voor mogelijk had kunnen houden. Het heeft mijn verwachting dus erg overtroffen en dat vind ik erg knap als een debuutboek dat kan bewerkstelligen.
Je voelt als lezer de angst en het verdriet, die door de aderen van Anne moet gaan, als ze ontdekt dat de baby er niet meer is. Daarna ontdekt ze nog veel meer, wat het daglicht niet kan verdragen. De vraag is dan nog: wie kan ze nog vertrouwen? De emotie is voelbaar, als lezer krijg je bijna kippenvel als je verder leest. Halverwege lijkt het alsof de plot/clou wordt onthuld, maar niets is minder waar. Het muisje krijgt nog een heel lang staartje. En het verhaal een reuze plottwist.

Het is een meeslepend en spannend relaas over een verdwenen baby. Een speurtocht naar wat er is gebeurd. Waarbij niets is wat het lijkt.

Auteur Shari Lapena heeft hiermee een prachtig mooi debuut geschreven. Vol angst en verdriet, geheimen en verraad.

Waardering: 5 sterren.