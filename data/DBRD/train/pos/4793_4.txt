De jongen uit het woud vertelt een magisch liefdesverhaal. Julia is al heel lang verliefd op Michael, ook al ziet hij haar niet staan. Als hij op het eindejaarbal toch interesse in haar toont, kan haar geluk niet op. Maar, al na een paar dates, maakt hij het op een gemene manier uit. Julia ’s zomervakantie begint dus niet goed. Als Michael een paar dagen later een motorongeval heeft, lijkt hij niet meer dezelfde te zijn. Hij wil Julia terug en gedraagt zich anders. Wat is er aan de hand?  

Jen Minkman is geboren in Nederland, maar heeft in Salzburg, Brussel en Cambridge gewoond. Ondertussen leeft ze in Den Haag en is ze lerares Engels op een middelbare school. De jongen uit het woud is Jens derde boek. Haar andere boeken Back to School en Schaduw van de tijd zijn een succes en zijn al in verschillende talen verschenen. Naast schrijven, leest Jen heel graag en speelt ze muziek.  

De jongen uit het woud speelt zich af in Oostenrijk, Salzburg. Het is duidelijk dat de schrijfster daar ook gewoond heeft, want de beschrijvingen van de stad en de omgeving zijn heel gedetailleerd. Het boek wordt verteld door de ogen van het hoofdpersonage, Julia. Je ziet de wereld en het gebeuren door haar ogen. Zij is dan ook het personage dat het meeste uitgediept is. De andere personages worden oppervlakkiger belicht, je leert hen kennen door hun band met Julia.  

De jongen uit het woud is een verhaal waarin elke student zich kan herkennen. Verliefd zijn, de zomervakantie, vrienden, vakantiejob, etc. Dat maakt het fijn om te lezen. Eenmaal het boek uit is, mis je Julia en haar vrienden. Het is zo’n leuke bende. Maar, naast het verhaal van een gewone tiener, gebeurt er van alles in het boek. Dat is wat De jongen uit het woud zo goed maakt. Er zijn verschillende spannende verhaallijnen in het boek. Wat doet Julia ’s zusje altijd stiekem in het woud? Waarom is Michael zo anders? Die spanningsbogen zorgen ervoor dat je het boek wil blijven lezen. Je wilt weten wat er aan de hand is en hoe alles zal aflopen.  

Het boek komt een beetje traag op gang, maar plots gebeurt er zoveel dat je niet wilt stoppen met lezen. Hoe verder je komt, hoe meer het mysterie zich ontrafelt. Het verhaal blijft je verbazen. Jen Minkman schrijft ook heel vlot. De zinnen zijn niet te lang en ze zijn mooi en poëtisch. Er zijn veel dialogen in de tekst, wat het boek sneller doet lezen. Wat niet leuk is aan De jongen uit het woud zijn de Duitse tekstjes waar geen vertaling bij staat. Als je geen Duits kan, kan je nog steeds goed mee met het verhaal, maar je wilt toch alles kunnen begrijpen. Maar maak je geen zorgen, het blijft een Nederlands boek.  

De jongen uit het woud is een heerlijk boek om bij weg te dromen. Het prachtige liefdesverhaal tussen Michael en Julia, het mysterie met Julia’s zusje, de leuke momenten met de vriendengroep… Het boek is een aanrader en perfect om lezen als goede ontspanning.  

PS: zorg dat je een zakdoek bij de hand hebt.  

Als je meer wil weten over Jen, kan je altijd naar haar blog.