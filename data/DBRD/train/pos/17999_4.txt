Op twaalfjarige leeftijd werd Regina Victoria LeClaire door een sadistische pedofiel ontvoerd en vier jaar lang onder de meest gruwelijke en onvoorstelbare omstandigheden in een kelder gemarteld en misbruikt. Als door een wonder kwam ze vrij. Haar ontvoerder Daryl Wayne Flint werd veroordeeld tot levenslange opsluiting in een gesloten afdeling van een psychiatrisch ziekenhuis.

Zeven jaar later. Reeve, zoals Regina nu door het leven gaat, is verhuisd naar San Francisco en studeert aan de universiteit van Berkeley. Ze heeft na alle traumatische ervaringen haar leven weer redelijk op de rit. Flint zit veilig opgeborgen en gedraagt zich ondanks het postcommotioneel syndroom dat ten grondslag ligt aan zijn sadisme als een modelpatiënt. Maar het is schijn. Hij weet te ontsnappen en laat een bloedig spoor achter. Voor Reeve begint de nachtmerrie opnieuw, vooral als zij zich realiseert dat zij de sleutel in handen heeft om aan het sadisme en de moordzucht van Flint een einde te maken. Zal het haar lukken hem te stoppen?

Carla Norton is een Amerikaanse schrijfster die bekend werd door het boek Perfect Victim, een waargebeurd verhaal over een vrouw die zeven jaar als seksslaaf gevangen werd gehouden. Dit gedegen en goed gedocumenteerde boek staat op de boekenlijst van bepaalde FBI-opleidingen. Het diende ook als basis voor de hooggewaardeerde thriller The edge of normal (Langs de afgrond). Het recht van de sterkste is deel twee met Reeve LeClaire als protagoniste.

Carla Norton heeft een heldere en vloeiende schrijfstijl. Ze vertelt het verhaal in korte hoofdstukken waarbij ze een overdaad aan woorden mijdt. De stijl van het boek kenmerkt zich door snelheid en steeds aanwezige spanning. Wat dat betreft is Het recht van de sterkste een echte pagetuner die je maar moeilijk opzij kunt leggen. Deze beknoptheid heeft echter ook een nadeel. Met haar expertise had Carla Norton de problematiek van eenzame opsluiting breder kunnen uitwerken zoals ze dat in Langs de afgrond heeft gedaan. Dan had het boek aan kracht en kwaliteit gewonnen en zou het completer zijn geweest.

De personages zijn goed uitgewerkt. Reeve is een sympathieke, geschonden en sterke vrouw die ontroert. Een vrouw die er ondanks de verschrikkingen uit haar verleden niet voor terugdeinst jacht te maken op de sadistische pedofiel Flint, een personage dat heel goed getypeerd wordt; compleet gestoord, eng, geobsedeerd door het getal drie en zonder enige empathie. De derde hoofdrolspeler is Milo Bender, een gepensioneerde rechercheur die jaren geleden het onderzoek naar Reeve’s verdwijning leidde en er nog steeds door is gefascineerd.

Het recht van de sterkste is een thriller die goed in elkaar zit en veel interessante en onverwachte wendingen kent. Heel kundig bouwt Carla Norton de spanning op die zich uiteindelijk ontlaadt in een zinderende finale. Er is geen voorspelbaarheid. Carla Norton speelt echter wel met de grenzen van geloofwaardigheid. Er is aan het einde een onafgewerkt draadje waar je makkelijk overheen leest maar dat een aanknopingspunt biedt voor een vervolg.

Het recht van de sterkste is een overtuigende, spannende thriller die niet helemaal het niveau van Langs de afgrond haalt maar de moeite van het lezen beslist waard is.