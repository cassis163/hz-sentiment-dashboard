Mooi boek gelezen: Ik zal je vinden

Wat een indrukwekkend, emotioneel, prachtig, interessant boek.
Er zijn al zoveel boeken geschreven over de Tweede Wereldoorlog, maar deze kan zich zo aansluiten bij de toppers. Realistisch, pakkend, intrigerend. Het verhaal trekt je mee. En eigenlijk zeg ik dat verkeerd, want het is niet een enkel verhaal; het is een verzameling van verhalen over mensen die dag in dag uit hun leven wagen op uiteenlopende manieren, met even zo uiteenlopende redenen. Verhalen van mensen die leven in een onvoorstelbaar moeilijke tijd, wiens paden elkaar onverwachts kruisen, waardoor vele levens veranderen.
Maar het is niet alleen een oorlogsroman. Het is tevens een soort detective verhaal en dat maakt dit boek extra bijzonder.
Daarnaast kan de schrijfster de lezer in slechts enkele woorden feilloos laten voelen wat een personage voelt. Gedachten worden in een paar zinnen zeer realistisch en pakkend weergegeven. Plotseling sta je als lezer met beide benen midden in de oorlog. Je voelt de emoties, de angst en de twijfels. Maar tegelijkertijd ben je nieuwsgierig. Nieuwsgierig naar het raadsel dat hoofdpersoon Hanneke moet oplossen, terwijl ze steeds dieper verzeild raakt in gevaarlijk situaties die meerdere mensen het leven kunnen kosten. Je verveelt je geen moment met dit boek en je wordt niet alleen geraakt, maar ook verrast.

Een erg sterk boek. Ik hoop dat deze schrijfster er meer gaat schrijven. Veel dank aan Karakter Uitgevers voor het leesexemplaar.