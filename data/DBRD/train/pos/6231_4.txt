Op jonge leeftijd ontvlucht Anna, puur uit zelfbescherming, haar welgestelde familie. Wanneer zij terugkeert, lijken de verhoudingen enigszins te zijn verbeterd. Was het voorheen zo dat haar vader Manfred het immer te druk had met zijn eigen leven, haar stiefbroer Leonard zijn frustraties afreageerde op haar en haar jongste broer Jean altijd de kant van zijn oudere broer koos, probeert Manfred oprecht de familieband te herstellen. De relatie tussen Anna en haar jongere broer Jean lijkt ook beter en Anna past met regelmaat op haar nichtjes; de dochters van Jean.

Dan wordt Leonard neergeschoten voor zijn huis. Het lijkt het werk van een huurmoordenaar, maar niets wijst erop dat Leonard criminele banden had. Politie-inspecteur Nina Hansen leidt het onderzoek en ontdekt dat elk familielid zijn eigen geheimen heeft.

“Dat het dreigingsniveau hoog was, had ze hun ook wel kunnen vertellen. Dat droop letterlijk en figuurlijk van het gruwelijke pakket af. Het dreigement aan haar adres, dat nooit voor haar ogen was bedoeld, had tot een knallende ruzie tussen haar en Karel geleid.”

‘Voor de meisjes’ gaat van start met een flink aantal korte hoofdstukken, waarin telkens een nieuw (vrouwelijk) personage het toneel betreed. Zo is daar Kim van Rijn wiens grote liefde Karel van der Zee banden blijkt te hebben met de Amsterdamse onderwereld en Joyce Vermeer, getrouwd met de succesvolle advocaat Leonard Vermeer die haar zwangerschap verwerpt en van haar eist dat ze abortus laat plegen. Pas later zal stukje bij beetje duidelijk worden wat deze vrouwen met elkaar te maken hebben.

“Ze had praktisch de hele nacht liggen piekeren en draaien, ze had het nog vier uur zien worden op de wekker. Dezelfde wekker die haar ruw uit haar eindelijk ingetreden slaap had gerukt.”

Van der Kemp brengt op kunstige wijze haar personages stuk voor stuk met elkaar in contact en langzaam vallen de verbanden op hun plaats. Knap gedaan, het vergt echter wel van de lezer dat hij gefocust blijft. De personages zijn echter dusdanig boeiend dat dat geen enkel probleem is. Het probleem zal eerder zijn dat je als lezer zó benieuwd bent waar deze verhaallijn nu weer toe leidt, dat je geneigd bent verder te lezen.

De spanningsopbouw gaat gelijk op met het leggen van de diverse verbanden en is wisselend van aard. De dialogen zijn goed en geloofwaardig. Dat Van der Kemp kan schrijven behoeft geen betoog. Dat heeft zij met haar eerdere boeken reeds bewezen.

Kortom, ‘Voor de meisjes’ is een fijne, ingenieus opgebouwde thriller die menig liefhebber diverse uren in zijn greep zal houden.

Over de auteur
Heleen van der Kemp (1974) is communicatieadviseur en schreef eerder de thrillers ‘Blond 15’, ‘Afrekening’ en ‘Onschendbaar’. Haar thrillers werden genomineerd voor de Crimezone Thriller awards.

Uitvoering
Uitgever Cargo
ISBN: 9789403133409
Paperback, 304 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/