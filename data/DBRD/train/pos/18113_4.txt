De tiende thriller van deze schijfster en wat voor een! Vooral de setting is erg mooi, Benoordenhout, een chique buurt in Den Haag waar in een straat de buren elkaar eigenlijk niet kennen maar toch vreemde dingen gebeuren. En in september nog een hittegolf waardoor iedereen net iets vermoeiender en minder alert is. De extra zin "Soms kun je maar beter niet weten wat je buren doen" is erg herkenbaar.

Je vliegt door het boek heen, de personages van waaruit je het verhaal volgt, wisselen elkaar erg snel af en dat leest heel lekker weg.

Het boek begint op dinsdag 13 september 2016 met een krantenbericht dat er in de Schilderswijk een vrouw is vermoord en haar handen ontbreken. Is zij het zoveelste slachtoffer van de Duinmoorden?

Daarna volg je het leven van de buurtbewoners uit de straat in Benoordenhout, 3 dagen voor 13 september. Je maakt kennis met Agnes en Harry, een stel dat door het winnen van 2 miljoen een huis in deze chique buurt kunnnen veroorloven. Zij is schoonheidsspecialiste en hij werkt bij een uitvaart ondernemer.

Iets verderop wonen Bo en Guusje. Guusje heeft net het huis uit de erfenis van haar oma gekregen en is nog niet helemaal zeker of ze daar echt met Bo, met zijn losbandige leven, wil gaan samenwonen.

En Wouter van Reijnsbroek, een knappe en snelle zakenman met een chauffeur en secretaresse en eigenaar van een hippe strandtent.

De Duinmoorden worden onderzocht door rechercheur Anja Bolt en een van haar beste vriendin, Britt van Dijk, die net is verhuisd naar Den Haag.

Vooral het gebrek aan communicatie tussen de hoofdpersonen, de hitte, de gedachten van de dader en de diverse verdenkingen maken dit een mooie en spannende thriller!