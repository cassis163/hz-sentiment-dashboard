De Echomoorden van C.J. Daughtery is een spannend boek met een verrassend einde.

Het verhaal begint midden in het leven van de hoofdpersoon, Harper McClain. Harper heeft een baan als vooraanstaand misdaadjournaliste, wat ze mede te danken heeft aan haar goede banden bij de politie van Savannah. Wanneer ze voor haar werk aanwezig is op de plaats delict van een vermoorde vrouw doet dit haar herinneren aan de moord op haar moeder, 15 jaar geleden, en gaat ze op onderzoek uit. Ondanks herhaalde waarschuwingen lijkt de zaak haar niet los te laten en zet ze zowel zakelijk als privé veel op het spel om de moordenaar te vinden.

Doordat je midden in het leven van Haper begint, word je snel meenomen in het verhaal. De gemakkelijke en prettige schrijfstijl van C.J. Daughtery helpt hier ook aan zeker mee. Het verhaal begint direct heel vlot en er vinden al snel spannende gebeurtenissen plaats, waarbij zowel Harper als de overige personages op een duidelijke manier worden geïntroduceerd.
Waar het eerste deel van het boek heel vlot is, zakt het verhaal in het midden van het boek een beetje in doordat er weinig spannends of verrassends gebeurt. Gelukkig wordt dit ruimschoots goed gemaakt door de plottwist aan het einde, waarvoor je zeker even de tijd vrij wil maken om het in één keer uit te lezen. Wees wel voorbereid: het verhaal is nog niet volledig afgerond. Enerzijds geeft dit het gevoel dat het boek nog een hoofdstuk mist, anderzijds word je wel getriggerd om het tweede boek te gaan lezen. Er is in het verhaal een goede combinatie gemaakt tussen zakelijk en privé, waarbij spanning en romantiek elkaar afwisselen en het verhaal versterken.

Het verhaal is niet erg origineel ten opzichte van andere boeken in dit genre, maar desondanks wel een echte aanrader.