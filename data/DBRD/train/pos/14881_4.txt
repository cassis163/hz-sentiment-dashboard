De jonge freelance journaliste en schrijfster Milou van der Will (1985) debuteerde in oktober 2010 met haar boek Rood licht. Het idee voor dit boek is ontstaan toen zij voor de krant, waar zij voor werkte, vele slachtoffers, hulpverleners en politiemensen over de werkwijze van loverboys interviewde. Milou vond echter dat er meer in zat dan alleen maar een aantal artikelen en besloot een boek te schrijven. Een goede beslissing want Rood licht werd lovend ontvangen.

Als de zeventienjarige Evie in de val loopt van een bende loverboys en als prostituee achter de ramen belandt, proberen haar gescheiden ouders Roos en Boris haar met alle macht terug te krijgen. Door hun goedbedoelde maar wanhopige pogingen hun dochter te redden werken ze de politie en elkaar alleen maar tegen. Als hun jongste dochter Tessa zich ook op glad ijs begeeft en bij de situatie betrokken raakt zijn ze genoodzaakt er alles aan te doen om hun gezin te redden. Evie probeert zich ondertussen staande te houden in leven vol geweld, misbruik en moord maar is de wanhoop nabij.

Een heel pittig en vlot geschreven debuut, waarbij de rillingen over je rug lopen als je eraan denkt dat dit jou zou kunnen overkomen. Zoiets verschrikkelijks wens je je ergste vijand nog niet toe. Er is duidelijk te merken dat Milou heel veel research heeft gedaan voordat ze dit boek schreef. Het komt keihard maar zeer geloofwaardig over en het boezemt angst in.
De goed uitgewerkte personages die je aangrijpen en steeds dieper meesleuren in het verhaal laten je niet meer los, zelfs niet als je de laatste bladzijde allang voorbij bent. Een debuut om van begin tot het eind heel erg trots op te zijn.