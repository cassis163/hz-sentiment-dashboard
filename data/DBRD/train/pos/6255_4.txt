Erlendur is met vakantie en daarom is Elinborg belast met het onderzoek naar de moord op een jongeman, die in een grote plas bloed en met een t-shirt van een vrouw aan gevonden wordt in een apartement. Er zijn geen sporen van inbraak en Elinborg vindt in het apartement een paarse sjaal met de geur van tandoori kruiden en een verdovend middel Rohypnol dat vaak wordt gebruikt bij verkrachtingen.

Het onderzoek voert Elinborg naar een dorpje waarvan de bewoners erg gesloten zijn en nauwelijks willen meewerken aan de oplossing van de moord.

Arnaldur Indriðason is een rasverteller en ook met Onderstroom slaagt hij er weer uitstekend in een sfeer te scheppen die aangenaam en beeldend is en vooral heel erg plezierig leest. Het verhaal is niet echt spannend maar heeft voldoende inhoud om te boeien. Belangrijk zijn de beschrijvingen van de personages. Nu Erlendur met vakantie is wordt Elinborg uitgebreid ten tonele gevoerd en de lezer krijgt een goed beeld van wie zij eiegnlijk is. Het lijkt wel als of de oplossing van de moord naar het tweede plan is geschoven. Maar zelfs dan nog is het een goed geconstrueerd verhaal waarbij de lezer steeds weer op het verkeerde been wordt gezet.

Het kan zijn dat Indriðason met het naar voren schuiven van Elinborg nieuwe wegen inslaat. Dat zal moeten blijken bij het volgende boek. Ik kijk er naar uit.