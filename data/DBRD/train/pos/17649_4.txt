ASS.
Asperger.
Wat weten we er weinig over, ... Vaak is het moeilijk vast te stellen, ... En dan zijn er nog de verschillende gradaties, ...
Daarom is het goed dat er boeken verschijnen zoals ‘ Zondagskind ‘ van Judith Visser.
Tekst en uitleg uit de eerste linie, ... want de auteur is ervaringsspecialiste. Als lezer zit je dus op de eerste rij, ....

Jasmijn Vink/Judith Visser heeft ASS. Voor haar telt maar één ding: vrij zijn. Haar vrijheid zoekt ze ‘ in het alleen zijn ‘, in haar contacten met haar hond Senta en in de muziek van Elvis Presley. De belangrijkste contactpersoon echter is ‘ De Normale Jasmijn ‘.
Jasmijn heeft een hekel aan alles wat haar opgelegd wordt: school, stage, feestjes, .... Alles uit haar omgeving, elke prikkel op haar netvlies zorgt er voor dat het in haar hoofd een onoverzichtelijke chaos wordt, kettingbotsingen tegen de binnenkant van haar schedel, ... zulke aanvallen zorgen er telkens voor dat zijn dagenlang niet meer kan functioneren.
Meestal stuit zij op onbegrip, maar langzamerhand bouwt zij toch, zij het vaak broze, vriendschappen op. Vriendschappen die haar stilaan uit een isolement halen. Vriendschappen waarin zij zich ook vrij kan voelen. Vriendschappen die haar niet opgedrongen worden, maar die groeien vanuit haar eigen persoonlijkheid, naar het voorbeeld van ‘ De Normale Jasmijn ‘, zij het vaak in light-versie.

Judith Visser zet hier een sterk, ‘ bijna ‘ autobiografisch boek neer. Op een onvoorwaardelijke manier geeft zij zich ‘ bloot ‘ aan de lezer. Een verhaal dat al snel een page-turner kan worden: de vlotte en ongedwongen schrijfstijl, korte hoofdstukken en opeenvolging van diverse gebeurtenissen zorgen voor een ononderbroken nieuwsgierigheid naar de volgende bladzijde. Doorheen het ‘ ervaringsverhaal ‘ weeft de auteur op een sublieme manier een humoristisch, vaak naar het sarcasme neigend, draadje. Ondanks het feit dat er zich vaak meelijwekkende situaties voordoen kan je de auteur er niet op betrappen dat zij medelijden afdwingt: integendeel. Ze is eerder kwaad op zichzelf omdat zij haar leven niet kan leiden zoals ‘ De Normale Jasmijn ‘ dat zou doen,

Het is een boek, geschreven vanuit het hart, no-nonsens: een aanrader voor iedereen. Geen wetenschappelijke of medische literatuur, maar een verhaal uit het leven gegrepen, recht toe, recht aan.