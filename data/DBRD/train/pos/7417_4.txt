Een boek met een mooie witte kaft, met de titel geschreven in zuurstokroze letters. Een schattig vogelkooitje en vogeltje erbij en je hebt een boek wat op het eerste gezicht prima voor een doodgewone chicklit door kan gaan. Maar dat gaat niet op voor 'In mijn bloed' van Milou van der Will. Deze is te vinden op de thrillerafdeling. Dat wekte mijn nieuwsgierigheid. Wat doet zo'n lief uitziend boek tussen de thriller boeken? Dat antwoord kreeg ik al snel tijdens het lezen.

Het boek gaat over journaliste Benthe Berg. Ze werkt als misdaadjournalist voor een tijdschrift. Ze krijgt de opdracht om een verhaal te schrijven over een pedo die in haar dorp blijkt te wonen. In eerste instantie neemt ze deze klus graag aan. Maar dan blijkt dat haar eigen dochtertje ook slachtoffer is van deze Rick V. Er zijn foto's gevonden van haar op de laptop van Rick. Benthe's wereld stort in. Omdat ze nu te persoonlijk betrokken is, wordt ze ook van de zaak afgehaald.

Maar Benthe laat dat niet op zich zitten. Ze grijpt zich kostte wat het kost vast in het onderzoeken van de zaak. Rick wordt veroordeeld, maar krijgt volgens Benthe een veel te lage straf. De dorpsbewoners geloven tot grote frustratie van Benthe ook nog in de onschuld van Rick. Benthe neemt een resoluut besluit. Ze bereid een aanslag voor om Rick de straf te geven die hij verdiend.

Ik heb die boek van voor tot achter in één adem uitgelezen. Het is een superspannend boek met een heftig onderwerp. Het is zo'n boek wat jezelf ook dwingt tot nadenken. Wat zou je zelf doen? Speel je net zoals Benthe voor eigen rechter met alle gevolgen van dien of steek je net als de dorpsbewoners je kop in het zand? Beide uitgangspunten worden heel goed uitgewerkt in het boek. Je voelt de frustratie van Benthe als blijkt dat het dorp liever heeft dat ze zich met haar eigen zaken bemoeid. Van de andere kant snap je ook het dorp. De dorpsbewoners willen het graag onderling oplossen. Daar hoeft een journaliste geen boekje over open te doen.

Alhoewel beide kanten wel heel erg extreem naar voren komen. Ik heb me meerdere malen geërgerd aan de personages. Zowel aan het lakse gedrag van het dorp als aan het geobsedeerde gedrag van Benthe. Benthe zet er zelfs haar huwelijk voor op het spel. Maar dat is alleen maar een goed teken, want anders was het boek lang niet zo spannend geweest. Het boek verveelt nergens en er zitten genoeg onverwachte wendingen in om het spannend te houden. En net als je denkt te weten hoe het precies zit, komt er aan het einde een wending die je dus echt niet hebt zien aan komen.

Dit was mijn eerste boek wat ik las van Milou van der Will, maar als alle boeken van haar zo spannend zijn, was dit zeker niet de laatste!