maar dan anders,Martin Langfield is verplichte literatuur voor iedereen die een voorliefde heeft voor boeken van bijvoorbeeld Christopher Fowler, Steve Berry en John Twelve Hawks.
Duister ultimatum is het verhaal van Robert Reckliss, die op een dag een vreemd klein doosje ontvangt, dat hem zal leiden naar een vreemde wereld in onze wereld, en naar een kant van zichzelf die hij zijn hele leven lang heeft onderdrukt.
Duister ultimatum wordt verteld in drie tijdlijnen. De eerste tijdlijn vertelt het verhaal van de ontmoeting van Robert, Adam en Katherine, als ze studenten zijn in Engeland. De tweede vertelt het verhaal van de grote black-out in Amerika in 2003. De derde omvat het verhaal dat alle draden samenknoopt en dat zich afspeelt in augustus 2004.
In het eerste verhaal zijn Robert, Adam en Katherine jonge studenten. Adam houdt er van om speciale puzzelavonden te organiseren, waarbij hij de deelnemers aan de hand van allerlei vage aanwijzingen naar een bepaald punt stuurt. Robert en Katherine worden door Adam samengebracht. Hun eerste avond is tevens de avond waarop Robert Katherine en Adam van de verbrandingsdood moet redden. In het tweede verhaal komen we te weten hoe Adam en Terri elkaar ontmoeten, en wat er nu precies gebeurde op de avond van de black-out. En in het derde verhaal leren we hoe Robert, Adam, Katherine, Terri en een aantal zéér gevaarlijke wezens van een andere werkelijkheid met elkaar geconfronteerd worden in een strijd op leven en dood.
Duister ultimatum is een belevenis. Neem Manhattan, waar het verhaal zich grotendeels afspeelt. Geen enkele reisgids zal je zoveel vertellen over de bijzondere dingen die er in dit beroemde deel van New York te vinden zijn. Neem de aanslag van 11 september 2001. Neem het fenomeen engelen en hoe zij op aarde gekomen zijn. Neem vervolgens een groot aantal cryptische puzzels én een uiterst modern apparaat dat GPS en mobiele telefoon met internet in zich verenigt. En neem tenslotte een dappere man die ontdekt dat hij zijn hele leven lang een leugen geleefd heeft en je hebt Duister ultimatum.
Het is nauwelijks mogelijk de plot na te vertellen zonder te veel weg te geven. Je moet dit boek gewoon zélf beleven! Martin Langfield heeft alles uit de kast gehaald. Toegegeven, hier en daar is het allemaal een beetje over the top. Maar gaandeweg het verhaal komen de karakters bijzonder goed tot leven en op een gegeven moment ben je zover dat je het allemaal nog gaat geloven ook. Knap, knap!