In 1987 worden na een onbekend drama drie kinderen uit een gezin uit elkaar gehaald en in verschillende pleeggezinnen geplaatst. Jaren later wordt er een jonge moeder op gruwelijke wijze vermoord. Aan de juist gepromoveerde Huldar de ondankbare taak om uit te zoeken wie dit heeft gedaan. Hij moet daarvoor samenwerken met Freija, een jonge kinderpsychologe. De dochter van de vermoorde vrouw is namelijk de enige getuige en hoop op een spoor.
In een andere verhaallijn maak je kennis met de jonge scheikundestudent Karl, een nerd zonder interessant leven wiens enige hobby is het luisteren en onderscheppen van radioberichten van zendamateurs. Hij vangt een aantal geheimzinnige onbegrijpelijke berichten op en gaat op onderzoek uit. Inmiddels vordert het onderzoek van Huldar voor geen meter, bovendien wordt al snel daarna een tweede moord gepleegd. Maar wat hebben deze slachtoffers met elkaar te maken? Er is geen enkel aanknopingspunt. 

Wow wat een boek! Tot op de helft ongeveer gaat het verhaal vrij traag, toch gebeurt daaromheen genoeg om het allemaal vlot en spannend te houden. Dan komt er schot in de zaak. De hele tijd dacht ik: waar gaat dit heen? Wat zijn de connecties? Hoe gaat dit bij elkaar komen? En dan komt het.... de ontknoping van een origineel en knap bedacht plot. Af en toe pakte dit boek me vanwege gewelddadige beschrijvingen van de moorden en deprimerende gebeurtenissen echt bij de keel. Dit is zo'n boek dat even bezinken moet. Ik wil zeker meer van haar lezen en ben heel benieuwd naar het vervolg met Huldar en Freija. 
Vooral vanwege het plot, de vlotte schrijfstijl en de ontknoping van mij vijf sterren.