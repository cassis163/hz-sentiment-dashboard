Recensie gebaseerd op de originele versie 'Älskaren från huvudkontoret'.

De Zweedse Camilla Grebe is bij ons vooral bekend van de serie rond psychologe Siri Bergman, een serie die ze schreef samen met haar zus Åsa Treff. Samen met Paul Leander-Engström schreef ze ook nog de Moskou noir-trilogie. Met ‘De minnares’ bewijst ze echter dat ze uitstekend in staat is ook op haar eentje een goed boek af te leveren.

Emma heeft een minnaar, hij heet Jesper en is perfect. Helaas is hij ook de grote baas van de winkelketen waarvoor ze werkt, waardoor ze zich niet samen in het openbaar kunnen vertonen. Het koppel wil zich gaan verloven, maar dan verdwijnt Jesper plotseling. Tot overmaat van ramp wordt in zijn appartement een vermoorde vrouw gevonden …

Hoofdpersonages in dit boek zijn Emma, rechercheur Peter en profiler Hanne. Het verhaal wordt verteld vanuit drie verschillende perspectieven, steeds in de ik-vorm. Peters en Hannes relaas speelt zich af in het heden, dus na de vondst van het lijk, terwijl Emma’s verhaal zich in de twee maanden ervoor afspeelt.

Grebe heeft haar personages goed uitgewerkt, het zijn geen perfecte wezens, maar mensen van vlees en bloed. De lezer krijgt een serieuze inkijk in hun verleden en privé leven, zodat je het gevoel krijgt ze echt te kennen.

‘De minnares’ is een originele psychologische thriller, een die redelijk spannend is, niet voorspelbaar en vlot geschreven. Voorlopig is ook in Zweden geen opvolger verschenen, maar dat Grebe nog meer plannen heeft met het duo Peter en Hanne, dat is duidelijk.

Spanning 3, plot 4, schrijfstijl 4, leesplezier 5, originaliteit 4