‘A straight line is not the shortest distance between two points’
Meg Murray, haar broertje Charles Wallace en hun vriend Calvin O’Keeffe zijn vastbesloten om de vader van Meg te redden. Megs vader is verdwenen tijdens zijn wetenschappelijk onderzoek naar de zogenaamde ‘tesseract’. Met behulp van de tesseract kan je via de vijfde dimensie reizen in tijd en ruimte. Om Mr. Murray te redden moeten ook Meg, Charles Wallace en Calvin die stap wagen. Daarbij krijgen ze hulp van Mrs. Whatsit, Mrs. Which en Mrs. Who. Ze maken een avontuurlijke reis langs kleurrijke planeten en komen voor heel wat beproevingen te staan. Zal het ze lukken om Megs vader te redden?
A Wrinkle in Time geschreven door Madeleine L’Engle en kwam voor het eerst uit in 1962. Het boek is het eerste deel van de ‘Time Quintet’ over de familie Murray. A Wrinkle in Time is recent opnieuw uitgegeven in een mooie paperback vanwege de verfilming die in maart uitkomt. De film is geregisseerd door Ava DuVernay, die in deze editie van het boek een voorwoord heeft geschreven, waarin ze vertelt over haar keuze om dit boek te verfilmen en wat het verhaal voor haar betekent. De verfilming heeft een indrukwekkende sterrencast met Reese Witherspoon, Oprah Winfrey en Mindy Kaling als respectievelijk Mrs. Whatsit, Mrs. Which en Mrs. Who.
Hoofdpersoon Meg is een meisje dat af en toe wat ongeduldig kan zijn en regelmatig betrokken is bij ruzies. Ze is dapper maar twijfelt wel over haar vaardigheden. Agressie, ongeduldigheid en koppigheid zijn haar slechte eigenschappen, maar uiteindelijk blijken dat ook de eigenschappen die ze in haar missie goed kan gebruiken. Charles Wallace is haar vijfjarige broertje maar zijn jonge leeftijd is makkelijk te vergeten, omdat hij heel intelligent is en praat als een volwassene. Calvin O’Keeffe zit op dezelfde school als Meg, maar ze gaan niet veel met elkaar om. Op een dag heeft hij een sterk gevoel dat hij een mysterieus huis in de straat moet bezoeken, en als hij daar aankomt, blijken Meg en Charles Wallace daar ook te zijn.
In dit spookachtige huis wonen drie mysterieuze vrouwen. Mrs. Which is een vrouw die niet echt een menselijke vorm aan kan nemen en vooral te zien is als een schemerend licht. Mrs. Who, die klein is en een bril draagt, heeft moeite met het spreken van de menselijke taal, en gebruikt daarom veel quotes van bekende auteurs zoals Seneca en Goethe in haar zinnen. Ten slotte is er Mrs. Whatsit, de jongste van de drie, die met haar bescheiden leeftijd van 2.379.152.497 jaar het best kan praten met Meg, Charles Wallace en Calvin.
Door tijd en ruimte reizen met behulp van een vijfde dimensie is ingewikkeld maar het verhaal weet het geloofwaardig te omschrijven. Het verhaal blijft daardoor ook voor jonge kinderen goed te lezen en staat niet te vol met ingewikkelde uitleg. Het is een kort verhaal van in totaal 232 pagina’s. Toch weet L’Engle het plot mooi op te bouwen en uit te werken. Ze omschrijft alles beeldend en de verschillende planeten komen zo goed uit de verf.
‘They had left the silver glint of a biting autumn evening; and now around them everything was golden with light. The grasses of the field were a tender new green, and scattered about were tiny, multicolored flowers. Meg turned slowly to face a mountain reaching so high into the sky that its peak was lost in a crown of puffy white clouds. From the trees at the base of the mountain came a sudden singing of birds.’
Een centraal thema van het boek is het gevecht tussen goed en kwaad. Goed wordt weergegeven als licht en het kwaad als duisternis. Er zijn lichte planeten, planeten waar een schaduw over hangt (wat betekent dat ze op die planeet in gevecht zijn) en duistere planeten, waar het kwaad regeert. Een van de duistere planeten is Camazotz. Op deze planeet zijn alle huizen hetzelfde, spelen alle kinderen op precies dezelfde manier met een bal of springtouw en alle moeders verschijnen op hetzelfde moment in de deuropening om hun kinderen naar binnen te roepen. Op het eerste gezicht ziet het er vredig uit maar langzaamaan zien Meg en de anderen dat iedereen hetzelfde is en hetzelfde doet en dat is een angstaanjagend schrikbeeld. De mensen op Camazotz denken niet voor zichzelf en er is geen vrijheid of individualiteit.
A Wrinkle in Time is een echte sci-fi klassieker. Het verhaal is een groot avontuur vol met kleurrijke figuren. Het draait om de liefde van familie, moedigt je aan jezelf zijn en zelf na te denken, en laat mooi zien dat je slechte eigenschappen soms juist ook je sterke vaardigheden zijn.