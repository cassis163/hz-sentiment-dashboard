Het is een warme dag wanneer in een New Yorkse muziekschool een studente gewurgd wordt teruggevonden. Bij het onderzoek blijkt dat zij niet zomaar gewurgd is, zij kwam door Houdini's truc 'De luie beul' om het leven. Die zelfde dag gebeuren er nog meer macabere en vrij zonderlinge moorden door middel van goochelaartrucs. De politie tast volledig in het duister naar het motief en de identiteit van de dader. Tijd dus om de hulp van Lincoln Rhyme en Amelia Sachs in te roepen. Rhyme heeft in zijn carrière al heel wat watertjes doorzwommen, maar aan deze illusionist heeft hij een zware dobber. De moordenaar beheerst werkelijk alle trucs die er in de wereld van de magie te vinden zijn. Hij is vingervlug en een kei in misleiding. Hij kan zich vliegensvlug vermommen en een slot heeft hij in een mum van tijd opengepeuterd. Op de koop toe kan hij buikspreken en mensen 'lezen' aan de hand van hun lichaamstaal. Ga daar als speurder maar es achteraan. Het is Amelia Sachs, die al het veldwerk voor haar rekening moet nemen, want Rhyme is door een ongeluk al jaren een 'dwarslaesie-patiënt'. Hij regiseert haar als het ware vanuit zijn controlekamer, waar hij de modernste apparatuur tot zijn beschikking heeft. Maar de moordenaar is hen door zijn vernuftige gedaanteverwisselingen steeds te vlug af. Wat is het motief van deze duivelskunstnaar ? En vooral, wanneer zal het volgend slachtoffer vallen?
Met behulp van Kara, een jonge en zeer beloftevolle illusioniste die zich in het gedrag van de moordenaar kan inleven, kunnen Rhyme en Sachs uiteindelijk antwoorden vinden op deze vragen...

Met De illusionist kom je terecht in de wereld van magie en illusie. Je komt heel wat te weten over hoe bepaalde trucs in elkaar zitten en dat op zich is wel interresant. Maar hoe al die dingen gebruikt worden om moorden mee te plegen en dan nog wel allemaal op één en dezelfde dag vind ik overdreven. Daar heb ik me soms wel aan geërgerd in dit boek.

Maar dat neemt niet weg dat het plot ingenieus in elkaar steekt. De hoeveelheid cliffhangers houden je op het puntje van je stoel.
In dit boek verwijst Deaver ook naar actuele onderwerpen, zoals de aanslagen van 11 september en Al Qaeda. Er is ook een bijrolletje weggelegd voor een extreem rechtse organisatie.
Kortom, het is weer een spannend avontuur van het ijzersterke speurdersduo Sachs en Rhyme.