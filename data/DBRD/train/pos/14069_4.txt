“Open slot”, geschreven door Afra Beemsterboer, een boek waar we wat van kunnen leren. Het verhaal is een soort psychologische roman waar heel wat verstandige raad in voor komt. Leuk beschreven, zeker niet belerend.
In het boek wordt het leven tot nu toe beschreven van de weduwe Addy, een fervent tuinierster. Als er op een dag een nieuwe buurman in de volkstuin komt, vindt Addy dat in beginsel niet echt een voordeel. Zeker niet als deze buurman, Luc, haar leven tot nu toe komt ontrafelen als geen ander. Is Addy iets te gemakkelijk over van alles heengestapt? Zag het er anders uit dan zijzelf beleefde? Allengs leert ze om zelf te gaan nadenken over de gebeurtenissen en de mensen die ze door de jaren heen heeft ontmoet. Zo gemakkelijk als ze over alles en iedereen dacht gaat niet meer op: Luc leert haar de diepere achtergronden te zien en zo haar eigen gedachtes te leren formuleren.
En het ‘slot’ is zeker ’open’, zowel letterlijk als figuurlijk. Het einde krijgt een andere, verrassende dimensie: door haar eigen veranderde instelling wordt alles anders, zoals zij zelf wil.