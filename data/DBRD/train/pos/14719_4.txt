Met Op Eenzame Hoogte heeft Saskia Oudshoorn een spannende thriller geschreven, waarin de nachtmerries doorgaan, ook als de hoofdpersoon wakker is. Het boek is spannend, leest als een trein, waarbij de verhaallijnen goed zijn opgebouwd en een deel van het plot zeer onverwacht is. Met de beschrijvingen rondom Eva en Vesper komt er voldoende diepgang aan bod. Het boek is prima als stand-alone te lezen, ondanks dat het een vervolg is op Buiten Spel.

Eva, een 25-jarige jonge vrouw, vlucht naar New York en loopt stage als journaliste. Ze ontmoet de Nederlandse profvoetballer Collin, die zijn leven inricht rondom zijn voetbalcarrière en rondom haar. Eva bloeit op in deze relatie en lijkt wat meer bij zichzelf te komen, waarbij ze deurtjes naar haar nachtmerries dicht houdt. Toch ervaart ze een beklemming in haar New-Yorkse leven met Collin. De seks is goed, de glamour is leuk, maar ze mist binding, gesprekken en vooral haar beste vriendin Vesper, haar moeder en haar broertje Robbert. Vesper heeft ze leren kennen tijdens de groepstherapie, waarbij ze beiden met hun nachtmerries aan de slag gingen, en vanaf dat moment zijn ze onafscheidelijk en delen ze lief en leed met elkaar. Vesper is een kleurrijke jonge vrouw, die vernederd en mishandeld werd door haar vader en die inmiddels een relatie heeft met Reggy, een clubeigenaar in Amsterdam. De vader van Eva, haar steun en toeverlaat, is kortgeleden overleden en Eva maakt zich zorgen over haar moeder en haar broertje, die zich verantwoordelijk lijkt te voelen voor zijn moeder en voor haar, terwijl hij eigenlijk zijn energie in zijn studie zou moeten stoppen. Eva besluit alleen terug naar Nederland te gaan, om op een rijtje te krijgen wat ze wil met haar leven.

Terug in Nederland wordt Eva blij onthaald door Vesper, die meteen haar facebookberichtjes bijwerkt. ’s Avonds ontmoeten ze Brian, de neef van Vesper en een rugbyspeler uit Nieuw Zeeland, die hen overhaalt om de dag daarna op wintersport te gaan. Ze genieten van het skiën, het chalet en elkaars gezelschap totdat Eva en Brian hoog in een lift op de besneeuwde bergen stranden. Eva valt en raakt buiten westen. Na de reddingsactie is Eva kwijt. Ze wordt wakker met een locked-in-syndroom, waarbij haar nachtmerrie tot leven komt als haar eerdere aanrander Dirk naast haar bed zit en zich weet voor te doen als haar broer, waarna hij haar onder een andere naam over laat brengen naar Rotterdam. Elke ontmoeting met Dirk ervaart Eva als een nieuwe aanranding, waarbij ze gevangen zit in haarzelf en niet kan communiceren of vluchten. Vesper, Brian en Robbert zijn wanhopig maar hebben geen aanknopingspunten. Dirk bereidt zichzelf en Eva voor op een bruiloft en een leven met elkaar. Al lezende krijg je daar zelf de kriebels bij.

Wat volgt is een spannende aaneenschakeling van dreiging, achtervolging en messteken rondom de bevrijding van Eva; een bevrijding van haar belager en uiteindelijk van haar nachtmerries. Maar of ze dan voldoende weet wat ze wil met haar leven?