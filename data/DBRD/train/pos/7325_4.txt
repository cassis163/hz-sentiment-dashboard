Mason Perry  Mace  was ooit werkzaam bij de Narcotica-afdeling van de politie van Washington DC. Tot het moment dat ze opgepakt werd voor een misdaad die ze niet heeft begaan en de gevangenis in draait. Wanneer ze na 2 jaar vrijkomt, trekt ze in bij haar zus Beth, die commissaris van politie is. Het enige wat ze wil is haar naam zuiveren.
Wanneer de jonge advocaat Roy Kingman zijn collega Diane Tolliver vermoord op kantoor aantreft, neemt Beth de zaak in handen. Naast het officiële onderzoek van de politie gaan Mace en Roy op zoek naar het hoe en waarom van de dood van Diane. Op deze manier wil Mace laten zien dat zij nog steeds een goede agent is, maar loopt hierbij ook Beth voor de voeten. Hoe dieper ze in de zaak duiken, hoe onverkwikkelijker het wordt. Er volgt nog een moord  op een officier van justitie en een goede vriend van Diane Tolliver. En wat heeft de CIA met dit alles te maken? Waarom wordt de politie direct van onderzoek naar de moord op de officier van justitie gehaald  en door wie?
Hoe dichter Mace en Roy bij de waarheid komen, hoe gevaarlijker het voor hen wordt. En de tegenstand komt vanuit een heel andere hoek dan verwacht!
In het geheim is een vlot lezende thriller die bol staat van de actie. Er gebeurt zelfs zoveel en er spelen zoveel mensen mee in de verschillende verhaallijnen dat je soms even terug moet lezen om de draad niet uit het oog te verliezen. Dat vind ik eigenlijk het enige nadeel van dit boek. Voor de rest is het een heerlijke whodunnit, spannend en met heel veel vaart, hoewel die door de te korte hoofdstukken af en toe wordt afgeremd. Ik hoop de gezusters Perry in een vervolg nog eens tegen te komen!