Met de Hebbantipper heb ik drie boeken opgegeven: Pilaren van de aarde van Ken Follett, De leeuw van Vlaanderen van Hendrik Conscience en De zeven zussen van Lucinda Riley. Dit was het antwoord van Marvin O.: De mensen die het moeilijkst te tippen zijn, zijn volgens mij: (ex-)recensenten en lezers die boekenplanken hebben met meer dan 1000 boeken erop. Jij scoort in beide categorieën. Toch denk ik nog een zeer goed boek te hebben gevonden dat ik niet meteen op jouw boekenplanken terugvind, en dat is De zusjes Boleyn van Philippa Gregory. Deze historische roman bekijkt het leven van de Boleyns aan het hof van Hendrik VIII voor de verandering een keer door de ogen van Maria Boleyn, de zus van Anna. Op die manier kijkt de schrijfster vanuit een ander camerastandpunt naar de gebeurtenissen. Dat maakt het overbekende verhaal van Anna opnieuw heel fris. Wie van historische fictie houdt - en daar reken ik mezelf ook toe - moet dit boek gelezen hebben.

Het boek heb ik bij de bibliotheek geleend en ben er direct in begonnen. Ik ben met stamboomonderzoek bezig en ik wilde weten of ik aansluiting kon vinden met familieleden in Engeland. Dus ging ik de stamboom van Hendrik VIII uitpluizen. Die aansluiting lukte niet, maar zag wel, dat zijn overgrootmoeder Jacquetta van Luxemburg heette en ik had ook van Luxemburg in de stamboom. Uiteindelijk heb ik die aansluiting gevonden en blijken ze familie te zijn. Over Jaquetta van Luxemburg is ook een boek geschreven, nl. Witte roos. Dat ga ik zeker ook lezen.

Maar nu over dit boek: Het verhaal over Anna Boleyn is overbekend. Ik heb de serie op TV gezien en kende het verhaal dus wel. Ik zou uit mijzelf nooit aan dit boek begonnen zijn, omdat ik dacht, dat het niets zou toevoegen. Maar dat had ik verkeerd gezien.

De zusjes Boleyn (oorspronkelijke titel: The Other Boleyn Girl) is een historische roman geschreven door de Britse schrijfster Philippa Gregory. Ze heeft naast haar baan als journaliste geschiedenis gestudeerd en gaf les aan universiteiten. Grote bekendheid verwierf ze met de ‘Tudor-reeks’ (2001-2008), waarvan De zusjes Boleyn het eerste deel is. Het boek is geschreven vanuit het perspectief van Maria Boleyn, die in de 16e-eeuwse eeuw aan het hof van Hendrik VIII leefde. Het boek werd een succes in Engeland sinds zijn verschijning in 2001 en kreeg vijf vervolgen. In 2003 werd er door de BBC een televisiefilm van gemaakt en in 2008 een bioscoopfilm.

Philippa Gregory brengt de regeerperiode van Hendrik VIII tot leven vanuit het standpunt van Maria Boleyn, de zuster van Anna Boleyn tot aan de dood van Anna. De zusjes zijn elkaars rivalen in alles, zelfs als het om geliefden gaat, maar kunnen toch niet zonder elkaar. Ze hebben nog een broer George, die ook een belangrijke rol speelt in hun leven. Hij leeft ook aan het hof. Over het leven van Anne is veel geschreven, haar verhaal is wel bekend. Wat veel minder bekend is, is dat haar zus Maria ook de minnares van de koning is geweest en zelfs twee kinderen van hem heeft gekregen.
Het boek begint met een jonge Maria, die nog heel onschuldig en onervaren is als ze hofdame is van koningin Catherina. Er wordt beschreven hoe Mary de minnares van de koning werd. Hoe ze moest toezien hoe haar zus langzaam haar plek innam en zich moest schikken naar alles wat Anne wilde. Toen Hendrik VIII met Anna wilde trouwen, kon dat niet, want hij was nog getrouwd met Catharina van Aragon. De hele episode van de scheiding en de problemen met de kerk worden uit de doeken gedaan. Ook hoe het komt, dat er toen afstand is genomen van de Katholiek kerk en de koning zelf hoofd van de kerk werd. Een mannelijke troonopvolger is voor Hendrik heel belangrijk en hij stelt alles in het werk om zijn zin te krijgen. Kan het niet bij de één, dan maar bij een ander. De ambitieuze familie Boleyn - Howard probeert zich op allerlei manieren omhoog te werken door eerst Maria en later Anna aan Hendrik te koppelen. Niets is ze te gek om meer macht te verkrijgen. Ze zouden hun ziel aan de duivel verkopen als ze daarmee hogerop konden komen. Wat dat met de dochters en zoon Boleyn doet, lees je in dit boek. Aan het eind van het verhaal is Maria uitgegroeid tot een jonge zelfstandige vrouw, die het heft in eigen handen neemt. In het nawoord lees je, dat ouders van Maria overleden 1 à 2 jaar na de executie van hun twee kinderen en Maria al hun land erft. Na een gelukkig leven met William en haar drie kinderen sterft Mary in 1543.

Philippa Gregory was geïntrigeerd door het verhaal van de zus van een koningin, die blijkbaar vergeten was door de geschiedenis en besloot een roman te schrijven over the other Boleyn girl. Deze bekendste historische roman van Philippa Gregory (1954) werd in 2002 bekroond met de Parker Romantic Novel of the Year Award 2002.

De karakters zijn erg goed omschreven, de schrijfwijze is meeslepend. Het verhaal is fascinerend, ook hoe alle intriges in de politiek en aan het hof tot stand komen om één man aan zijn gerief te laten komen. Doordat een dochter maîtresse is van de koning, kregen vaders en zonen graafschappen en ridderordes. Philippa Gregory maakt geschiedenis interessant. Ik heb van dit boek genoten en raad het zeker aan om te lezen, ook al ken je het verhaal van de televisie of de film. Marvin O., heel erg bedankt voor deze supertip!