Broertje, de 8e thriller van schrijver Michael Berg, pseudoniem van Michel van Bergen Henegouwen (1956), is het resultaat van anderhalf jaar schrijven. Het resultaat is indrukwekkend, 500 pagina’s lang houdt het verhaal van Broertje ons in zijn greep. Een van de hoofdpersonen in het boek, Felix, is verstandelijk gehandicapt en autist. De broer van Michael Berg, Hugo stond model voor hem. Zoals Berg zelf zegt: “Tijdens het schrijven moest ik voortdurend aan mijn broer denken, aan de gesprekken die ik met hem voer en hoe moeilijk het is om te achterhalen wat er in zijn hoofd omgaat. Gaandeweg ging Felix steeds een beetje meer op Hugo lijken. Dezelfde stopwoordjes, dezelfde nukkigheid, hetzelfde soort isolement, iemand die onder stolp leeft, onbereikbaar voor zijn omgeving”.
Lotte Pradel – cabaretière en al 10 jaar geen contact meer met haar familie - krijgt een telefoontje van de Franse politieman Fillon, met de mededeling dat haar broertje Felix verdacht wordt van de moord op 3 personen, hun vader, stiefmoeder en een onbekende vrouw. Halsoverkop vliegt ze vanuit Nederland naar Zuid-Frankrijk om de Franse politie te helpen met Felix omdat communiceren met hem praktisch onmogelijk is. Daarnaast krijgen we een kijkje in het privéleven van politieman Fillon, die nog een jaar moet werken, maar meer denkt aan stoppen, zodat hij voor zijn zieke vrouw kan zorgen. Ook stipt Berg het vluchtelingenvraagstuk aan door middel van de vlucht van Amin uit Syrië en komen we te weten waarom de vader van Felix en Lotte in de anonimiteit van Zuid-Frankrijk wonen. Alle verhaallijnen komen prachtig samen met een goed doordacht plot.