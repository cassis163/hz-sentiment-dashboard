Op een ochtend wordt Josta wakker en ontdekt ze dat ze beroofd is van haar nier. Om te onderzoeken wie er achter deze orgaanroof zit en waarom, duikt ze in haar verleden als kunstvervalser in de voormalige DDR.

Het verhaal begint meteen goed. Als Josta wakker wordt, ontdekt ze dat ze een aantal dagen mist en niet kan herinneren wat er in die dagen gebeurd is. De spanning wordt opgebouwd en als lezer zit je er direct in. Net als Josta tast je in het duister wat er gebeurd is, maar langzaam worden er steeds meer dingen duidelijk.

In het begin is het wat verwarrend omdat de gebeurtenissen uit het heden vaak worden afgewisseld door herinneringen van Josta uit haar jeugd. Er wordt veel informatie gegeven waarvan je nog niet inziet hoe dit allemaal met elkaar te maken heeft. Maar spannend is het zeker. Een tweede vertelperspectief zorgt voor nog meer spanning, omdat in het begin niet duidelijk is wie deze persoon is. Maar halverwege beginnen de stukjes op hun plek te vallen en wordt het vrij voorspelbaar hoe het mysterie in elkaar zit. Ondanks dat dit iets ten koste gaat van de spanning, weet Niewierra er aan het einde toch nog een verrassende draai aan te geven. Alles komt samen en vooral het tweede vertelperspectief wordt mooi in het verhaal verweven.

Toch is dit boek meer dan alleen een spannend thriller. Het is leerzaam en bevat veel informatie over kunst, het leven in de DDR en de val van de Berlijnse muur. Het mag duidelijk zijn dan Niewierra veel onderzoek heeft gedaan voor dit boek. Een terugkerend thema is dat je geen mening over anderen mag vormen zonder alle zaken belicht te hebben. Soms doen mensen dingen die achteraf bekritiseerd worden, maar op dat moment voor die persoon de juiste beslissing leek te zijn.

Josta is een interessant personage. Ze leeft ge√Øsoleerd door wat haar overkomen is in haar verleden en die afstand voel je als lezer. Toch zorgen haar soms Duitse uitspraken/woordjes voor wat toegankelijkheid en humor.

Kortom, dit is een interessant en spannend verhaal dat goed in elkaar zit. Ondanks dat het plot wat voorspelbaar wordt, blijft het zeker boeien en is dit boek een echte aanrader.