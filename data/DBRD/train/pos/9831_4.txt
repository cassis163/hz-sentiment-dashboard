Na veel goede dingen te hebben gelezen over dit boek en ontzettend veel tweets te hebben gelezen over Legendary, het vervolg op Caraval, heb ik vorige maand Caraval dan toch eindelijk gekocht. Ik had hoge verwachtingen van dit boek.

& Dit verhaal voldoet hier zeker aan!

Het boek volgt de reis van twee zussen, Donatella en Scarlett, naar Isla de los Sueños. Ze zijn uitgenodigd op het ‘Eiland van de Dromen’ voor de Caraval van dit jaar, een mysterieus spel georganiseerd door Caraval Master Legend. Tella en Scarlett worden naar het eiland gebracht door een zeeman, Julian. De zussen worden tijdens hun reis naar het eiland van elkaar gescheiden. Tella lijkt te zijn verdwenen en Scarlett blijft achter bij Julian. Al snel ontdekken ze dat de Caraval van dit seizoen draait om het vinden van Tella.

Als lezer maak je kennis met de wereld van Caraval door de ogen van Scarlett. Caraval is een magische plek. Er is een gebouw met grote zandlopers waar de tijd sneller voorbijgaat, een carrousel die rozen laat vallen, een fourniturenwinkel in de vorm van een hoge hoed. Scarlett komt betoverde jurken tegen die van kleur en stof veranderen en winkels waar je met geheimen moet betalen.

De personages dragen bij aan het mysterie van Caraval. Ze hebben elk hun geheimen. Scarlett is een heel sympathiek personage, hoewel ze soms een beetje naïef overkomt. Tella heeft me echt verrast in de laatste hoofdstukken. Julian is een fascinerend personage. Legend is één groot mysterie. Ik kan niet wachten om meer over hen te lezen in de volgende boeken.

Caraval leest als een modern sprookje en het verhaal is geweldig.

4 van de 5 sterren.