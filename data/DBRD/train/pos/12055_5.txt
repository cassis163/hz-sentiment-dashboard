Ik zou dit boek 4,5 ster hebben gegeven, maar dat kan niet en aangezien nog bijna niemand de volle vijf sterren had uitgereikt bij deze dan maar.

Dit is het eerste boek dat ik van Koos van Zomeren heb gelezen en ik weet nu al dat ik ga proberen zijn andere werk - fictie zowel als non-fictie - te pakken te krijgen. Wat een ontdekking, wat een taalvirtuoos.

Dit complete Rekelboek is een verzameling stukken uit de krant, fragmenten en dagboeknotities die allemaal gaan over zijn hond Rekel. Wie zelf wel eens een hond heeft gehad (of nog heeft) zal hier veel herkenbaars in ontdekken. Dat alleen al is leuk. Maar Van Zomeren heeft het talent om ook andere zaken treffend neer te zetten. En verdomd als het niet waar is: op iedere bladzijde staat minstens één zin, die de aanschaf van dit boek rechtvaardigt.

Benieuwd of dat voor zijn andere boeken ook gaat gelden. Denk eigenlijk van wel.