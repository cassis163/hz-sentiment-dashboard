'Verloop van jaren' draagt de ondertitel '40 poëtische notities' en start met een mooie uitspraak van Paul Valéry: 'Het geheugen is de toekomst van het verleden.'

Behalve het geheugen bevat deze dichtbundel thema’s als: de liefde, vriendschappen, de poëzie en eindigheid. Dit laatste wordt door Remco Campert prachtig beschreven in het eindgedicht van deze bundel:

Wat zal ik zien
mijn laatste ogenblik op aarde?
Het gezicht van mijn geliefde?

Wat zal ik horen?
De fluistering van haar stem?
De laatste tik van de monitor?

Wat zal ik horen en zien?
De lippen van de verpleegster?
Het kuchje van de dokter?

Horen en zien zullen me vergaan
als de rukwind van de dood
me van mijn adem berooft.

En mijn woorden?
De wind zal ze meevoeren
En over de aarde verspreiden.