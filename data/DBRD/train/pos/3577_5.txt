In dit meesterwerk van Shusaku Endo staan geloof, vertwijfeling en verlossing naast lafheid en schuld centraal. De psychologische lijnen heeft Endo op meesterlijke wijze met elkaar weten te verweven. De beproeving die Endo de Portugese priester laat ondergaan is bijna ondraaglijk om te lezen.

De stilte uit de titel is de zwijgzaamheid van God zelf, die stom toeziet hoe in Japan in de eerste helft van de zeventiende eeuw duizenden eenvoudige Japanners gemarteld en ter dood gebracht worden vanwege hun katholieke geloof.

De vastberaden priester Rodrigo verliest uiteindelijk zijn geloof, of ontdekt hij misschien juist de kern van zijn geloof? “In zwakheid sterk zijn”, die Bijbelse notie is zonder meer een terugkerend element in dit beklemmende meesterwerk. De parallellen tussen het verhaal van Rodrigues en het lijdensverhaal van Christus in de Bijbel zijn prachtig verwoord. Onverwacht geeft Endo je door de ogen van de Portugese 'padre' een nieuwe blik op de waarde van het lijden van Jezus.

Stilte is ook een appellerend boek; zou ik instaat zijn mijn christen zijn niet te verloochenen wanneer ik in dezelfde omstandigheden was. Voor mij was deze “roman” een boek dat tot nadenken stemde.