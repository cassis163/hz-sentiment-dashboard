De jonge arts Will Raven begint zijn apprenticeship bij de vermaarde vrouwenarts dr. Simpson met in zijn achterhoofd de mysterieuze dood van een prostituee. Achterna gezeten door gewelddadige geldschieters leert hij als hulpje van dr. Simpson de wonderen van de anaesthesie - waardoor de gruwelen van moeilijke bevallingen ten minste voor de zwangere vrouw iets minder gruwelijk zijn. Voor de lezer is het af en toe pittig om te lezen hoe de medische wetenschap in 1847 werd beoefend, of het nu bevallingen of operaties betreft..
De schrijvers laten grote thema's als klassestrijd, verschillen tussen mannen en vrouwen, en de medische ontwikkelingen de revue passeren terwijl zij de zoektocht van Will, later vergezeld door de huismeid Sarah, naar de verantwoordelijke voor de dode prostituee beschrijven. De sfeer is donker en koud als het over Old Town gaat, en lichter en warmer als de nieuwe (rijkere!) stadsdelen beschreven worden, en op die manier schetsen de schrijvers een mooi tijdsbeeld van Edinburgh in 1847. Wie een klassieke thriller verwacht, zal wellicht teleurgesteld worden. Maar wie wil griezelen, zit met The Way of All Flesh zeker goed. :)