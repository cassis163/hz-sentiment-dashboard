Voor het gemak tel ik alle delen van deze mooie serie als één boek. Erg leuk om weer terug te lezen en te bewaren voor later! Als kind heb ik de serie gevolgd in de Donald Duck en zat later vaak met m'n neus in één van de delen. Op sommige platen gebeurt zoveel, daar kun je naar blijven kijken. In een sneltreinvaart wordt de geschiedenis van Nederland doorlopen. Soms voelt het commentaar al gedateerd aan, de afgelopen jaren gaan ontwikkelingen steeds sneller. In 2004 heeft deel 4 daarom een uitbreiding gekregen met meer recente geschiedenis. Het verschijnen van 't vijfde deel had ik eigenlijk helemaal gemist, totdat ik de serie kocht.

De inhoud in 't kort:
Deel 1: De vaderlandse geschiedenis tot 1648 - De eerste mensen in Nederland, de Romeinen en de Bataven, kruistochten, Middeleeuwen, Bourgondische tijd, de Habsburgers, Tachtigjarige Oorlog.
Deel 2: De vaderlandse geschiedenis van 1648 tot 1815 - De Gouden Eeuw, de Verenigde Oostindische Compagnie, rampjaar 1672, periode van neergang, Bataafse Republiek, Franse tijd, Slag bij Waterloo.
Deel 3: De vaderlandse geschiedenis van 1815 tot 1940 - Opkomst van handel en industrie, onafhankelijkheid België, grondwetsherziening van 1848, ontstaan politieke partijen, Eerste Wereldoorlog, opkomst fascisme, begin Tweede Wereldoorlog.
Deel 4: De vaderlandse geschiedenis vanaf 1940 - Duitse Bezetting, bevrijding, Indonesië onafhankelijk, wederopbouw, koude oorlog, provo, oliecrisis, protestbewegingen, Europese Samenwerking.
Deel 5: De geschiedenis van het dagelijks leven - Wonen, eten, het schrift, misdaad en straf en seksualiteit door de eeuwen heen. De geschiedenis van de gewone man en vrouw.