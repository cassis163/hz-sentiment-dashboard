De strijd van 2 mensen die zich aan hun lot ontvechten.

Hoofdkarakter Joseph Sylvester ontvlucht begin vorige eeuw als jonge jongen zijn geboorteland in de Cariben. Hij volgt zijn vader naar de VS waar hij werk hoopt te vinden. Als hij ontdekt dat zijn vader een ander gezin heeft keert hij hem de rug toe. Vanaf dan is hij alleen. Maar niet verloren. Op zoek naar steeds een betere baan en betere huisvesting reist hij de VS rond. Om te ontdekken dat hij zich daar met de opkomst van de Ku Klux Klan en racisme niet veilig voelt.

Heel paradoxaal verlaat hij het Beloofde Land en vaart naar het in zijn ogen minder racistische Europa. In plaats van de vele gelukzoekers die de route contra maken. Ook in Europa reist hij rond, geleid door zijn handelsgeest. In 1925 is hij in Amsterdam om zijn Babajaba tandpasta op markten aan de man te brengen. Hier ontmoet hij Roosje Borchert. Het is liefde op het eerste gezicht. Roosje heeft haar eigen strijd gestreden. Zij komt uit het oosten van het land. Zij weigert zich te conformeren aan de gebaande paden en kiest voor een leven als mannequin.

Vanaf het moment dat Josheph haar na reist naar Hengelo zijn ze voor altijd onlosmakelijk met elkaar verbonden. Ze vormen een heel bijzonder stel. Hij, een neger die de markten in het land afloopt en daar met groot succes zijn tandpasta, vandaar de bijnaam Menthol, verkoopt. Zij, een mooie, vrijgevochten vrouw uit een bakkersgezin in een omgeving waar tot dan nooit een donkere man is geweest. Trots lopen ze arm-in-arm als getrouwd stel door Hengelo. Met opgeheven hoofd, zoals Joseph de laatste woorden van zijn moeder eer aandoet.

Als de oorlog uitbreekt komen ze voor een moeilijke keuze te staan. Ook hier bieden ze strijdlustig het hoofd aan. Na de oorlog pikt Joseph de handel weer op. Dit keer in het fokken van konijnen en niet langer in de tandpasta.

Het boek neemt je mee in een stukje persoonlijke geschiedenis van Joseph. Daarnaast geeft het een goed tijdsbeeld van die periode. Het is alsof je aan de hand van de schrijver meegenomen wordt in het leven van Joseph. Een zwaar leven, maar één dat prachtig geleefd is.

Een dikke ****, met een extra * voor de prachtige lay-out en de zoveel toevoegende foto’s.