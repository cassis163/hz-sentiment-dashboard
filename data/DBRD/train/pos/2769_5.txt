Ik ben jarenlang een zeer grote fan geweest van schrijfster Elizabeth George. Hoofdpersonen Lynley en Havers boden interessante tegenstellingen en George was een kei in het neerzetten van een verhaal met psychologische diepgang. Inderdaad, ik schrijf in de verleden tijd. Want toen kwam Verrader van het verleden uit en dat was werkelijk een draak van een boek met een erg flauw plot. Daarbovenop kwam een nog dikkere Zijn laatste wil, een boek dat ik met pijn en moeite heb uitgelezen. Ik was vreselijk teleurgesteld. Het was net of ze het schrijven was verleerd en de bekende hoofdpersonen Lynley en Havers verdwenen in deze boeken ver naar de achtergrond. Ik begon dus zeer sceptisch aan In volmaakte stilte. Maar na ruim 50 paginas was ik helemaal om. Dit is weer ouderwets goed!

In het verhaal dalen we weer af in de krochten van de ziel van allerlei verknipte mensen. Maar ook de dagelijkse worstelingen van Havers en Lynley met hun afkomst, levensstijl en onderlinge verhouding zijn weer prachtig beschreven. George is een kei in het beschrijven van maatschappelijke en interpersoonlijke tegenstellingen. Zwart tegenover wit, rijk tegenover arm, welopgevoed tegenover slecht opgevoed, commissaris tegenover agent etc. Allerlei confrontaties komen aan bod en worden op een mooie manier verweven in het verhaal. De grote wending in het boek (welke ik hier niet uit de doeken doe) is wat mij betreft prima gevonden en geeft het boek een extra dramatische lading.

Zoals al opgemerkt is George hier en daar wat breedsprakig en dit leidt dan weer tot een erg dik boek van ruim 600 paginas. Overigens zitten er wel erg veel witte pagina's in het boek en het heeft een erg groot lettertype, dus het had ook wel wat minder dik gekund. Dat zeult wat makkelijker... Maar belangrijker, het is wel weer goed geschreven, ze kent het kunstje gelukkig nog. Bovendien laat George ook nog eens genoeg materiaal liggen voor een volgend deel, wat ik zeker wel weer ga kopen. Omdat ik zo blij ben met een echte ouderwetse George krijgt ze van mij maar liefst vijf sterren. En nu maar hopen dat haar komende boeken weer van hetzelfde kaliber zullen zijn en we haar voorgaande twee boeken kunnen beschouwen als incidenten.