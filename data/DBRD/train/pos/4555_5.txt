Het enthousiasme voor de natuur van boswachter Arjan Postma straalt van elke bladzijde van “Buiten gebeurt het”. De lezer wordt meegenomen naar uitgestrekte natuurgebieden, maar ook naar de kleine stukjes natuur die overal om ons heen te vinden is, maar waar we vaak zomaar aan voorbij lopen. Zoals onze eigen tuin of stad.

Het boek is ingedeeld in de vier seizoenen, elk met zijn eigen schoonheid. Deze indeling maakt het makkelijker om op het juiste moment te zoeken naar de wetenswaardigheden en bijzonderheden die in het boek staan, welke planten en dieren kan je tegenkomen, maar ook wat je zelf kunt doen. Geen dag is hetzelfde, de natuur verandert steeds. Deze voortdurende verandering en vernieuwing in en van de natuur is een heel belangrijk thema in het boek. Door dit boek ben ik me daar veel meer bewust van geworden. De snelle verandering van het voorjaar, waarin alles tot bloei komt. Het afsterven van planten in de herfst, waardoor paddenstoelen juist tevoorschijn kunnen komen.

Het kan niet anders dan dat je na het lezen van dit boek anders om je heen gaat kijken.
Door het sprankelende taalgebruik en de mooie afbeeldingen is het een boek dat je niet weg wil leggen als je er eenmaal in begonnen bent. Daarnaast staan er zo veel feitjes in, dat je het nog vaak op zal pakken om even na te zoeken hoe het ook al weer zat. Het inspireert ook om er zelf op uit te trekken en de natuur, groot en klein, woest en liefelijk, te gaan ontdekken. Ook staan er veel beschrijvingen in, die je aanzetten tot het zelf maken van leuke dingen.
Ik zou hier voorbeelden kunnen geven van de veelheid van onderwerpen, maar dan zou ik een keuze moeten maken en dat kan ik niet. Veel beter is het dat iedereen dat zelf leest en doet.
Voor mij is het een boek dat een vaste plek zal krijgen op mijn tafel om het altijd bij de hand te hebben.

Lees, leer en trek eropuit in de natuur. Een boek voor jong en oud.