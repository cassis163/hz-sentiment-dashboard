Vanaf de eerste zin te pakken
Enthousiast had ik mij aangemeld voor de Best of YA brainstorm in augustus, en omdat Buddy Tegenbosch daarbij aanwezig zou zijn kreeg iedereen zijn nieuwste boek, Oog om oog, in PDF formaat. Uiteindelijk had ik geen tijd om in die paar dagen ervoor het complete boek te lezen, maar het begin smaakte al wel naar meer. "Voordat je dit boek gaat lezen, moet je één ding weten: dat het me spijt. En dat ik het een volgende keer weer zou doen." Nou, dan heb je mij al te pakken. Ook het stukje voor hoofdstuk één is mysterieus en intrigerend en blijft terwijl je leest altijd in je achterhoofd zitten. Dat ik dit boek na de brainstorm alsnog uit zou lezen was een feit.

Een boek voor iedereen
Eerlijk is eerlijk, voordat ik ook nog maar een woord had gelezen had ik de cover al gezien en de achterflap gelezen en was daardoor bevooroordeeld. Vooral de setting deed mij denken dat dit een boek zou zijn meer bedoeld voor scholieren en minder voor iemand als ik; een 25-jarige verzot op New Adult, Chicklit en dystopische Young Adult. Achteraf denk ik ook dat het een heel goed boek is voor scholieren, maar het verhaal is zo goed geschreven dat er wat mij betreft eigenlijk geen leeftijdscategorie aan vastgeknoopt hoeft te worden. Dit is een boek dat voor iedereen interessant kan zijn door het onderwerp en Buddy's interessante manier van schrijven.

Buddy's fantastische schrijfstijl
Ik vind het lastig om Buddy's schrijfstijl te omschrijven met slechts één woord, maar fantastisch is er zeker één van. Hij schrijft namelijk zinnen die heel makkelijk weglezen maar toch intelligent zijn. Hierdoor is het makkelijk verteerbaar voor jongeren, maar ook boeiend voor volwassenen. Hij weet mysterie in het verhaal te brengen waardoor je geboeid door blijft lezen, en wisselt het heden en verleden op een interessante manier af.

Lekker onvoorspelbaar
Wel had ik continu terwijl ik las in mijn achterhoofd wat op de achterflap stond. Die gebeurtenis met verstrekkende gevolgen, ik zat er de hele tijd op te wachten. Dit kwam echter pas na 200 bladzijden. Heel erg vond ik dit overigens niet, je blijft namelijk continu geboeid lezen en wordt er langzaamaan heen geleid. Al kon ik het boek in het begin nog wel redelijk makkelijk wegleggen, tijdens die laatste 100 bladzijden kon ik echt niet meer stoppen, man wat spannend! Bij de meeste boeken heb ik altijd wel een beetje een idee welke kant het opgaat, maar bij Oog om oog had ik dat geen moment. Geen moment dacht ik: 'misschien loopt het wel zo of zo af'. Ik persoonlijk, vond dit ontzettend fijn en het zorgde ervoor dat ik het boek nog spannender vond.

Niets dan positieve woorden
De personages zijn fantastisch ontworpen en uitgeschreven, ze hebben echt allemaal duidelijk een eigen stem en voor mijn gevoel zou ik ze zo herkennen als ik ze op straat tegen zou komen (wat niet kan omdat het fictie is, maar toch). De spanning wordt goed opgebouwd, mede dankzij de terugblikken naar het verleden. Het verhaal is pakkend en Buddy weet je allereerst nieuwsgierig te maken en uiteindelijk weet hij je ook in het verhaal te zuigen. Ik heb eigenlijk niets dan positieve woorden voor Oog om oog en vooral ook voor de schrijfkunsten van Buddy Tegenbosch.

Conclusie
Oog om oog is een fantastisch boek voor elke leeftijdsgroep door het pakkende en boeiende verhaal. Buddy Tegenbosch schrijft ontzettend fijn en weet je door zijn schrijfstijl nieuwsgierig te maken en de zinnen lezen makkelijk weg. Doordat het zo prettig en makkelijk leest is het geschikt voor jongeren, maar door de interessante en pakkende materie die verbazingwekkend goed uitgewerkt is, ook boeiend voor volwassenen. Oog om oog is spannend en verrassend, geen moment had ik het gevoel te weten hoe het verhaal zou eindigen. Ik weet in elk geval wel dat ik hoop dat Buddy Tegenbosch nog vele andere boeken gaat schrijven, want dat hij goed uitgewerkte en intrigerende verhalen kan schrijven heeft hij met Oog om oog wel bewezen.

Deze recensie verscheen eerder al op Reviews & Roses
(www.reviewsandroses.nl)