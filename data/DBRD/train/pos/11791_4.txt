Ronald van der Pol (1962) is al ruim 30 jaar werkzaam in de financiële sector maar heeft daarnaast altijd een passie voor kunst en cultuur gehad. Al lange tijd koesterde hij de wens om zelf te gaan schrijven en in 2008 heeft hij dat omgezet in daden. Zijn eerste boek, de thriller ‘Het groene huis’, werd in 2010 in beperkte oplage uitgebracht. Zijn tweede thriller, ‘De witte generaal’, volgde in 2014 en werd uitgegeven door uitgeverij Elikser. In 2018 verscheen zijn derde thriller ‘De blauwe sleutel’, wederom uitgegeven door uitgeverij Elikser. In alle drie de boeken staan de rechercheurs Gerard van Dongen en Frank van der Linden centraal. Het verhaal speelt zich in en om Utrecht af. Ronald van der Pol is geboren in Driebergen en woont in Wijk bij Duurstede.

De Utrechtse rechercheurs Gerard van Dongen en Frank van der Linden krijgen midden in de nacht een melding over een gruwelijke vondst op een rotonde in Wijk bij Duurstede. Ter plekke treffen ze een weerzinwekkend en bizar tafereel aan, het slachtoffer, de rijke ondernemer Jan van Oostdijk, zit vastgebonden aan een wegwijzer met een pijl tussen zijn ogen. Het is het begin van een reeks moorden die hun sporen hebben in het verleden. Het is aan van Dongen, van der Linden en hun team de taak om de moorden op te lossen. Ondertussen worstelen beide rechercheurs met gebeurtenissen uit het verleden. Gerard met het traumatische verlies van zijn vroegere vriendin en Frank met een confronterende periode uit zijn jeugd. Zal Frank de professionele afstand kunnen bewaren?
Langzamerhand wordt duidelijk wat er zich in het verleden allemaal heeft afgespeeld. Gerard en Frank zetten alles op alles om de seriemoordenaar te pakken te krijgen.

‘De blauwe sleutel’ is de derde thriller met de rechercheurs Gerard van Dongen en Frank van der Linden in de hoofdrol, ze maken deel uit van het Utrechts rechercheteam. Het verhaal speelt zich af in en om Utrecht en plaatsen zoals o.a. Wijk bij Duurstede, Driebergen, Doorn, Nieuwegein en Westbroek. Een herkenbare streek voor de auteur die hier zelf vandaan komt, maar ook herkenbaar voor menig lezer. Van der Pol heeft een vlotte, boeiende schrijfstijl met een goede spanningsboog, verschillende plotwendingen en lugubere details.

‘De schim wilde duidelijk een schim blijven, onderdeel van zijn plan. Maar wat was zijn plan, waarom sprak hij niet? Toen zag hij wat hij in positie bracht. Mijn God, dit kan niet waar zijn, dacht hij verschrikt. Hij probeerde uit alle macht los te komen en stootte bijna dierlijke geluiden uit, die echter nauwelijks te horen waren. Het was allemaal zinloos. Hij rilde over zijn hele lichaam en wist het niet meer te beheersen. De urine liep over de stoel en langs zijn benen. Het was gebeurd, zijn leven was voorbij.’

Hij weet de lezer gevangen te houden met zijn verhaal en zet je regelmatig op het verkeerde been. De plot heeft een verrassend eind, een die je niet aan ziet komen. Je merkt aan de gedetailleerde beschrijvingen van de omgeving dat de auteur uit de streek komt. Ook heeft hij gedegen research gedaan naar de kruisboog, het moordwapen bij uitstek. Het moordonderzoek wisselt af met de perikelen uit de levens van beide rechercheurs, maar op een subtiele manier zodat het niet de overhand gaat nemen.

‘De blauwe sleutel’ is een zeer geslaagde thriller die goed als standalone te lezen is. Een goedlopend geloofwaardig verhaal dat je in no-time uitleest. Ik kijk uit naar een nieuw deel in de serie met Gerard van Dongen en Frank van der Linden.
Ik waardeer deze thriller met 4,5*


Auteur: Ronald van der Pol
Titel: De blauwe sleutel
Uitgever: Elikser
Jaar van uitgifte: 2018
ISBN: 9789463650670