Een vrouw in Havana is een prachtige en meeslepende liefdesroman over een onmogelijke liefde in het warme, maar corrupte Cuba. Het klimaat, de geuren en de kleuren van het Cubaanse leven heeft Susana López Rubio in een deze prachtige roman gevangen. Zwoele Cubaanse avonden, de geuren en geluiden van deze warme stad, zelfs de zwermen vliegen als Gloria op het plattenland is, stromen uit het boek wanneer je het openslaat.

Het is duidelijk te merken dat Rubio scriptschrijver is. Met haar beschrijvende manier van vertellen wordt je in het verhaal gezogen en het voelt alsof je van een afstandje meekijkt op de set van een film. Ze neemt je mee en laat je pas weer los als je het boek dicht slaat. Met veel details krijgt de lezer mee hoe het er aan toe gaat in het prachtige warenhuis El Encanto, het Cuba van vóór Castro en het liefdesleven van twee voor elkaar bestemde personen, maar waarbij het lot ze geen handje helpt. Het draait om trouw, het maken van verstandige keuzes en keuzes op basis van je gevoel, om de verschillen tussen arm en rijk, maar vooral om liefde.

Maar in het boek is er niet alleen aandacht voor een onmogelijke liefde of het leven in El Encanto, maar ook Einstein, Che Guevara en Ava Gardner hebben een plekje gekregen in het boek. Daarmee is Een vrouw in Havana een roman vol passie, cultuur, nostalgie en historie. Een boek dat van mij verfilmd mag worden in een mengelmoes van Mr. Selfridge en een film over maffiosi. 5 sterren.