Dit boek heb ik mogen lezen voor Hebban, als #hebbanbuzz boek.

In dit boek volg je Emily, die op een dag alles achterlaat en elders een nieuw leven begint als Cat. Ze maakt nieuwe vrienden, waaronder kleptomane Angel. Onder invloed van Angel wordt Cat wat losser en begint ze ook te stelen en wat coke te snuiven. Haar nieuwe leven neemt langzaam vorm aan, maar het verleden waar ze zo hard voor weggelopen is haalt haar keihard in op de dag dat ‘het’ één jaar geleden is.

Naast de verhaallijn van Cat in het heden leer je ook haar verleden kennen, haar ouders, haar tweelingzus, haar man Ben en ook kom je wat meer te weten over het verleden van Angel.
Er is vanaf het begin duidelijk dat er iets ergs gebeurd is, maar wat dat is daar kom je maar langzaam achter. Heeft het iets met haar nogal getroebleerde tweelingzus te maken? En hoe heeft ze ooit haar kind waar ze het steeds over heeft achter kunnen laten?

Tijdens het lezen was ik steeds geboeid en vroeg ik me af waar het heen ging met het verhaal. Een thriller is het niet, maar het verhaal geeft je wel een heel onheilspellend gevoel, meer een psychologische spanning dus.
Wel maakte de auteur vrij aan het begin een klein foutje naar mijn mening, waardoor ik één aspect van het verhaal al vermoedde.
Maar al met al vond ik het een lekker weglezend boek, goed voor een paar uur leesplezier!