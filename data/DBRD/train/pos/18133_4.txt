In deel 2 van de Blingg serie is het verhaal heftiger dan in deel 1. Frederick probeert zijn jaloerse gedrag opzij te zetten maar doordat dit niet lukt gaat het goed mis. Tijdens de time-out waar Sophie voor gekozen heeft gaat zij met Matthijs uit, wat ik vanaf het begin al een beetje een raar persoon vind. En ook Eduard zou niet mijn type persoon zijn. Wat een vervelend en gemeen mannetje is dat. Sophie reageert wel erg makkelijk op de situatie met Eduard. Ik hoop dan ook dat hij zijn verdiende loon nog zal krijgen! Ergens zou het ook leuk zijn als Sophie en Rens weer samen komen. 

Naar mate het boek vordert merk je toch dat Sophie en Frederick voor elkaar gemaakt zijn. Het is een lange weg die zij te gaan hebben en Frederick zal haar moeten gaan vertrouwen. Sophie vertelt één van haar geheimen die zij samen met Rens heeft. Een geheim die ik zelf niet had verwacht. Het andere geheim waar iets over los gelaten wordt had ik wel een beetje verwacht, maar ondanks dat hoop ik dat daar ook nog de waarheid van naar boven komt. Het einde heeft een behoorlijke cliffhanger! Daarom ben ik heel benieuwd naar het volgende deel.

De schrijfstijl is weer erg fijn. Omdat het verhaal direct doorgaat op waar deel 1 gestopt is, is het erg makkelijk om verder te lezen. Een rollercoaster van emoties en gebeurtenissen komen voorbij. Er zitten ook spannende stukken in. Weer een boek wat lastig weg te leggen is en je nieuwsgierig maakt naar wat er nog meer zal gaan komen.