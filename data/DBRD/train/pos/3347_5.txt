Recensie 2.0:

Sinds ik het eerste deel, Red Queen, las, ben ik groot fan. Fan van Mare, van Cal, van Farley, en misschien ook een beetje van Maven.
In Red Queen maakten we kennis met Mare, een Rode, die gebukt gaat onder de armoede, terwijl de rijke Zilveren, met al hun krachten, de dienst uit maken. Door een (on)gelukkig toeval belandt ze aan het hof van de Zilveren koning, niet wetende wat dat voor invloed zal gaan hebben op haar latere leven.
In Glass Sword gaat het verhaal verder, nu zijn Mare en Cal op de vlucht voor Maven. Op het eind offert Mare haar vrijheid op voor de levens van Cal, haar broer en vele anderen.
In het derde deel van deze serie, King’s cage, is Mare de gevangene van Maven, die een psychologisch spel met haar speelt. Gelukkig is Cal niet van zins Mare alleen te laten.

En dan dit deel, War storm, het laatste deel. Naar dit boek heb ik zo uitgekeken! Toen ik de kans had, heb ik het eboek aangeschaft en dit ademloos gelezen. Een recensie heb ik destijds ook geschreven (zie hieronder).
Maar ik lees vaker boeken een tweede keer, en toen bekend werd dat er een epic reads leesclub werd georganiseerd met dit boek in de hoofdrol, heb ik geen moment geaarzeld en mij daarvoor ingeschreven en mocht ik het papieren boek lezen.

Zoals we gewend zijn van deze serie, is de cover weer een kroon, maar nu een donkere, met rood en zilveren bloed dat van de kroon afdruipt. De titel belooft oorlog, en de slogan van de Scarlet Guard: Rise with the dawn, staat prominent onder de titel. En het boek is een behoorlijk dik boek, altijd leuk.

Vicory comes at a price, staat er op de achterkant, met de plot.
Mare voelt zich verraden door Cal, die de kroon belangrijker vindt dan haar liefde. Aan de ene kant kan ik het hem niet kwalijk nemen: hij denkt echt dat als hij koning is/wordt, hij de dingen kan veranderen. Maar zoals we weten uit het vorige deel, kan iedereen iedereen verraden. Er wordt een alliantie gesmeed, maar niemand vertrouwt elkaar eigenlijk.
En Maven zet alles op alles om koning te blijven.

De schrijfstijl vond ik heerlijk leesbaar, ik vloog door de hoofdstukken heen. Door de manier van vertellen zie je het verhaal door verschillende ogen.
Evangeline vond ik eigenlijk nu het leukste personage. Door de serie heen begon ik haar steeds leuker te vinden. Haar vader gebruikt haar voor zijn eigen gewin, maar gelukkig probeert ze daar onderuit te komen.

De titel beloofde veel oorlogshandelingen, en die waren er ook, maar niet zoveel als ik had verwacht. Er zijn spannende momenten, en op sommige momenten stond mijn hart bijna stil.
Humor en romantiek is er ook, en verraad.

Het einde vond ik teleurstellend. Het is een open einde, maar ik had een echt einde verwacht.
Al met al heb ik (weer) enorm genoten van dit boek. Heel jammer dat er een eind is gekomen aan deze fantastische YA serie. Deze staat op een bijna gedeelde eerste plaats met mijn topfavoriet, The Hunger Games. Veel scheelt het niet, maar er kan er maar één de winnaar zijn.

Ik kan dit boek absoluut aanbevelen, maar je moet echt de eerste drie delen eerst hebben gelezen. Zonder die delen is dit boek niet goed leesbaar, dan mis je veel.
Dus … ren naar de bibliotheek of de winkel en lees deze serie!

Recensie eboek:

Naar dit boek, het laatste deel van de Red queen/Rode koningin serie van Victoria Aveyard heb ik zo uitgekeken! Het boek is nu uit, en dat vind ik erg jammer.
In dit laatste deel is de oorlog echt uitgebroken tussen de Roden en de Zilveren overheersers. Mare wordt verscheurd door haar wens de wereld te verbeteren en haar liefde voor Cal, die haar in de steek heeft gelaten. Of toch niet?
Zoals de titel doet vermoeden, komen er veel oorlogshandelingen in het boek voor, maar niet zo dat dit overheerst. Er is voldoende drama en ook wel romantiek, en verraad. Denk aan Maven, die alles op alles zet op de oorlog en Mare te winnen.
Plotwisselingen zijn er voldoende. Soms dacht ik dat het gebeurd was, maar dan gebeurde er weer iets totaal onverwachts.

De schrijfstijl was fijn, en door de manier van vertellen vloog ik door het boek heen. Het einde vond ik een beetje teleurstellend. Het is een open einde en ook weer niet. Leuker had ik het gevonden als er echt een eind was. Ik kan niet veel zeggen, anders geef ik teveel informatie weg. Dat neemt niet weg dat deze serie een van mijn topfavorieten is. En ik denk zo, dat ik deze serie nog vaak zal herlezen.

Met War storm is een einde gekomen aan een fantastische serie, en dat vind ik ontzettend jammer. Ik had nog heel veel tijd kunnen doorbrengen met Mare, Cal en de Scharlaken Garde.