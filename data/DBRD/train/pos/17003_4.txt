Titel: In de familie
Auteur: Joyce Spijker
Uitgeverij: Boekerij
Publicatiedatum: Mei 2016
Aantal bladzijdes: 352

De cover van In de familie zou ik niet direct als een thriller bestempelen. Alleen het grote vleesmes op tafel doet anders vermoeden. Ik zou hem eerder bij de romans zoeken. Maar daardoor valt hij juist wel op tussen de thrillers met het vele wit. De kleur van de letters is wel toepasselijk bloedrood.
Joyce Spijker is naast auteur ook communicatieadviseur en persvoorlichter. Ze zou zich het liefst volledig op het schrijven willen richten. Spotlight was haar debuut binnen de romans. Met In de familie waagt ze zich aan het thrillergenre.

Spraakmakend familiedrama achter de schermen van politiek Den Haag.

Nina Satijn is een jonge fotografe, op zoek naar haar plek in het leven. Ze is single na een lange relatie en vindt steun bij haar oma Emma, die haar na de vroege dood van haar moeder voornamelijk heeft opgevoed. Nina’s vader Boudewijn, minister van Justitie en Veiligheid en bij een volgende kabinetsperiode in de race voor het premierschap, heeft zich tijdens de opvoeding nauwelijks om haar bekommerd en hertrouwde al snel met de mooie Marsala.
Als Nina op een dag bij Emma op bezoek gaat, vindt ze haar op de grond in de woonkamer in haar huis in Wassenaar. Vermoord. Ze besluit alles op alles te zetten om de dader te vinden en de dood van haar geliefde oma te wreken.
(Bron: achterflap boek)

“I cannot think of any need in childhood as strong as the need for a father’s protection.” Sigmund Freud

Wat mij meteen opviel waren de namen van twee van de (hoofd)personages: Merlot en Marsala, beide wijnsoorten. Leuk verzonnen om die op deze manier in het verhaal te verwerken, past goed bij het familiediner op de cover.
Een citaat uit het boek welke mij opviel en ik heel mooi beschreven vond is:

“Twee gigantische blauwpaarse ogen kijken Nina van een afstand aan. Ze werken hypnotiserend en bevatten meer magenta dat natuurlijk daglicht kan veroorzaken.”

De personages worden helder neergezet, waarbij je van ze houd of je vind er geen bal aan. Nina wordt het meest naar voren gebracht, waardoor je een heel duidelijk beeld van haar kunt vormen. Hierdoor kon ik mij ook het meest inleven in haar, ze komt over als de normaalste van het stel.
De schrijfstijl is vlot en soepel. Geen moeilijk taalgebruik, gewoon heerlijk leesbaar met op zijn tijd een grapje tussendoor.

“Daar zul je ze hebben, M&M, een onverwoestbare eenheid.”

De hoofdstukken variëren van lengte, waardoor het verhaal lekker leest.
Het verhaal is niet overal even spannend, af en toe zakt het wat in. Maar Joyce weet er ook een beetje romantiek en seksuele spanning in te verwerken. Want waar zouden we zijn zonder een overspelige partner? ;-) Hierdoor blijft het een prettig boek en zou ik het onder het kopje Vrouwenthriller willen plaatsen.
Leuk verwerkt is het politieke-tintje. Ik was hier eerst nogal huiverig over omdat ik hier niet zoveel mee heb, maar het past gewoon. Niet te veel, niet te overdreven, gewoon precies genoeg om het verhaal kloppend te maken.
De plotwendingen zitten goed in het verhaal verweven en je wordt hierdoor meer dan eens verrast.
Al met al denk ik dat Joyce een zeer goed te lezen en verrassende Vrouwenthriller heeft neergezet.

Wraak, hebzucht en macht voeren hier meer dan eens de boventoon binnen deze politieke familie thriller. Zeker het lezen waard!

Plot: 4
Schrijfstijl: 4
Leesplezier: 4
Originaliteit: 4
Psychologie: 4
Spanning: 3,5

Hiermee verdient Joyce Spijker 4 hele mooie sterren voor haar thrillerdebuut In de familie.