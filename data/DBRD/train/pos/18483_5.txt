Het verhaal wordt vanuit meerdere gezichtspunten verteld. De gezichtspunten van Marie- Laure en Werner komen uiteraard het vaakst voorbij, maar ook anderen vertellen af en toe een deel van hun eigen verhaal. Met name in het begin van het boek wordt er wel erg snel gewisseld tussen de gezichtspunten. Een hoofdstuk dat vanuit een bepaalde persoon is geschreven kan soms maar twee bladzijden lang zijn. Aan de ene kant leer je zo snel meerdere hoofdpersonen kennen en hoef je nooit lang te wachten om te zien hoe het verder gaat met iemand. Aan de andere kant is het steeds mentaal moeten omschakelen naar een ander gezichtspunt ook wel vermoeiend. Later in het boek worden de hoofdstukken iets langer.

Doordat Marie-Laure in een bezet stadje woont en Werner bij de bezettingsmacht hoort, leer je twee kanten van de oorlog kennen. Ook zie je dat de Duitse soldaten niet per sé allemaal wrede mensen waren, maar dat ze soms ook noodgedwongen deden wat de omstandigheden van hen vereisten. Je ziet ook dat de ene soldaat de andere niet is en dat de ene burger ook heel anders reageert dan de andere.

Het gezichtspunt van Marie- Laure is uiteraard extra bijzonder omdat ze blind is. Haar onzekere situatie wordt extra onveilig omdat ze alleen door middel van gehoor, reuk en tast en af en toe de woorden van anderen kan ontdekken wat er gebeurt en waar het gevaar vandaan komt. Toch redt ze zich uiteindelijk, mede dankzij haar scherpe verstand, behoorlijk.

Ondanks dat je gedurende het verhaal meerdere aanwijzingen krijgt, vond ik de manier waarop de verhaallijnen van Marie-Laure en Werner elkaar uiteindelijk raakten toch verrassend en bijzonder.

Gedurende het verhaal kom je ook steeds delen tegen uit het boek 20.000 mijlen onder zee van Jules Verne. Deze fragmenten verbinden mensen met elkaar en bieden meerdere mensen in het boek troost. Dat is voor een boekenliefhebber natuurlijk altijd leuk om te lezen.

Ik vond dit een mooi boek, waarin je vele aspecten van het leven in WOII leert kennen. Het verhaal wordt mooi afgerond doordat er een kort stuk is toegevoegd waarin het leven van de belangrijkste hoofdpersonen na de oorlog wordt beschreven. Dit stuk is ook heel realistisch, want het leven in de oorlog heeft voor velen duidelijk sporen nagelaten. Dit boek is een goede keuze voor mensen die geïnteresseerd zijn in verhalen over de oorlog en daarbij verschillende standpunten willen leren kennen