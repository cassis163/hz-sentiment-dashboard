Schaduwzwart is het tweede deel van de Spellslinger-serie en het verhaal van Kellen gaat verder. In dit deel is Kellen een vogelvrijverklaarde en moet zien te overleven samen met Reichis eekhoornkat en Ferius. Op een gegeven moment komt hij een geblinddoekt meisje, Seneira, tegen. Zij doet alsof ze blind is en haar geheimen zorgen ervoor dat Kellen betrokken raakt bij een complot vol intriges.

Allereerst is de cover net als bij Vogelvrij prachtig ontworpen en laat elementen zien die met het verhaal te maken hebben, bijvoorbeeld het geblinddoekte meisje Seneira, Kellen en de eekhoornkat Reichis. Daarnaast illustreert de cover dat magie en kaartspelen een belangrijk element spelen in Schaduwzwart.

Sebastien de Castell heeft een meeslepende en beschrijvende schrijfstijl. Dit draagt bij aan de worldbuilding van het verhaal en aan het magische element van het verhaal. Hij beschrijft de magische elementen heel nauwkeurig en beeldend, waardoor ik ook echt het gevoel krijg dat ik de handbewegingen die Kellen of de andere magiërs maken voor me zie.

In Schaduwzwart blijkt dat Kellen, de anti-held, ook te maken krijgt met moeilijke keuzes en de auteur heeft de strijd die Kellen ondergaat heel opbouwend beschreven. Ik denk als lezer mee met de keuzes die Kellen moet maken bijvoorbeeld welk pad wil hij volgen of beslissen of iemand te vertrouwen is. Daarnaast vond ik het humoristische element heel leuk om te lezen. De relatie en interactie tussen Reichis en Kellen is geweldig om te lezen.
Sebastien de Castell heeft een geweldig vervolg geschreven en ik kan niet wachten om deel 3 te lezen. De fantasy wereld van Sebastien de Castell is heel goed beschreven en de schrijfstijl zorgt ervoor dat je als lezer wordt meegezogen in de wereld van Kellen. Schaduwzwart is een verhaal vol spanning, intriges, plottwisten en liefde. Na het lezen van Vogelvrij moet je Schaduwzwart lezen!