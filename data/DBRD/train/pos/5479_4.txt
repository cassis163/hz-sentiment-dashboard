Michael Koryta brak al op jonge leeftijd door als thrillerschrijver. Zijn debuut belandde direct op de shortlist van de Edgar Award en zijn werk wordt in meer dan vijftien landen uitgegeven. De profeet is het vijfde boek van hem dat in ons land is verschenen. Hierin verwerkt hij het drama dat hem en zijn familie trof; Michael was zes jaar toen zijn tante werd doodgereden door een dronken automobilist.

In De profeet maken we kennis met de Austin-broers: Adam en Kent. Beiden leven een afzonderlijk leven; ze zien en spreken elkaar niet of nauwelijks. Een familiedrama twintig jaar geleden is hier de oorzaak van. Marie, het zusje van Adam en Kent, wordt in hun tienerjaren vermoord. Adam voelt zich (nog steeds) schuldig, omdat hij destijds had beloofd zijn zusje naar huis te brengen, maar ervoor koos om te daten met de mooiste meid van de school. Marie moest lopend naar huis en wordt onderweg vermoord. Broer Kent houdt Adam verantwoordelijk voor deze tragedie. Twee decennia later is Kent footballcoach op de plaatste high school en is hij in de race om het kampioenschap. Adam is borgsteller en heeft als taak de borgsommen voor criminelen voor te schieten. Daarnaast werkt hij af en toe als privédetective. De moord op Rachel Bond, de vriendin van een speler uit Kents footballteam, brengt beide broers noodgedwongen weer samen. Allereerst omdat beide broers verdachten zijn, maar zeker omdat de moord herinneringen naar boven brengt van twintig jaar geleden, toen hun geliefde zusje werd vermoord..

De profeet is een prachtig beschreven familiedrama, waarin schuld, wraak, geloof, winst en verlies dicht bij elkaar liggen. Beide broers verwerken het verlies van hun zusje op hun eigen manier. Adam heeft een groot schuldgevoel, is uit op wraak, maar weet dat dit onmogelijk is, omdat de moordenaar in zijn cel is overleden. Hij woont in het ouderlijk huis, waar hij in de slaapkamer van Marie  die hij in de oude staat heeft gelaten  zoekt naar vergiffenis door met haar te communiceren. Met alcohol probeert hij te ontsnappen van de gedachtes uit het verleden en zondert hij zich af van de buitenwereld. Kent is het tegenovergestelde. Hij zoekt juist de open manier van verwerken, waarbij hij veel waarde hecht aan het geloof. Boetedoening vind hij door te bidden; met zijn spelers voor een wedstrijd, maar ook met criminelen in gevangenissen. Zijn rol als coach van het plaatselijke  en succesvolle  footballteam maakt hem een geliefd, publiek persoon, waarbij hij er alles aan doet om zijn spelers duidelijk te maken dat het in het leven niet alleen om de winst gaat.

In deze literaire thriller, want zo mag je De profeet zeker aanmerken, voert de spanning niet de boventoon, maar de beproevingen die de broers (hebben) moeten doorstaan zorgen toch voor huiveringen. Het familiedrama en de recente moord op een tienermeisje zijn de centrale onderwerpen in het verhaal, maar de rode draad wordt gevormd door de opmars van Kent footballteam, dat sinds jaren weer eens de finale kan bereiken. Dat Koryta een jaar lang heeft meegelopen met een bestaand footballteam, komt duidelijk naar voren in de  soms langdradige  beschrijvingen van trainingen, voorbereidingen en wedstrijden van het footballteam. Leerzaam is het zeker, maar vaak leidt het af van het werkelijke verhaal.

Wisselingen van perspectief, veel dialoog en typische personages zorgen voor een goede opbouw van het verhaal. De lezer voelt met de broers mee en kan zich inleven in hun huidige situatie, waarbij ze worden geconfronteerd met een nieuwe moord, die hun oude wonden heropent. De profeet is een hartverscheurende thriller met een briljante plot en een aangrijpende broedertwist. Filmmakers zullen ongetwijfeld staan te springen om het te mogen verfilmen!