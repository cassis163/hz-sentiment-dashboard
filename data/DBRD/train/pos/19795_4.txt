A is van os. Waar komen onze letters vandaan? Door Autobahn & Bette Westera

Geweldig boeiend boek, al kreeg ik bijna schele hoofdpijn van het kleurgebruik. Dat kan aan mij liggen, ik zal oud worden. Het is trouwens ook het enige minpuntje aan dit super interessant boek. Bedoeld voor kinderen maar (behalve het kleurgebruik) ook heel interessant voor volwassenen.

Dit boek leert ons dat het ontstaan van letters al dateert van 1800 voor Christus, deze letters noemen Proto-Sinaïtisch, dat evolueerde naar Het Fenicisch alfabet, nog later verhuisde dat naar het Grieks om ten slotte te eindigen bij de Romeinen die ook weer hun eigen aanpassingen en toevoegingen deden.

Dit Romeinse alfabet wordt nog steeds in een groot deel van de wereld gebruikt. Dat an sich is al boeiend om te lezen; nog boeiender is het te zien (letter per letter) hoe het alfabet is geëvolueerd. Zo leer je inderdaad dat de A van os komt en niet van aap. De H komt van chet/hek (dat is nog duidelijk) maar de S komt van sjin/boog, tegenstrijdig hé!? Net dat maakt dit boek zo boeiend. De H die van hek komt, daarin herken je nog enigszins een hek, ook tof.

Grappig is ook dat ons alfabet afstamt van tekeningen, die wij over de eeuwen heen hebben vervormd naar letters, maar dat we tegenwoordig weer meer terug grijpen naar tekeningen (emoji) om elkaar beter te verstaan.

De wereld, taal, ons alfabet; alles is en blijft aan verandering onderhevig. Dit boek biedt een boeiende, verrassende en soms ook grappige kijk op deze evolutie. Aanrader voor klein én groot!