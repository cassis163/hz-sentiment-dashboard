Razernij is de negentiende titel in de serie van Jonathan Kellerman met Alex Delaware en Milo Sturgis in de hoofdrol. Ze zijn inmiddels oude bekenden. In 19 boeken kwamen ze voorbij. Milo is de homoseksuele inspecteur en Alex is de psycholoog en adviseur van de politie.
In Razernij vermoorden twee pubers een peuter. De wereld is diep geschokt. De jongens worden dankzij camerabeelden al snel gevonden en bestraft. Alex Delaware, de psycholoog wordt jaren later gebeld door Rand, een van de twee daders. Hij wil graag een gesprek. Dat zal nooit plaatsvinden. Rand wordt vermoord en gevonden langs een snelweg.
De schrijver Jonathan Kellerman, van oorsprong psycholoog, is zijn vak  waar hij goed in is - trouw gebleven. Dat is altijd weer merkbaar in de verhalen. Hij schetst portretten en achtergronden van mensen die een rol spelen in het misdaadverhaal.
Het verhaal start met een blik op het leven van de vermoorde Rand. Een zwakbegaafde, beïnvloedbare jongen met weinig kansen. Kellerman beschrijft een bestaan met een voorspelbaar en tragisch verloop.
Alex en Milo volgen aanwijzingen en maken kleine stapjes. Ze volgen enkele dwaalsporen maar dankzij hard werken, initiatief, doordenken en deductie worden langzaam maar zeker lijnen zichtbaar. Dan gaat een beerput open die zijn weerga niet kent.
De auteur toont zich in Razernij de specialist van psychologische portretten van mensen van divers pluimage. Daarnaast zijn er knappe dialogen en intensieve verhoren. Niet iedereen zal de boeken van Kellerman waarderen. Hij gebruikt veel taal om plaatsen, uiterlijkheden en omstandigheden te schetsen. Dit leidt echter wel tot diepgang en interessante wetenswaardigheden.
Deze keer staat een zelfkant van de Amerikaanse samenleving op de voorgrond waar verval, hypocrisie en schone schijn domineren.
Het einde van het verhaal is enigszins open en stemt tot nadenken.
Jonathan Kellerman is een aanrader voor lezers die houden van een misdaadverhaal met een uitgebreide psychologische schets van personages, hun omstandigheden en achtergronden. Met soms prachtige dialogen en beeldende beschrijvingen van de couleur locale. Eén van de betere Kellermans.