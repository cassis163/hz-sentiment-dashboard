Desalnietbemind is gewoon een mooi boek. Een boek dat je aan iemand cadeau geeft die niet alleen van een spannend verhaal houdt, maar ook van wegdromen tijdens het lezen van het verhaal. Vanaf de opening wil je weten hoe het verder gaat. Doordat het boek uit 92 korte hoofdstukken (soms slechts een pagina) bestaat, daagt het je uit om nog net dat ene extra hoofdstuk te lezen. Vervolgens sta je weer voor de keuze: niet stoppen, maar toch nog een extra hoofstuk lezen?

Schrijfster Annabel Jonk beschrijft in haar debuutroman het verhaal van Victor. Maar we leren Victor alleen kennen vanuit het perspectief van zijn partner Martha. Victor is plotseling overleden, en Martha ontdekt bij toeval dat Victor ook nog een ander bestaan had. Een leven dat ze stukje bij stukje in kaart brengt door zijn aantekeningen te lezen die zijn opgeschreven in schriftjes. Het lezen van de schriftjes roept vragen op die Martha alleen kan beantwoorden door op reis te gaan, en de mensen te ontmoeten die in de schriftjes beschreven worden. Daardoor komen we veel over Victor te weten. Martha onderneemt de ene actie na de andere om te weten te komen wat er aan de hand was. Misschien is ze soms wat impulsief, want ze reist van de ene op de andere dag naar de Verenigde Staten alleen maar voor een kort en informatief gesprek, en is een paar dagen later alweer druk onderweg in Nederland. Waarom ze soms voor het ene beslist, en het andere laat is niet altijd duidelijk. Maar daardoor wordt het verhaal spannend en krijgt het tempo. Want Martha lijkt te doen wat je soms zelf zou willen doen: meteen actie ondernemen als er iets aan de hand is. Niet even de tijd nemen om na te denken of om het uit te stellen. Nee, gewoon op zoek naar antwoorden gaan.
Het boek krijgt daardoor het karakter van een literaire thriller.

Annabel Jonk speelt met de Nederlandse taal en beschrijft tegelijkertijd een voor velen herkenbaar verhaal.. Je wordt wakker uit een nare droom, maar dan blijkt dat die droom helaas de realiteit is geworden. Een droom die om uitleg vraagt. Daardoor slaagt het boek erin dat je wil blijven lezen, en dat je soms een beetje wegdroomt door het herkenbare verhaal.