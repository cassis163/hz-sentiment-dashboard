In ‘Onvindbaar’ neemt auteur Laura McHugh haar lezers mee in het verhaal van Arden. Arden is nog maar tien jaar oud, wanneer zij op een middag op haar twee jongere zusjes past. De tweeling, Violet en Tabitha, ontsnapt een kort ogenblik aan haar aandacht. Wanneer Arden terugkeert, is de tweeling verdwenen. Arden ziet nog net een auto wegrijden waarin zij haar zusjes meent te zien zitten. Ondanks uitgebreid onderzoek, blijft de tweeling onvindbaar.

Twintig jaar later, wanneer Ardens’ vader overlijdt en zij het familiehuis erft, keert Arden terug naar haar geboortedorp. Zij gaat nog altijd gebukt onder de verdwijning van haar zusjes en haar schuldgevoel. Wanneer Arden benaderd wordt door Josh Kyle, een man die zich verdiept in ‘cold cases’, besluit zij opnieuw in de verdwijning van de tweeling te duiken. Al snel blijkt dat haar herinnering aan de verdwijning niet klopt en de man, die al die tijd als verdachte is aangemerkt, wellicht onschuldig is.

“Ik sliep onrustig, dromen reisden door mijn lichaam, deden gewrichtsbanden stuiptrekken, spieren verkrampen, tanden knarsen. In het donker voelde ik het spriethaar van de tweeling kriebelen, hun kleine handjes verscholen in die van mij, hun adem warm op mijn wang.”

Achterhalen Arden en Josh de waarheid en zijn Violet en Tabitha nog in leven? Je leest het in ‘Onvindbaar’.

Wanneer er op de cover van een boek een enthousiaste aanbeveling staat van een gevestigde auteur, dan wekt dat verwachtingen. In dit geval prijst niemand minder dan Karin Slaughter het boek van McHugh luid en duidelijk aan. In eerste instantie was ik dan ook enigszins teleurgesteld, aangezien ‘Onvindbaar’ wat traag van start gaat. Echter, elk boek een kans gevend, werd ik al snel het verhaal ingezogen en hield het mij vast. Het intrigeert, het fascineert.

“Als deze brief op Arrowood was aangekomen, dan waren de andere misschien ook wel ergens in huis, hoewel ik niet goed begreep waarom deze ene in mijn kamer onder mijn bed was beland.”

Toegegeven, het is geen ijzingwekkende thriller waar op elke pagina wel actie te verwachten valt, maar wanneer je de aanbevelingen, die overigens ook op de achterflap te vinden zijn, naast je neerlegt en simpelweg van je eigen zintuigen uitgaat, dan is het een bijzonder fraai geconstrueerd boek.

“Ik deed de deur voor Deirdres neus dicht en had het gevoel dat ik moest overgeven. De blonde vrouwen die mevrouw Ferris bij Arrowood had gezien waren helemaal geen schoonmaaksters. Heaney had gedaan alsof hij mijn vader was, had zich ondergedompeld in een fantasie met vrouwen die op mijn moeder leken.”

De schrijfstijl van McHugh is bovengemiddeld goed en zij weet zowel haar personages als de omgevingskleuren uiterst beeldend aan het papier toe te vertrouwen. Haar dialogen zijn bovendien vlot en geloofwaardig. Het feit dat het boek geheel is geschreven vanuit de visie van Arden, in de eerste persoon, laat het verhaal heel dichtbij komen.

Kortom, ‘Onvindbaar’ is een fijn en intrigerende thriller.

Over de auteur
Laura McHugh woont en werkt in Missouri en debuteerde met het zeer goed ontvangen ‘Het gewicht van bloed’, winnaar van de International Thriller Writers Award 2015.

Uitvoering
Uitgeverij Cargo
ISBN 9789023466086
Paperback, 320 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/