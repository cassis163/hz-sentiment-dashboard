Henry Hayden is een succesvol schrijver van bestsellers, die zijn zaakjes uitstekend voor elkaar heeft; hij is gelukkig getrouwd met Martha, woont in een mooi landhuis ergens aan de kust, rijdt in een luxe auto én heeft een maîtresse. Dan wordt zijn prettige leventje verstoord door haar ongeplande zwangerschap. Henry bedenkt een oplossing voor dit probleem, maar daarbij gaat er iets helemaal mis, met verstrekkende gevolgen.
Terwijl Henry zich ogenschijnlijk steeds verder in de nesten werkt, blijkt gaandeweg dat hij een vileine bedrieger is, zonder geweten en met een duister verleden. De waarheid en andere leugens is een goed geschreven en vlot leesbare misdaadroman, waarin het Sascha Arango uitstekend lukt je iedere keer weer op het verkeerde been te zetten.