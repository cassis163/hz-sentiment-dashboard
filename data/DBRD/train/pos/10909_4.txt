Vuur en as van Sabaa Tahir is een echte YA page turner. Of dit nu komt door de hoofdstukken waarin het verhaal afwisselend door Laia of Elias wordt verteld of dat het door het spannende plot komt, ik heb van dit boek genoten. De wereldbouw is erg goed beschreven en je waant je al snel in de Arabisch aandoende wereld die Sabaa Tahir heeft geschapen. Ik vond persoonlijk het karakter van ELias interessanter dan dat van Laia. Ik vond haar gedachten niet overeenkomen met haar daden en dat maakte het moeilijker om me met haar te identificeren. Ook haar innerlijke gesprekken met haar broer werden later in het verhaal eerder irritant dan wenselijk en de omwenteling op het einde dat ze beseft dat het altijd haar gedachten waren geweest zag je natuurlijk al lang aankomen. Het karakter Elias was daarentegen veel sterker neergezet en riep makkelijker sympathie bij me op doordat hij 'echter' leek door zijn innerlijke strijd en menselijke trekken. De driehoeksverhouding in tweevoud vond ik erg leuk gevonden, maar voor Laia had die voor mij persoonlijk nog meer aandacht mogen krijgen. Ik vond het wat summier. Het mooie van dit boek is de wisseling van hoofdpersoon en wat er steeds maar weer voor zorgde dat ik verder wilde lezen. En de cliffhangers bij bijna alle hoofdstukken. De zinnen zijn mooi en vloeiend en sommige zinnen heb ik zelfs een paar keer gelezen zo mooi waren ze. In het boek staan een paar redactie foutjes, wat mij jammer genoeg uit het verhaal haalde. Ik hoop dat deze bij de tweede druk (ik ben ervan overtuigd dat die er komt) niet meer voorkomen.
Ik vind het jammer dat ik niet verder kan lezen en hoop dat deel twee snel zal volgen. Voor iedereen die dit boek nog moet lezen adviseer ik; in de vakantie wanneer je met een gerust hart een nacht slaap kunt missen en wacht tot deel twee ook uit is (nee, natuurlijk niet! Lezen. Zo snel als je kunt).