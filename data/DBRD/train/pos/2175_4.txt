Jan Brokken heeft een prettige vertelstem en weet in dit boek oprecht interessant te vertellen over het schrijfvak. Na een relativerend eerste hoofdstukje over dat er vooral geen wetten van Meden en Perzen zijn, bespreekt Brokken van alles: de beginzin, het hoe en wat met dialogen, seks in verhalen en -voor velen heel belangrijk- het schrappen. Hierbij draagt hij tal van voorbeelden aan, waarbij vooral opvallend is dat ook Jan Brokken regelmatig Flaubert op het schild hijst. Altijd weer die dekselse Fransoos, ik zal toch echt een keer iets van die beste man moeten gaan lezen!

En zo is dit al met al een prima boek, dat door de korte hoofdstukjes lekker leest. Leuk en boeiend!