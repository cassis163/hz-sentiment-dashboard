Originele recensie op mijn blog hillybillybeauty.nl

“A place to hide away, een plaats om zich te verbergen… Net wat ze zocht. En Rune ongetwijfeld ook. Hier en nu. Op deze plaats. Ze vroeg zich af wat haar gezinsleden aan het doen waren. Zouden ze het over haar hebben? Zouden ze zich bevrijd voelen nu die gek niet meer in de buurt was?”
Achterflap
“Mus baalt als een stekker wanneer haar vader er met een jongere vrouw vandoor gaat. Als haar moeder, een lerares, een relatie met een collega begint, staat haar wereld helemaal op zijn kop. Vooral omdat De Kwal een van de meest vervelende leerkrachten van de school is. Samen met haar broer, Brix, probeert ze haar moeder op andere gedachten te brengen en de relatie de boycotten. Maar heiligt het doel alle middelen?”

Als moeder van 2 tieners, én zelf een kind van gescheiden ouders, kon ik mij helemaal in dit boek inleven. De reacties van Mus op situaties, haar gevoelens en haar handelen kwamen in heel veel gevallen zeer herkenbaar voor. Daarom heb ik dit boek ook in één adem uitgelezen.
Samenvatting
Mus (die eigenlijk Merel heet) is een meisje die met haar 16 jaar in een ingewikkelde fase van haar leven zit. Stemmingswisselingen zijn er volop en als je ouders dan ook nog eens gescheiden zijn maakt het allemaal niet makkelijker.
Het boek begint meteen pakkend. Het is niet helemaal duidelijk in wat voor situatie Mus zich op dat moment bevindt, maar door het boek te lezen wordt dat aan het einde allemaal duidelijk. Mus is een meisje die overkomt als een echte puber (waar ik er ook 2 van in huis heb ;-)). Ze heeft vrienden, school is bijzaak en ze komt wat naïef over. Een typisch meisje van 16! Wanneer haar moeder aangeeft opnieuw verliefd te zijn en haar nieuwe vriend wil voorstellen aan Mus en haar broer, staat Mus daar niet om te springen. Als dan ook nog blijkt dat de nieuwe vriend die verschrikkelijke leraar van school is zijn de rapen gaar!
Vanaf dat moment neemt het verhaal je mee met Mus haar “zoektocht”. De zoektocht hoe ze moet omgaan met deze situatie, wat ze eigenlijk helemaal niet wil! Ze gaat als een echte puber tegen haar moeder in en gaat puur voor haar eigenlijk gelijk en geluk. De stappen die ze daarmee zet gaan van kwaad tot erger. Met als resultaat een daad die haar misschien niet eens het geluk zal brengen wat ze had gehoopt. Het boek stopt op het moment dat Mus nog een lange weg te gaan heeft. Wat de lezer nieuwsgierig zal achterlaten…wellicht een vervolg?
De schrijfstijl van Kristof Desmet is toegankelijk en daarom leest het boek als een trein. Zeker ook geschikt voor jongeren die niet echt van lezen houden is dit boek absoluut een aanrader. Ook door de “jonge” taal die verwerkt is in het boek en wellicht veel herkenbare situaties.
“Mus is een erg leuk Young Adult boek met veel herkenbare situaties voor jong en oud. Hoe ver ga je om je eigen doel te bereiken?”