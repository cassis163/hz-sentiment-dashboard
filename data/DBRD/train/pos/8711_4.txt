De stille vallei is het derde en laatste deel van de Cirkel trilogie.
In het eerste deel, De cirkel van zes, komen de zes samen en leren ze elkaar kennen. In het tweede deel, Dans van de goden, vertrekken de zes naar Geall om zich voor te bereiden op de beslissende oorlog met de demon Lilith. De grote veldslag zal plaats vinden op de sabbat van Samhein in de stille vallei van Geall. In dit laatste deel gaat de cirkel van zes verder met deze voorbereidingen. Ze proberen het volk van Geall klaar te stomen voor de eindstrijd.
Moira, de geleerde, wordt krijger-koning van Geall. Zij leidt haar volk in de opkomende oorlog. Haar lot valt haar zwaar. Des te meer doordat zij heen en weer wordt geslingerd tussen haar verantwoordelijkheden en haar gevoelens voor de vampier Cian. Deze gevoelens zijn wederzijds, maar een relatie tussen een sterfelijke en een onsterfelijke is ondenkbaar en nagenoeg onmogelijk.
Tijdens alle voorbereidingen vinden zowel aan de kant van de Cirkel van zes, als aan de kant van Lilith zware verliezen plaats. Beide partijen lijken aan elkaar gewaagd. Het volk van Geall doet er alles aan om zich klaar te maken. Zelfs de draken willen zich in deze strijd mengen. Maar is het wel mogelijk om het tegen een leger vampiers en half-vampiers op te nemen? Wie zal er als winnaar uit de strijd komen?

‘De mannen vertelden over een nacht vol vuur en rook en het gekrijs van vee dat werd afgeslacht’

De stille vallei is een zeer waardige afsluiting van de geweldige Cirkel-trilogie. Roberts doet wat zij als geen ander kan. Fantasy mengen met emoties en zinderende spanning. Ze neemt de lezer mee op een magisch avontuur.
Het niet zo dat het verhaal van De stille vallei een grote verrassing is. Veel situaties waren zijn van te voren al behoorlijk voorspelbaar. Dit is absoluut niet hinderlijk. De uitvoering hiervan is meesterlijk.
In dit laatste deel is de spanning die een eindstrijd met zich meeneemt voelbaar. De emoties die Roberts in De stille vallei beschrijft zijn zeer intens.
Zoals bij elke oorlog vloeit er bloed, veel bloed en zijn er heftige en grimmige gevechten. Ik persoonlijk hou hier van. Maar het is wel iets waar je tegen moet kunnen.

‘Morgen zouden ze als een plaag uitzwermen over de mensen, tot de hele vallei in een meer van bloed was veranderd.’