‘Zondagochtend breekt aan’ is één van de meest spannende boeken uit de Frieda Klein reeks. Het begint meteen goed als er een lijk onder de vloer van Frieda’s huis wordt gevonden en gaat daarmee direct verder waar ‘Als het zaterdag wordt’ eindigde. Spannende gebeurtenissen volgen elkaar vervolgens in een vlot tempo op.

Maar op ongeveer drie kwart van het boek zakt de spanning helaas weer weg. De dader is dan bekend gemaakt en wat overblijft is het uitwerken van een ongeloofwaardig en wat slap motief.

Ook speelt Dean Reeve weer een belangrijke rol in dit boek. Maar toch is zijn rol niet zo groot als je zou verwachten van het één-na-laatste boek in deze serie. Hoewel hij een prominente rol speelt aan het begin van het boek, draait het verhaal vervolgens weer om een andere zaak. En dat is toch wat teleurstellend.

Wat wel heel leuk is, is dat we de vrienden van Frieda nog wat beter leren kennen. Zelfs in het zevende deel van deze serie blijven deze karakters zich ontwikkelen.

Daarom ben ik heel benieuwd naar het laatste deel van deze serie. Niet alleen omdat Dean Reeve wel een grote rol in de finale moet spelen, maar ook om te weten hoe het alle andere karakters zal vergaan.