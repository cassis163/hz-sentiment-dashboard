Ik had de achterflap niet gelezen. Het duurde dan ook enige tijd voordat ik begreep waarom men zo met ‘oma’ omging. ‘Oma is er ook, en ze staat in de kamer’. Geen welkom, geen uitnodiging aan tafel, maar de vrouw des huizes had wel een doekje over haar hoofd gelegd. ‘Ze is toch blind’.
Natuurlijk had ik het gewoon moeten weten. Hex gaat over een heks, in dit geval over de Wylerheks met de naam ‘Katharina’ in de woonplaats Beek.
De eerste hoofdstukken vertellen iets over het gezin ‘De Graaf’. Een heel gewoon gezin, dat wel iets wegheeft van mijn eigen gezin. Stoeiende pubers, een hond en mobiele telefoons.
Net als in ieder ander dorp zijn er in de woonplaats van familie ‘De Graaf’ groepjes met jongeren die het leuk vinden om te experimenteren en elkaar op te jutten. In Beek loopt dit gedrag echter helemaal uit de hand. In dit dorp loopt namelijk een heks. Overleden, maar duidelijk aanwezig verschijnt zij regelmatig op dezelfde plaatsen. Geketend en met dichtgenaaide ogen en mond is haar verschijning voldoende voor een reeks nachtmerries.
De bewoners van Beek zijn er echter min of meer aan gewend geraakt. Ze gaan ‘Katharina’ zoveel mogelijk uit de weg en monitoren al haar bewegingen. Een hele verantwoordelijkheid, want bezoekers van buiten Beek mogen immers niets weten van deze heks.
Het bestuur maakt gebruik van allerlei technische hoogstandjes waarmee ze niet alleen ‘Katharina’ in de gaten houden, maar ook alle inwoners van Beek controleren. Een app-groep en zelfs een ‘controlecentrum’ met geavanceerde apparatuur moet ervoor zorgen dat er niets aan het toeval wordt overgelaten. Ze hebben echter geen rekening gehouden met de jeugd die zich maar moeilijk kan neerleggen bij het gemis aan privacy en de uitsluiting van het wereldwijde web.

Citaat:
'Haar naam is Katharina van Wyler, maar de meesten van ons noemen haar de Wylerheks,' zei Pieter van Meerten. Hij nam een diepe trek van zijn sigaret en zweeg peinzend.

Hex is een superspannend boek dat bovendien ook heel goed en beeldend is geschreven. Vooral dat laatste zorgt ervoor dat je je als lezer een levendige voorstelling kunt maken van ‘Katharina’. Ze ziet er niet alleen eng uit, maar stinkt ook nog vreselijk.

Auteur Thomas Olde Heuvelt (1983) is een talentvolle schrijver. Nog voor de zomer van dit jaar 2019 verschijnt zijn nieuwste boek met als titel ‘Echo’.