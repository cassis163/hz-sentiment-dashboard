MonsterZ is een boekje dat gemaakt is door twee van mijn meest dierbare vrienden. Remco Meisner verzorgde de tekst en Gidion van de Swaluw maakte er prachtige tekeningen bij. En soms andersom. (dan maakte Gidion een tekening en schreef Remco er een verhaaltje bij.)

Remco is de man achter de Stichting Fantastische Vertellingen die het jaarboek Ganymedes en het tijdschrift Fantastische Vertellingen uitgeeft. Daarnaast verschijnt met zekere onregelmatigheid het kleinste tijdschrift allertijden Tjonge en kunnen we een aantal keren per jaar genieten van korte vertellingen in de Rare Boekjes Reeks en sinds kort geeft hij zelfs een Detective serie uit. En dat alles ter bevordering van het Fantastische genre in het Nederlands taalgebied.
De Stichting geeft niet alleen een platform aan gerenommeerde schrijvers maar biedt ook kansen aan de beginnende auteurs. Met deze laagdrempeligheid hoopt de Stichting het Fantastische boek onder de aandacht te brengen bij het grote publiek. En met dit boekje doet zij een zeer geslaagde poging!

Gidion van de Swaluw is geen onbekende in fantasy-land. Iedereen heeft wel eens een tekening van hem gezien in een blad, een jaarboek of in een strip. Zijn strip Nienke is natuurlijk mijn ultieme favoriet.

In MonsterZ overtreft Gidion zich weer eens. Zijn kleurgebruik en veelzijdigheid van onderwerpen zijn een kenmerkend handelsmerk van deze artiest geworden. In dit kinderboek treffen we vrolijke veelogige monsters aan die door de triestheid in de compositie heel sfeervol zijn neergezet. Ik hou daarvan en kan er uren naar kijken.Vrolijkheid met een traan. Dit is geen kinderboek zoals wij dat kennen en aan onze kinderen gewend zijn voor te lezen, dit is een sensatie op zich.

Van de Swaluw heeft in mijn hart een status aparte, het wordt tijd dat hij uw hart verovert.Iedere avond krijg ik een monster voor het slapengaan. Wilt u die sensatie ook beleven?