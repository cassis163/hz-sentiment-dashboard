Hans Siepel is auteur, spreker, coach, (media)trainer en adviseur en heeft de Hermetische wijsheid hoog in het vaandel staan. In Het Godsbewijs werkt een befaamde theoloog, wiens naam nergens genoemd wordt, aan een afscheidsrede. Op 31 oktober 2017 was het 500 jaar geleden dat Maarten Luther zijn 95 stellingen op de kerkdeur van Wittenberg spijkerde. Er is een symposium georganiseerd om deze historische gebeurtenis te herdenken. Op dit congres houdt de theoloog zijn laatste toespraak voordat hij verhuist naar een Grieks eiland. Nu gaat deze rede niet over de kerkhervorming zoals 500 jaar geleden, maar over een ander soort hervorming die nodig is om de huidige wereldwijde crisis en onze rationeel-materialistische manier van denken en handelen te transformeren. Zijn boodschap bevat diverse elementen uit het non-dualisme, theorieën van Jung en Teilhard de Chardin en hermetische wijsheid.
In zijn toespraak probeert hij de mens te wijzen op zijn rol en verantwoordelijkheid in het kosmische evolutieproces.

Het groengetinte omslag met doorzichtige bladeren doet denken aan een overlijdenskaart. Op zich een goed gekozen omslag; de theoloog krijgt een bijna-dood ervaring. Verder zijn transformatie, het oude denken dat niet meer voldoet en de transitie van de stof naar de geest thema’s in het boek. Groen kan symbool staan voor de natuur met haar wedergeboorte.

Ik verwachtte een non-fictie boek, dit is echter een goede balans tussen fictie en non-fictie, waarbij de grens nergens vastomlijnd is. Siepel boort een andere laag van begrijpen aan en kan de dingen bijzonder goed verwoorden.

Een absolute aanrader voor iedereen die zoekende is naar een hoogste universele wijsheid. Een voortreffelijk geschreven, fascinerende reis om meerdere keren te beleven.



‘Liefde begint niet met het activeren van een stofje in ons brein, maar als gevolg van impulsen vanuit de geestesenergie.’