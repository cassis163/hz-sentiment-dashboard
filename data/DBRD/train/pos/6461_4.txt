Ik heb dit boek bij toeval in handen gekregen en
dit bleek een aangename verrassing. Ik zou "De
gebroeders Sisters" niet een thriller noemen maar
een western noir. De sfeer is duidelijk Coen
brothers/Quentin Tarantino. Denk bijvoorbeeld aan
de film "No Country For Old Men". Liefhebbers
daarvan zullen zich niet vervelen.
Het verhaal speelt zich af rond 1850 in het
(wilde) westen van Amerika ten tijde van de
goudkoorts. Twee van elkaar verschillende broers
Charlie en Eli krijgen van een mysterieuze
opdrachtgever, de Commodore, het dringende
verzoek een huurmoord te plegen. De schrijfstijl
is soms slapstick-achtig en de meest gruwelijke
gebeurtenissen worden achteloos en koel
beschreven alsof het de gewoonste zaak van de
wereld is voor de broers. Eli is de ik-figuur en
eigenlijk te goed voor het vak van huurmoordenaar
terwijl Charlie voor de snelle onverbiddelijke
afhandeling van de zaken gaat. Onderweg naar de
vervulling van hun opdracht komen ze veel
uiteenlopende en bizarre figuren tegen die voor
veel avontuur zorgen. Patrick deWitt heeft geen
gebrek aan fantasie. Het boek leest zeer vlot
door de prettige en mooie schrijfstijl en met
krap 300 bladzijden zul je hier niet een vakantie
mee doen. Er zijn wat mij betreft wel wat
onduidelijkheden in het verhaal maar dat mag de
totale pret niet drukken. Zeker een aanrader.