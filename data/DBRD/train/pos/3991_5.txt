Henri ligt in coma. Zijn vroegere geliefde Eddie en zijn zoon Sam doen alles om hem terug te halen. In hetzelfde ziekenhuis ligt Madelyn in coma, een meisje van twaalf, door een ongeluk verweesd geraakt en zonder familie. Haar lot treft Sam en hij besluit er eveneens voor haar te zijn.

"De literatuur is ervoor om ook onbekende werelden te verkennen."

Die wereld 'ertussen'... niemand weet hoe die er uit ziet. Nina George beschrijft het tussen leven en dood pendelen als een plaats vol parallelle realiteiten. Henri herbeleeft zijn leven, ervaart de cruciale momenten, herbeleeft opnieuw terwijl hij andere keuzes maakt, hoe zou zijn leven dan geweest zijn? Als hij minder vaak 'nee' had gezegd. Ondertussen proberen Eddie en Sam met hun liefde tot hem en Madelyn door te dringen. Hun angst en wanhoop te beteugelen. Zal het genoeg zijn hen terug te halen?

Nina George schreef deze roman om het verlies van haar eigen vader te verwerken. Een roman over angst en vergankelijkheid. En onvoorwaardelijke (naasten)liefde. Daarbij weet ze gevoelens goed in balans te houden. Hoe serieus het thema ook is, lichte tonen schimmeren er overal doorheen. Het stelt de lezer zeker ook voor zijn eigen existentiële vragen. Alsof ze even aan je jasje trekt: "hé, ben je wakker?"