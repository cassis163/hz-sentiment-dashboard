Het echtpaar French behoeft geen enkele introductie meer. Hoewel hun eerdere thrillers al gebaseerd waren op de duistere en onbestemde kanten van de geest, zijn ze met Blauwe maandag een nieuwe weg ingeslagen. Waar andere thrillerschrijvers hun verhaal door de ogen van een rechtsprekende, een rechercheur of een patholoog-anatoom vertellen, zo heeft French gekozen voor de vakkennis in de psychiatrie in de persoon van Frieda Klein, een psychoanaliste. Blauwe maandag is het eerste deel in een serie met deze Frieda Klein als deskundige sidekick van de Londense recherche.

Frieda Klein heeft een eigen praktijk en naast haar werk leidt ze een strak en georganiseerd leven. Ze heeft een hart voor haar patiënten, voert haar werk naar eer en geweten uit en we leren haar kennen als een vrouw die ondanks haar specialisme ook haar menselijke beperkingen heeft. Ze leeft solitair en hecht veel waarde aan haar privéleven. Haar contacten met familie, vrienden en vakgenoten zijn warm, maar gedoseerd. Tijdens slapeloze nachten, als haar hoofd gonst van onopgeloste vraagstukken, kiest ze al eens voor een stevige wandeling door de stad.

In het eerste hoofdstuk verdwijnt een vijfjarig meisje, een misdrijf dat nooit is opgelost en als 'cold case' in de archieven is beland. Direct daarop introduceert French Frieda Klein op een van haar nachtelijke omzwervingen. Plompverloren komt zij binnenvallen, en enige relatie tot de verdwijning is niet te leggen. Het wordt nog verwarrender als de auteur een kinderlokker laat spreken. De belangstelling is gewekt, het mechanisme om door te willen lezen is in gang gezet.

Tijdens een van haar sessies ontdekt Frieda dat de dromen, wensen en verlangens van een van haar patiënten griezelig sterk overeenkomen met een zaak rond een onlangs ontvoerd jongetje. Heel langzaam dringt tot haar door dat er een connectie zou kunnen zijn, terwijl dit eigenlijk onmogelijk is omdat haar patiënt ten tijde van dit misdrijf een alibi had. Ze besluit toch om de politie in te lichten, waardoor ze haar pad van controle en beheersbaarheid van de geest noodgedwongen moet verlaten. De recherche legt vrijwel onmiddellijk een verband met de meer dan twintig jaar oude ontvoeringszaak van het vijfjarig meisje. Het plaatje lijkt compleet…

French is er meer dan behoorlijk in geslaagd de lezer op het verkeerde been te zetten en tot het einde te blijven verrassen met bizarre wendingen die aanvankelijk als een berg los zand zijn neergelegd. Een thriller van het hoogste niveau die alle aspecten bezit van spanning, spanning en spanning. Wie ’s nachts niet kan slapen moet meewandelen met Frieda Klein, een personage dat geloofwaardig en menselijk is neergezet in een ultiem spanningsveld tussen de krochten van de zieke geest en aardse misdaden. Subliem geschreven, een must!