Outcast is het tweede boek van Carla de Jong over inspecteur Birgitta Reve en gaat verder waar De Jong gebleven is aan het einde van Serpent.
De Jong vertelt het verhaal wederom vanuit verschillende perspectieven. Een van de perspectieven is die van Birgitta. Het is opvallend dat Birgitta opnieuw dreigt te vallen in dezelfde fouten die ze in Serpent gemaakt heeft. Toch zit er duidelijk een ontwikkeling in haar karakter. De gesprekken die zij heeft met een psycholoog zijn verhelderend voor zowel de lezer als haarzelf.
Een tweede perspectief is die van Peter, Birgittas partner bij de recherche. Hij moet nu dankzij Birgittas schorsing noodgedwongen samenwerken met Tjeerd. Hetgeen zijn zelfvertrouwen goed doet. Waar Peter in Serpent nog een bijkarakter had, leer je hem in Outcast redelijk goed kennen. Met als gevolg dat de wisselwerking tussen de karakters van Peter, Tjeerd en Birgitta amusant werd om te lezen. De hoofdpersonen werden er menselijk door.
Uiteindelijk draait het in Outcast natuurlijk om de moord op Soapster Stef Jarden. Stef heeft eindelijk de kans om door te breken als serieus acteur in de film Golven van de cultregisseur Koen Welkamp. De Jong begint het boek spannend vanuit het perspectief van Stef op de ochtend dat hij vermoord wordt. De toon is daarmee gelijk gezet.
Het boek leest lekker vlot weg. De hoofdpersonen nemen geen blad voor de mond. De Jong weeft met zeer veel informatie over de filmwereld een gordijn rondom de uiteindelijke ontknoping van het boek. Dat doet ze zeer kundig. Ook de herintroductie van Raymond Ooms is gezien de filmsetting logisch en zorgt voor een smeuïge toevoeging aan het verhaal.
Outcast kan letterlijk vertaald worden als 'De uitgestotene', 'De verworpeling'. Gedurende het lezen van het boek heb ik het geprojecteerd op hetgeen wat op de filmset gebeurt. Sam moet tenslotte zijn rol afstaan aan Stef. Pas na de ontknoping viel het mij op hoe goed de titel een dubbele lading verbergt. En hoe mooi de titel daardoor past bij het boek. Ik kijk nu al uit naar het derde boek met Birgitta Reve in de hoofdrol!