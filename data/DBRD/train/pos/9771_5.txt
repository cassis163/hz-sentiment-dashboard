Dit boek ontving ik als recensie-exemplaar van HarperCollins, waarvoor dank!


YES! Will Trent en Sara Linton zijn terug!

Ik kan toch wel met zekerheid zeggen dat dit mijn favoriete boekenkoppel is. Je voelt de 'chemistry' tussen hen, en dat is ongelooflijk knap gedaan.
Gelukkig is Jeffrey nog niet vergeten, zijn naam wordt dan ook nog regelmatig genoemd, maar Sara en Will hebben ieder hun eigen boekenreeks nodig gehad om naar elkaar toe te groeien, dus het is hen gewoon meer dan gegund.
Al denkt niet iedereen er zo over; Cathy, Sara's moeder, heeft moeite met de relatie tussen Sara en Will. Maar ja, zij heeft waarschijnlijk al die boeken over hen niet gelezen, dus daar ga je al.

Op een mooie zomerse dag is het stel bij Sara's tante in en om het huis  bezig met van alles, als ze een explosie horen. Ze snellen er op af, om te zien of hun hulp nodig is. Maar voor ze daar aan komen, gaat het helemaal mis.
Sara wordt ontvoerd en Will kan er op dat moment niets aan doen.
Samen met zijn collega's Faith en Amanda wordt er een plan uitgedacht om Will undercover te krijgen bij de mensen die verantwoordelijk zijn voor de explosies. Ze hopen op deze manier ook Sara terug te vinden.
Will en Sara krijgen het beiden niet makkelijk.

Ja ik ben als Karin Slaughter -fan natuurlijk wel wat bevooroordeeld... maar óngelooflijk! Wat is deze weer goed!
Ik was echt als een kind zo blij dat ik dit boek vooruit mocht lezen en recenseren, want hállo! Weet je wel hoe lang we hebben moeten wachten op een nieuw deel over Will & Sara?
De schrijfster heeft in de tussentijd wel andere prima boeken geschreven, maar i.m.o halen die het niet bij deze reeks.

In dit deel, dat overigens los te lezen is (al zou ik dat niet aanraden, lees vooral alle boeken), krijgt vooral Will het behoorlijk voor zijn kiezen. Hij leert een kant van zichzelf kennen waar hij nog niet eerder mee te maken kreeg en die het hem behoorlijk lastig kan maken in deze belangrijke opdracht.
Sara, die graag de touwtjes in handen heeft, heeft deze noodgedwongen los moeten laten. Ze is overgeleverd aan de plannen van haar ontvoerders. Maar Sara zou Sara niet zijn als ze niet desnoods zelf touw zou gaan spinnen om toch wat sturing te houden. Op haar intelligente wijze doet ze er alles aan om Will te laten weten waar ze is.

In dit boek komen een aantal bijzondere overtuigingen voor. Gedachtengangen waar ik me totaal niet in kan vinden. Ik neem aan de schrijfster ook niet. Om dan toch deze ideeën zó op papier te zetten, te verdedigen (vanuit het personage dan dus), ik vind het fascinerend. En ook eng, want er lopen tenslotte meer gekken los dan dat er opgesloten zitten en het is dan ook helemaal niet onrealistisch.

Het boek houdt je aandacht constant vast,  het houdt je in zijn greep en je wil maar één ding:  weten hoe het afloopt. Om vervolgens, wanneer je dat dan weet, ontzettend te balen dat het uit is.

Komen er nog meer boeken in deze reeks? Ik hoop toch van wel! Sara en Will hebben vast nog meer te vertellen.
De score voor dit boek? Tja...het was te verwachten: alle 5 de duimpjes!