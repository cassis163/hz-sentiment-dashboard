Na het boek gelezen te hebben moet ik zeggen dat ik enorm respect heb voor de auteur. Ze heeft er uiteindelijk voor gekozen om alle kansen te benutten die er zijn om gehoord te worden, dat is in deze situatie een enorme stap. Ze stelt zich daardoor toch kwetsbaar op, vergeet dat niet. Maar het getuigt ook van vertrouwen, terwijl ze weet dat ze enorm veel van dat vertrouwen verloren is. Dit is de manier om vertrouwen in zichzelf te houden, zonder blind te zijn voor haar beperkingen.
Door het neerschrijven van wat haar overkomen is omdat ze er zich van bewust is geworden dat ze niet meer de oude kan worden om van het leven te genieten zoals ze eerst deed, heeft ze laten zien dat ze een sterke vrouw is ondanks dat ze slachtoffer zal blijven. Ze heeft het er niet bij laten zitten.

'Over de rand' is in de ik-vorm geschreven waardoor het heel dichtbij de lezer komt, het wordt op deze manier een persoonlijke boodschap voor iedereen die er naar wil luisteren. Misschien is iemand anders ook slachtoffer en dan kan dit boek helpen bij de verwerking. Het laat mogelijkheden zien waar men wellicht niet aan gedacht zou hebben. Maar niet iedereen is zo sterk, vermoed ik.

'Over de rand' is een indrukwekkend verhaal dat neergeschreven is zonder een blad voor de mond te nemen, het is een verhaal dat spanning en angst oproept bij de lezer. De auteur heeft wat haar die nacht aan gruwelijks is overkomen, nauwgezet neergeschreven.
Op de voet volg je haar in de tijd daarna tijdens haar pogingen om zowel lichamelijk als geestelijk te herstellen van wat haar is aangedaan.

'Ik leef in een schemerwereld waarin ik de hele tijd het idee heb dat ik dood ben en het leven los moet laten. Ik ben bang en mijn arm zit me ongelooflijk in de weg. Mijn toekomst is onzeker. Nee, correctie, ik heb geen toekomst. Ik ben lusteloos, ik heb geen zin meer om te worstelen met al die gevoelens.'

Het hele proces van het boek schrijven ging niet zonder slag of stoot, maar ze heeft doorgezet.
In cursief lees je bovendien de politierapporten en psychologische rapporten. Deze rapporten heeft Arianne gelezen om te weten te komen wie de dader was en wat hem bezield heeft om haar te mishandelen en martelen zoals hij deed. Ze heeft zo ontzettend veel vragen die ze graag beantwoord wil zien. Kende ze hem?

Arianne is de confrontatie met haar angsten aangegaan en maakte bovendien de keuze om de confrontatie met de dader aan te gaan. Het bleek een goede keuze te zijn geweest. Niet iedereen zal zo sterk kunnen zijn, lijkt me. Het is bewonderenswaardig dat ze haar ervaringen met ons heeft willen delen.
Waardering: 4,5/5*