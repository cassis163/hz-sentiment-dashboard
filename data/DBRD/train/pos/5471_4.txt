Zojuist het debuut van de helaas te vroeg overleden Karel Glastra van Loon uitgelezen. Titel van het boek ‘Vannacht is de wereld gek geworden’. Het bestaat uit 6 verschillende verhalen van ieder zo’n dertig tot veertig bladzijden lang.
Prachtig! De auteur verweeft zijn eigen ervaringen als journalist en verwerkt die in deze fictieve verhalen die dus echt gebeurd hadden kunnen zijn, oftewel zoals bij de verantwoording wordt verteld, ‘fictie en werkelijkheid lopen door elkaar’.

Het verhaal ‘Inlanders’ zou zomaar een verhaal van F. Springer kunnen zijn, en aangezien dat een van mijn lievelingsschrijvers is, is dat dus als compliment bedoeld!

‘Uit naam van hen die God al is vergeten’ zou een parabel kunnen zijn uit de Bijbel als je je fantasie een beetje gebruikt, waarbij op het einde Christus zijn wonden laat verzogen door Maria Magdalena.

Het mooiste verhaal, zonder de andere verhalen te kort te doen, vind ik het laatste uit het boek en is getiteld ‘De liefde komt altijd te laat’. Daar vertel ik verder niets over, je moet het zelf maar gaan lezen. Wel even een citaat uit dit verhaal, het had het motto van het boek kunnen zijn, namelijk:
“Je hebt geen goud gevonden (…), je bent niet beschoten. En nu denk je: is dit alles, is dit nu oorlog?”
“Dat is waar”, zei ik, “maar wie hoeft dat te weten? Ik kan schrijven wat ik wil.”