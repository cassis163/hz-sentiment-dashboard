Een berichtje in de krant kan al genoeg zijn om direct boordevol inspiratie te zitten voor een thriller. Het overkwam Anita Terpstra toen ze een keer een artikel las over een Nederlandse jongen die op een dag in Berlijn naar het politiebureau ging. Hij zou ontvoerd zijn door zijn vader en jarenlang in het bos hebben gewoond, totdat hij de kans zag een weg te vinden naar de bewoonde wereld. Later bleek dat de jongen het hele verhaal verzonnen had, maar voor Terpstra riep het één vraag op: wat als jouw kind ontvoerd wordt en jaren later weer verschijnt? Die vraag staat centraal in haar vierde thriller Anders.

Een kinderkamp gaat gruwelijk mis als Maarten en Sander verdwalen tijdens een dropping in het bos. Maarten wordt dood en met zijn broek op zijn enkels gevonden door de vader van Sander. Maar waar is Sander zelf? Het gezin van moeder Alma, vader Linc en zus Iris wordt ernstig ontregeld als de jaren voorbijgaan zonder dat er ook maar enig teken van Sander komt. En dan, 6 jaar later, wordt hij gevonden. De jongen was ontvoerd door een man in het bos en wist na diens dood te vluchten.
Alma is uitzinnig van vreugde als ze het nieuws ontvangt over de terugkeer van haar lang verloren zoon. Dat geluk verandert echter al snel in vertwijfeling: ze herkent Sander niet meer. Hij wil niet praten en sluit zich dagenlang op in zijn slaapkamer. Wat is er precies gebeurd in de jaren van zijn verdwijning? En wat weten Iris, haar ex Christiaan en Linc dat zij niet weet? De twijfel slaat toe, vooral als er ook nog mysterieuze briefjes opduiken…

Hoe zou jij reageren als je in de schoenen van de ouders of zus van Sander stond? Die vraag wordt al snel aan de orde gebracht als alle gezinsleden anders reageren. Anders  houdt je een spiegel voor, want je kunt je met alle hoofdpersonages identificeren, terwijl zij allemaal hun positieve en negatieve kanten hebben. En wat is dan de beste manier om met een dergelijke achtbaan van emoties om te gaan? Vreugde, twijfel en verdriet volgen elkaar steeds in een rap tempo op.

Terpstra heeft het verhaal erg goed opgebouwd. Je weet direct dat Sander weer gevonden wordt; zijn verdwijning op zich is niet het hoofdpunt van de thriller. Eerder gaat het over wat er is gebeurd toen  hij verdween en welke geheimen er nog altijd niet aan de oppervlakte zijn gekomen. De nieuwsgierigheid over dit mysterie blijft je tot het einde van het boek vasthouden. Tersptra laat slechts druppelsgewijs hints vallen en laat de lezer verder gissen. Dat zorgt ervoor dat je steeds weer een hoofdstuk extra leest.

Interessante thriller naar aanleiding van een waargebeurd verhaal. Je hebt het boek in een mum van tijd uit!