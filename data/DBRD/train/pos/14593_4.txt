Geheel des Maartens een voor mij heel prettig en herkenbaar boek. Meestal voel ik me enorm thuis in zijn verhalen, in die soms vreemde - buiten het gangbare - realiteit. Dit boek bevat 12 verhalen waarvan sommige snel wegzakken en sommige je niet meer verlaten: Het Russische Concert, De Huismeester, De Beproeving en Een principieel weekend. Sowieso zijn de verhalen altijd wat bevreemdend omdat doodgewone dingen wel een rariteitenkabinet lijken, gewoon net een ander realiteitsperspectief maar daarmee ontzettend echt, want wat is nou eigenlijk normaal?
De sfeer die hij altijd weer neer weet te zetten: deels nostalgisch vroeger, deels interactie tussen mensen, en de omgeving die in een enkele zin omschreven, maakt dat ik met hem mee kijk over het water naar Rozenburg, of op de fiets naar Schipluiden. Zelf woon ik in Schiedam en ben graag te voet buiten, soms is het of ik naast hem sta.
Er is door de jaren heen zat geschreven over Maarten 't Hart en zijn tegenstellingen omtrent geloof, huwelijk en mensen, bijna plat geanalyseerd zonder overeenkomstige conclusies. Wat zou het, ik geniet van de beelden en sferen waar hij me brengt, zo van de koude grond met alle mankementen in menselijk aard van dien, reÃ«el en vaak weer met die lekker bevreemdende twist. Heerlijk.

Als persoon wordt 't Hart altijd gebracht als een aparte; met zijn eigen issues over het geloof, feminisme,muziek en zijn voorliefde voor vrouwenkleding. Zelf heb ik hem gezien in het tv-programma De Wereld Draait Door 03-02-2009 waar hij sprak over "verdrongen homoseksualiteit" van paus Benedictus XVI. Hij trachtte deze bewering te staven met indicaties als Ratzingers verhandeling over Broederschap uit de jaren '60, en diens rode schoenen. Oneerbiedig zeg ik: "zeer vermakelijk, niet serieus nemen" , maar wel vreemdere dingen zijn gebeurd. Dus wellicht is hij als persoon niet altijd mijn "cup of tea" maar in zijn boekwerelden verlies ik mij graag.