'De Afwezigen' gaat over Joshua, gevierd saxofonist en ernstig verslaafd aan drugs, die van de ene op de andere dag van de aardbodem lijkt verdwenen. In verschillende verhalen, verteld door mensen die tijdens diverse stadia in zijn leven zijn pad kruisen, leer je Joshua kennen. Het moment dat de vertellers Joshua leren kennen of deel uit maken van zijn leven is tijdens een essentiële gebeurtenis of kantelpunt in hun leven. Rode draad is, behalve de muziek, dat er in ieder deel iemand wordt gemist die afwezig is, hetzij doordat iemand verlaten is, hetzij door de dood afscheid heeft moeten nemen, zoals in het verhaal van Sarah die ondergedompeld is in rouw door het plotselinge overlijden van haar vader. En juist die afwezige persoon bepaalt hoe de persoon waar het hoofdstuk over gaat zijn leven verder leeft. Het bijzondere is dat hoewel Joshua de hoofdpersoon is, het verhaal op geen enkel moment vanuit zijn eigen perspectief wordt verteld. Het verhaal springt heen en weer in de tijd en hoewel dat misschien voor het verhaal niet echt nodig was geweest, bouwt het toch net iets meer spanning op. In alle hoofdstukken kom je steeds iets meer over Joshua te weten in verschillende fasen van zijn leven en ontdek je waarom hij is zoals hij is. Het is nl. niet niks wat hij in zijn jonge leven te verstouwen heeft gekregen. En dat hij zich daarom geheel in zichzelf teruggetrokken heeft en vlucht in de drugs is misschien wel te begrijpen.

De schrijfwijze van Lieke Kézér pakt je alsof je er zelf bij bent: de hitte, de kou, de wanhoop. Prachtig omschreven in mooie zinnen en beeldspraak. Een paar voorbeelden: “New York lag als een luie kater op haar rug” en “De muziek golfde als warm zeewater op hen af”. Omdat ze niet expliciet schrijft wat de gevoelens van Joshua zijn op alle gebeurtenissen in zijn leven, kan je je eigen gevoel en emoties projecteren op Joshua. Ik werd er soms plaatsvervangend verdrietig van. 'De Afwezigen' is het debuut van Lieke Kézér en het boek heeft grote indruk op me gemaakt. Ik ben benieuwd of ze me met haar volgende boek opnieuw weet te raken. De verwachtingen zijn in ieder geval hooggespannen.