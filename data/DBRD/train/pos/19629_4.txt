Op mijn eigen boekenblog heb ik een blogpost geschreven over De zes levens van Sophie, de debuutroman van Sarah Meuleman. Deze blogpost heb ik de titel "Het doek valt" gegeven. Dit is namelijk de titel van een boek van Agatha Christie en zij is één van de drie "verdwenen" schrijfsters waarover Hannah een boek wenst te schrijven. Hannah is een dertigjarige society-journaliste in Amerika. Op een gegeven moment is zij dat wereldje zat en besluit zij haar tijd te besteden aan het schrijven van dat boek. Dit gaat zeker niet zonder slag of stoot, alle foute mannen, foute drugs en zelfdestructieve handelingen volgen elkaar in hoog tempo op. Het is duidelijk dat Hannah een groot, duister geheim met zich meedraagt en dat dit te maken heeft met een gebeurtenis in haar jeugd in België, in de periode dat de gruweldaden van Dutroux zich steeds meer openbaarden. Hannah was destijds hartsvriendinnen met Sophie. De ontwikkeling van deze jonge meiden loopt niet helemaal gelijk en daardoor komt hun vriendschap onder druk te staan. Uiteindelijk verdwijnt Sophie spoorloos. Hoe dit alles in elkaar grijpt? Tja, dan moet je toch echt zelf deze roman gaan lezen :) Overigens vind ik de laatste circa 20 pagina's niet helemaal bij de rest van het verhaal passen. Dat was licht teleurstellend, maar door de aanpak en schrijfstijl van Meuleman is dat slechts een klein vlekje op een verder geweldige leeservaring.
Het klinkt als een (psychologische) thriller, maar naar mijn mening is het véél meer. Meuleman heeft een prachtige manier van schrijven. Daarom hoop ik dan ook dat zij haar schrijverstalenten nog veel vaker in boekvorm zal uiten.