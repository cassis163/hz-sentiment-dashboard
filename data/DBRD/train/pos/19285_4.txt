Met de intrigerende titel “sexy, but tired. but sexy” (2018, Unieboek | Het Spectrum) heeft schrijfster en Youtuber Jamie Li mijn interesse gewekt. Wanneer je het internet afstruint en de zoekterm “sexy, but tired. but sexy” intypt, kom je op websites als Glamour, Lindanieuws, NRC en Vrouw. Er komen verschillende geluiden vanuit de media over dit boek, de een lovend, de ander zeer kritisch. Veel van deze meningen zijn gebaseerd op enkele pagina’s uit het boek, die Jamie Li zelf naar buiten heeft gebracht. Wat ik niet begrijp, hoe kan je een volwaardige recensie schrijven over een boek dat je niet in zijn volledigheid hebt gelezen? Ook ik heb alle kritiek gelezen en zelfs toen ik bepaalde pagina’s als voorbeeld zag, bleef ik vrij neutraal. Omdat ik toch wilde ervaren waar iedereen zoveel commotie over maakt, heb ik even gewacht met het lezen van het boek en dus ook gewacht met het geven van mijn mening. Maar nu ga ik mij hier dan toch aan wagen…

Veel van de recensies die ik heb gelezen zijn van journalisten of lezers die Jamie Li niet kennen. Op internet profileert zij zich als een grappige jonge moeder van twee, die het leven niet al te serieus neemt. Ik kijk daadwerkelijk haar video’s en heb soms zelf het idee dat ik haar een beetje ken. Ik weet dus wel wat ik zou kunnen verwachten van het boek. Tikkeltje sarcastisch met een hoop liefde en grapjes erdoorheen.

The look
Allereerst even een opmerking over het “uiterlijk” van het boek. Dat is simpelweg één woord: WAUW. Ik ben een enorme fan van de moderne en eigenlijk vrij simpele lay-out van dit boek. Op de kaft zie je Jamie Li met daarboven de titel in een modern font en onder de foto handgeschreven haar naam. Achterop staat een korte beschrijving over wat je zou kunnen vinden in dit boek, geinig geschreven, tikje oppervlakkig maar daar hou ik soms wel van. In het boek vind je voornamelijk foto’s van Jamie Li met haar vriend, haar kinderen of gewoon schaamteloze selfies. Als je haar video’s volgt weet je dat ze een heleboel foto’s zelf heeft geschoten en niet persé een fotoshoot heeft gehad voor deze kiekjes.

The inside
Het boek bestaat uit zeven hoofdstukken. De hoofdstukken gaan over mode, haar carrière, beauty, seks, liefde en kinderen. Persoonlijk vind ik dit soort onderwerpen heerlijk om te lezen, het heeft iets weg van persoonlijke rubrieken uit een tijdschrift. Over het algemeen leest het hele boek vrij makkelijk weg en wil je het überhaupt niet wegleggen. Het fijne aan “sexy, but tired. but sexy” is dat Jamie Li wat langere stukken tekst afwisselt met korte opsommingen. Denk hierbij aan opsommingen van haar favoriete beautyproducten, maar ook van haar favoriete kinderwinkels. Ik vind het altijd heel handig wanneer “influencers” praten over hun favorieten, vaak omdat ze van alles opgestuurd krijgen en zodoende ook veel uitproberen. De langere stukken gaan voornamelijk over haar leven en hoe ze dit invult. Ik was voordat ik het boek had gelezen erg benieuwd naar hoe zij zo’n carrière heeft weten op te bouwen en dat vind je ook in dit boek.

The drama…
Er is voornamelijk veel drama over het puntje seks en het puntje glamorous bevallen. In deze thema’s kaart zij hierover haar mening aan. Vanuit de media kwam sterke kritiek naar voren omdat Jamie Li zou zeggen dat ze “als ze geen zin heeft, maar zin maakt omdat mannen hun zaad kwijt moeten”. Mijn mening over deze uitspraak is enigszins hetzelfde. Ik vind het ook een beetje vreemd dat ze zoiets schrijft, maar omdat ik weet hoe Jamie Li zich normaal profileert in haar filmpjes kan ik me wel indenken hoe ze dit zou hebben bedoeld. Het stuk ging ook over hoe je je relatie spicy kan houden na 14 jaar en zij vindt dat seks hier een belangrijk onderdeel van is. Wat ik dan ook denk, het is niet dat haar vriend haar dwingt (neem ik aan). Er staat gewoon dat ze dit vanuit zichzelf doet. Ik snap de commotie niet helemaal, maar goed. Over het puntje glamorous bevallen, ja wat kan ik daarover zeggen? Als zij haar haar wilt föhnen voordat zij een kind gaat uitpersen, haar zaak toch? Kom zeg, je koopt een boek omdat je graag meer over deze persoon wilt weten of dat je geïnteresseerd bent in wat het verhaal gaat brengen.

Overall
Het boek “sexy, but tired. but sexy.” is een boek dat vol staat met grappige feitjes, tips en verhalen over haar leven. Ze kaart haar relatie aan, haar kinderen en over hoe ze het lastig vindt om zich aan haar dieet te houden. Verder vind je hierin Jamie’s carrièreloop en vertelt ze wat over haar jeugd. Jamie Li is een dame met gevoel voor humor en maakt graag gebruik van haar sarcastische scherpe tong. Als je houdt van iemand die zichzelf en haar lezer niet al te serieus neemt, dan is “sexy, but tired. but sexy.” iets voor jou.