Samenvatting van het verhaal
Tessa Cartwright is zestien jaar oud als ze voor dood wordt achtergelaten op een akker waar Black eyed Susans groeien oftewel ‘Zonnehoedjes’. Ze is de enige overlevende. Ze is samen gevonden met nog drie andere lichamen die een seriemoordenaar daar heeft achtergelaten.
Het is nu achttien jaar geleden en nog steeds wordt ze ‘de geluksvogel’ genoemd.
Tessa woont nu met haar tienerdochter Charlie in Fort Worth in Texas. Ze proberen een zo normaal mogelijk leven te leiden ook al is Tessa heel voorzichtig als het om haar dochter gaat. Ze is uitermate beschermend. Ze wil niet dat ze in angst moeten leven maar ze moeten nu eenmaal extra voorzichtig zijn.
Als ze op een koude februari dag Black eyed Susans aantreft onder haar vensterbank bestaat er geen enkele twijfel meer dat ze toch een verkeerde man naar de dodencel heeft gestuurd. Iemand heeft deze bloemen speciaal voor haar gekweekt want in deze maand bloeien ze immers niet!

“Als je het verklapt, maak ik van Lydia ook een Susan”

Ze ontmoet William James Hastings III, die wil dat ze hem Bill noemt. Hij is de advocaat van Terrell Darcy Goodwin die nu op zijn executie wacht in de dodencel. Ook aanwezig is dr. Joanne Segers, een befaamd forensisch wetenschapper en genie op het gebied van mitochondriaal DNA, die de botten van de andere Susans gaat opgraven. Tessa geeft een speekselmonster af samen met een pakketje dat ze al die jaren heeft bewaard in de kelder van haar opa’s huis. Ook wordt er een monster genomen van de aarde onder haar vensterbank.
Tessa had indertijd een echte vriendin, Lydia, en daar moet ze nog steeds aan denken. Er was maar één iemand die ze vertrouwde. Ze mist haar vriendin nog steeds. Om de een of andere reden is ze zeventien jaar geleden vertrokken zonder een woord te zeggen.
En dan doen ze een onthutsende ontdekking. Eentje waar het Hooggerechtshof niet onderuit kan om het te aanvaarden voordat de executie plaatsvindt.
Tessa heeft zo haar redenen om aan te nemen dat Terrell onschuldig is. Ze kan niet leven met de wetenschap dat ze misschien verantwoordelijk is voor de dood van een onschuldige man. Kan ze zijn doodstraf mee helpen ongedaan maken? En wie is dan de echte moordenaar?

Conclusie
Dit boek bestaat uit drie delen:
Deel één gaat over Tessa en Tessie; de sessies die ze heeft bij de kinderpsychiater en haar band met Lydia. Deze hoofdstukken worden afgewisseld in verleden (1995) en heden. Op de één of andere manier wordt ze Tessa genoemd als volwassene en Tessie als puber. Ik heb niet kunnen achterhalen waar dit verschil hem juist in zit. Tessie is enorm beschadigd maar op een bepaalde manier ook heel sluw en dat weet de auteur goed neer te pennen.
Het tweede deel gaat over het aftellen naar de executie in het heden en de rechtbankverslagen in het verleden.
Het derde deel is het verhaal van Tessa en Lydia. Dit wordt uit het perspectief van Lydia verteld die toen zeventien was. Ook hier weer heden en verleden.
Het is in het begin eventjes wennen aan de schrijfmethode van de auteur maar eens je in het verhaal zit weet je waarom ze dit zo heeft aangepakt. Het moet de lezer een duidelijk beeld geven hoe alles is verlopen en nog verloopt in Tessa’s leven. Dus als je er moeite mee hebt, eventjes doorbijten zou ik zeggen!
Julia heeft een aangename schrijfstijl en het boek leest dan ook heel vlotjes. Het is heel goed doordacht en zit goed in elkaar. Ondanks dat het een thriller is komen er ook wel grappige dingen in en dit met betrekking tot Tessa’s buurvrouw. Deze dame heeft me echt aan het lachen gebracht!
De auteur heeft veel moeite gedaan qua research en dat is echt te merken in dit boek. Lydia die wordt omschreven als een wandelende encyclopedie en die over van alles en nog wat weet. Zo wordt het O.J. Simpson verhaal ter sprake gebracht en ook over dichters, Churchill tot John Lennon toe. Ook het wetenschappelijke aspect licht ze goed toe tot aan de doodstraf. Het is in gewone ‘mensentaal’ geschreven zodat het niet te technisch is en dat heeft ze goed verwoord. Kortom, ze heeft echt veel moeite gedaan als je dit allemaal tussendoor leest.
Het boek heeft iets mysterieus en je wil zo snel mogelijk te weten komen waar het toe leidt. Er worden geen gruwelijke scenes in beschreven ook al gaat het hier over een seriemoordenaar en dat viel me op. Het heeft dan ook een diepe indruk nagelaten bij mij, niet alleen het verhaal maar ook hetgeen waarover intens is nagedacht, nl. de research en meer bepaald de doodstraf. Of je er nu voor of tegen bent laat ik in het midden maar het is wel een feit dat er al onschuldige mensen zijn vrijgelaten die jaren van hun leven in de gevangenis hebben doorgebracht terwijl ze eigenlijk vrij zouden moeten geweest zijn. Als je haar dankwoord leest dan weet je wel waarover die dame spreekt en schrijft.
Dit is een echte psychologische thriller die 5 sterren krijgt.