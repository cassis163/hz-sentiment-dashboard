Ik ben al jaren een fan van de boeken van Jonathan Kellerman met als hoofdpersonen kinderpsycholoog Alex Delaware en rechercheur Milo Sturgis. Beiden komen in dit boek praktisch niet voor; de hoofdrollen zijn weggelegd voor een kleine scharminkel van een jongetje, Billy Straight, en rechercheur Petra Connor.
Billly is getuige van een brute moordaanslag op de jonge, rijke Lisa Ramsey - de vrouw van een tweederangs acteur. Wanneer zijn gegevens in de krant worden gezet omdat hij als getuige wordt gezocht, ontbrandt zich een race tegen de klok om hem te vinden. Wie is het eerst: de moordenaar of de politie?

Kellermand heeft met Billy Straight een geweldige, ijzersterke thriller neergezet. De verschillende personages worden erg goed neergezet; je kunt niet anders dan meeleven met de jonge Billy, die het niet goed getroffen heeft in het leven en je wilt Petra wel opjutten om nog meer haar best te doen om Billy en de moordenaar van Lisa te vinden.
Heerlijk boek om in zo kort mogelijke tijd uit te lezen. Door de perspectiefwisselingen - waarbij Kellerman zich goed weet in te leven in de gedachtewereld van een 12-jarige - blijft het geheel boeiend om te lezen. Zoals gebruikelijk in zijn boeken gaat het ook in Billy Straight om gedegen speurwerk en inzicht in de menselijke natuur. Daarbij schuwt hij moord en doodslag niet en de plot is zeer goed en met veel gevoel voor detail uitgewerkt.
Het was weer een genoegen om een boek van zijn hand te lezen.