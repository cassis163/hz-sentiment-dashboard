Als hoofdpersonen in ‘Vol van Maan’ voert auteur Sandra Bernart Laurens en Maan ten tonele. Laurens en zijn mede-studente Maan doen mee aan een liftwedstrijd naar Lissabon. Terwijl Maan de wedstrijd beschouwt als een reis en zich gemakkelijk afleiden, is Laurens gebrand op winnen.

Hun reis leidt hen langs ranzige parkeerplaatsen, de slippers van Chris Froome, broederlijke onmin, een devote Deen, Baskische passie en een handvol pelgrims. ‘Vol van Maan’ is een licht absurdistische en bevrijdende roadnovel over het voldoen aan andermans verwachtingen, met angst als katalysator en leugens als smeerolie.

“Een tijdje staarde ik naar de gesloten deur. Even overwoog ik aan te bellen, maar omdat ik geen idee had wat ik moest zeggen, leek me dat onzinnig. Regendruppels spatten op mijn gezicht terwijl ik omhoog keek om te zien of ergens een licht aanging.”

Met haar debuutroman ‘Ik zag Menno’ bewees Bernart al over een zeer fraaie schrijfstijl te beschikken. Met ‘Vol van Maan’ kunnen we dat onomstotelijk vaststellen.
De wijze bovendien waarop Bernart de gevoelige en kwetsbare Laurens laat optreden, zijn emoties beschrijft en hem zijn grenzen laat verleggen, zijn waarlijk prachtig. Maan is zijn tegenpool en dat resulteert in een verhaal vol compassie, tederheid, liefde en verbinding.

“In mijn hoofd schoten mogelijke dialogen met mijn vader voorbij. Onze vlog zou hij vast al hebben bekeken. Hij zou positief verrast zijn om onze vindingrijkheid. Dat zeker. De belofte hem voor zes uur te laten weten waar we zaten, had ik verbroken. Ik had geen flauw idee waar we precies zaten.”

‘Vol van Maan’ kent derhalve twee totaal verschillende personages; elk met hun eigen rafelrandje en oh zo geloofwaardig in relatie tot elkaar. Het vleugje humor waar Bernart zich hier en daar van bedient, maakt dat het geheel niet te zwaar op de hand wordt.

Kortom, ook deze tweede roman van Bernart is een waar pareltje!

Over de auteur
Sandra Bernart (1973, Hamont, België) studeerde Economische Psychologie aan de Universiteit van Tilburg. Ze publiceerde in verschillende verhalenbundels en op literaire websites en haar korte verhalen vielen regelmatig in de prijzen. ‘Ik zag Menno’ was haar debuutroman, waarmee ze de finale behaalde van de Coffeecompany Book Award 2015 en de shortlist van de Hebban Debuutprijs 2016. Bernart is getrouwd met Bastiaan. Samen hebben zij drie dochters, een zwarte Cocker Spaniël en een rode Westfalia buscamper.

Uitvoering
Uitgeverij Palmslag
ISBN 9789491773822
Paperback, 231 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/