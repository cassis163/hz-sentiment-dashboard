Na het lezen van het boek Angel keek ik met spanning en hoge verwachting uit naar het tweede deel van de trilogie van de Engelse schrijfster L.A. Weatherly. In het dankwoord vertelt de schrijfster dat ze moeite had met het schrijven van dit tweede deel, maar inspiratie putte uit een nieuw personage dat de helden uit het eerste boek, halfengel Willow en engeldoder Alex, in dit boek vergezelt. Het is ook dit personage dat spanning en sensatie brengt, waardoor je Angel Fire ademloos uitleest.
Na de mislukte aanslag op de engelen ternauwernood te hebben overleefd, moeten halfengel Willow en Alex  de vermaarde engelendoder  een nieuw plan verzinnen om de kwaadaardige engelen te verslaan. Dit is belangrijk, omdat Willow de enige is die deze gevaarlijke engelen kan stoppen. Hun plan brengt ze naar de ruige omgeving van Mexico. Op hun tocht ontmoet het verliefde stel een groepje amateuristische engelenjagers, geleid door een oude bekende van Alex. Deze groep wil niets van halfengel Willow weten, ondanks dat Alex  die het leiderschap over heeft genomen  Willow standvastig verdedigt.
Dan ontmoet Willow de aantrekkelijke Seb, eveneens een halfengel. Hij zoekt al zijn hele leven naar Willow en is niet van plan om haar te laten gaan  tot grote ergernis van Alex. De twee halfengelen zijn samen in staat om de engelen te vernietigen. Willow zal moeten kiezen tussen vriendschap of liefde, terwijl het lot van de wereld nog steeds in haar handen ligt...
Angel Fire evenaart zijn geweldige eerste deel, Angel. Dat draaide om de groeiende liefde tussen Willow en Alex, en in Angel Fire moeten ze proberen deze staande te houden. Dit valt niet mee gezien de verantwoordelijkheid die zij hebben om de gevaarlijke engelen te verslaan en de dreigingen die daarmee gepaard gaan af te wenden. De toevoeging van de nieuwe personages geeft de verhaallijn een geweldige draai: ze zijn elk goed uitgewerkt en boeiend op hun eigen manier. Vooral Seb steelt de show in Angel Fire. Hij staat opeens voor Willows neus en zij weet hier geen enkele raad mee, alleen dat heel haar lichaam zijn naam schreeuwt. Met de toevoeging van Seb wordt een standaard driehoeksverhouding in het boek gestopt. Het is een leuke ontwikkeling die de wat kleffe verhouding tussen Willow en Alex wat meer spanning geeft. De driehoeksromance heeft daarnaast een heel erg verrassende uitpak, vooral omdat je het hele boek denkt te weten voor wie Willow gaat kiezen.
Het eerste deel van het boek begint wat traag, maar dat wordt totaal vergeten als Willow en Alex de andere engelenjagers vinden en ook Seb ontmoeten. En dit wordt weer overschaduwd door de geweldige actie en verhaalwendingen aan het einde van het boek. Ik moet toegeven dat ik de engelen ook alleen maar enger begin te vinden. Naast de spannende plot heb ik ook genoten van de manier waarop L.A. Weatherly de geweldige omgeving van Mexico schetst in Angel Fire. Ze laat fictie en non-fictie hierin samenkomen en dat doet ze weergaloos.
Ik was al erg enthousiast over Angel, en dit vurige vervolg is eveneens geweldig.