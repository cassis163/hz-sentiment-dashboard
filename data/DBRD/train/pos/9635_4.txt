Salvadors gevoel voor arenden is het vervolg op Salvadors gevoel voor paarden en Salvadors gevoel voor dolfijnen. Dit is een serie over de Spaanse Salvador, zijn Nederlandse vriendin Willemijn en de mensen en dieren om hen heen.

Het derde deel begint met een bijzondere droom. Salvador zweeft door de lucht en hoort de gedachten van een vogel, een arend. Als hij wakker wordt noteert hij het in zijn dromenboek. De laatste tijd komen zijn dromen namelijk nogal vaak uit. Wat zou er met deze arend aan de hand zijn? Ondertussen heeft zijn favoriete hengst Travor een vriendinnetje gekregen, Blika. Blika heeft last van haar been, maar Salvador weet met zijn bijzondere gave de pijn te laten verdwijnen.

Het duurt niet lang voor de vriendengroep met Salvador en Willemijn in een nieuw avontuur belandt; Salvador droomt dat Travor wordt gestolen en dit komt nog uit ook! Gelukkig weten ze de hengst snel terug te vinden. Een poosje daarna wordt Tara uitgenodigd door haar tante Ellen uit Bolivia om een tijdje daar te komen logeren. Salvador komt er ook achter dat Tara ook droomt over arenden en hier prachtige tekeningen van maakt. En ergens in Bolivia bevinden zich Ad en Daan, twee gemene mannen die arenden het leven zuur maken…

Frasco en Dario, de twee vrienden van Salvador, komen hem in Nederland verrassen. En als Tara besluit om naar Bolivia te gaan, vraagt ze of de meiden en de jongens allemaal met haar meekomen! Tante Ellen woont op een prachtige, luxe ranch met paarden. Er blijken ook veel arenden in Bolivia rond te vliegen. Er is zelfs een roofvogelopvang waar de kinderen een kijkje nemen. Daar ziet Salvador Ad en Daan, die ook in zijn dromen voorkomen…

Tante Ellen brengt de groep vrienden met Boyd in contact, een oude man met Indiaans bloed en bijzondere gaven. Samen hopen ze Torak, de arend uit Salvadors dromen, te kunnen redden. Het brengt hun naar een grot, waar vele arenden gevangen zitten. Ze laten ze vrij, maar het blijkt pas het begin van hun reddingsmissie te zijn. Ad en Daan blijken namelijk erg nare mannen te zijn en Salvador gaat met ze mee voor een ‘spoedklus’. De andere achtervolgen, maar al snel raken ze de auto met Ad, Daan en Salvador kwijt. Weten ze het spannende verhaal tot een goed einde te brengen?

Salvadors gevoel voor arenden doet niet onder voor de voorgaande twee boeken. Het is wederom een spannend verhaal waarin veel bijzondere gebeurtenissen vlak achter plaatsvinden, zodat het avontuurlijk is van begin tot eind. Salvadors dromen zijn mooi door het boek heen gevlochten en net wanneer je denkt dat er een oplossing is, gebeurt er weer iets compleet anders. Kortom, Dian van der Veer weet hoe ze een goed lopend verhaal moet construeren dat na afloop logisch in elkaar blijkt te zitten.

Ditmaal leren we veel over het Zuid-Amerikaanse land Bolivia, waar de natuur prachtig is en er veel arenden door de lucht vliegen. Dat deze arenden ook gevaar lopen is een interessant gegeven. Van der Veer brengt de handel in roofdieren onder de aandacht door het uitdiepen van het personage Tara, dat oorspronkelijk uit Bolivia komt en is geadopteerd door Nederlanders. De verhaallijn komt dus opnieuw op een natuurlijke manier tot stand en weet jonge lezers te vermaken én wat bij te brengen.

Naast schrijfster is Dian van der Veer ook werkzaam als vrijwilligster op een basisschool. Daar biedt ze ondersteuning aan leerlingen uit de middenbouw door middel van pre-teaching. De royalty’s van Dian’s boeken gaan naar War Child: “Mijn hart gaat uit naar kinderen die ontheemd zijn. Kinderen die door armoede of door geweld geen voedsel of onderdak meer hebben. Kinderen die hun dierbaren zijn verloren. Daarom gaat mijn hart uit naar War Child.”

War Child helpt kinderen oorlogservaringen te verwerken. Dian heeft ook haar eigen actiepagina bij War Child waarmee ze een steentje bij hoopt te dragen aan het bieden van nieuwe kansen, bescherming, psychische hulp en onderwijs aan kinderen in oorlogsgebieden.

Deze recensie werd geschreven voor Kinderboeken.blog.nl.