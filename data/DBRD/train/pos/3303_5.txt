Herken je dit? Je loopt rond in de bib, je let op de speciale thrillertekentjes, een titel intrigeert je en je haalt het boek uit het rek. Hm, de cover lijkt leuk, de achterflap vind je intrigerend. Jammer genoeg kan je Crimezone niet raadplegen dus je waagt het erop en neemt het boek mee. Thuisgekomen moet alles wachten tot je weet wat anderen over het boek schreven, je surft als gek naar Crimezone om daar te ontdekken dat het boek niet eens op de site staat!!! Teleurstelling. Je begint te twijfelen of je het niet-vermelde boek wel gaat lezen.

Het bovenstaande overkwam me met Praagse weduwe van Kohout. Intussen ben ik weer wat ouder en erachter dat mijn gedachtengang dom was. Ten eerste richt Crimezone zich vooral op het nieuwe werk en heeft deze site geenszins de intentie om volledig te zijn. Ten tweede moedigt Crimezone iedereen aan om boeken, vergezeld van je mening, bij te voegen. En ten derde, ik las het boek toch, en wat een geluk! Af en toe vind je een pareltje, een boek dat schijnbaar (nog) niet door anderen ontdekt is. Voor mij was dit onmiskenbaar zon boek.

Maar waarover gaat het nu? De roman speelt zich af in Praag op het einde van de tweede wereldoorlog. Het front en daarmee de ineenstorting van het Derde Rijk komt almaar dichterbij. De Pragenaars zijn bang en wantrouwig. Het geloof van de Duitsers in het Derde Rijk vertoont barsten. Een moordenaar slaat toe. Een onwaarschijnlijk duo, een jonge Tsjech van de protectoraatspolitie en een ervaren Gestapoman, probeert hem te pakken en groeit voorzichtig naar elkaar toe. Voorzichtig, want in oorlogstijd liggen relaties niet zo makkelijk; wie is te vertrouwen en wie niet? De moordenaar gaat steeds drastischer te werk. De woelige achtergrond van de oorlog biedt hem een schitterend forum. Kohout bouwt ons inzicht in wat deze sadist drijft langzaam op. Hij gebruikt verschillende verhaallijnen en weet als een echte grootmeester zijn personages levensecht neer te zetten. Op het einde van het verhaal komen alle verhaallijnen bij elkaar in een explosieve apotheose.

Het verbaast me dat dit boek niet opgepikt is door de thrillerliefhebbers. Want het combineert een stevig, spannend verhaal met prachtig taalgebruik, diepmenselijke gevoelens en een historische context. Jammer genoeg kan je dit boek niet meer bestellen. Wie het wil lezen, moet naar de bib of op lekker ouderwetse speurtocht langs de tweedehandswinkel.