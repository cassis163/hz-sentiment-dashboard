Hij zat nog geen vier jaar in de Tweede Kamer. Toch werd hij, begin 2017, uitgeroepen tot eerlijkste politicus vanwege zijn inzet voor ontwikkelingslanden en kinderrechten en schreef onder meer een baanbrekende initiatiefwet tegen kinderarbeid. In zijn openhartige boek 'Eerlijk duurde niet zo lang' laat PvdA-er, Roelof van Laar, zien hoe hij achter de schermen resultaten boekte voor kinderen in Nederland en ver daarbuiten. Hoe hij voorstellen aangenomen kreeg en zag sterven in schoonheid.

Naast dit alles doet Van Laar een boekje open over de schaduwkanten van het politieke werk. Die strekken zich uit van tegenwerking door partijgenoten tot geld voor vluchtelingen dat werd ingezet om zijn steun af te dwingen. Van Laar schetst een tot nu toe onbekend beeld van het werk in de Kamer. Een beeld van een Kamerlid op de achterste bankjes die resultaten boekt die nauwelijks aandacht krijgen. ‘Eerlijk duurde niet zo lang’ toont aan dat alles in de politiek persoonlijk is.

“Zoals vaker in de politiek zijn de beschouwingen pas bij vertrek lovend. Dat geldt ook voor Diederik. Ineens blijkt hij een goed politicus te zijn en komt er ruimte in de kolommen om waardering uit te spreken.”

Van Laar geeft in ‘Eerlijk duurde niet zo lang’ de lezer de gelegenheid om een ruime blik te werpen op hoe het er binnen de wandelgangen van het Binnenhof aan toegaat. Van Laar neemt daarbij geen blad voor de mond en juist dát maakt zijn boek interessant.

“De FMS heeft een project dat Fair Politics heet. Het programma houdt bij welke Tweede Kamerleden zich inzetten voor een rechtvaardiger Nederlands beleid ten opzichte van ontwikkelingslanden.”

Van Laar werd begin 2017 uitgeroepen tot 'eerlijkste politicus' vanwege zijn inzet voor kinderrechten. Zijn gedrevenheid om vanuit idealen dingen te veranderen, werd hem echter niet door iedereen in dank afgenomen. Dat is wellicht ook de reden dat hij bij de laatste Tweede Kamerverkiezingen op een onverkiesbare plek terechtkwam. Van Laar is daarover niet rancuneus, maar zou wel graag terugkeren. Zelf heeft hij het gevoel ‘nog niet klaar te zijn’.

“Het lot van kinderen laat mij niet meer los en de politiek zie ik als de plek waar he hun lot kunt verbeteren.”

Van Laar beschrijft in zijn boek ook de regelmatige teleurstellingen. Daarbij ging het met name over onderwerpen waarvan hij meende dat het échte PvdA-onderwerpen waren, zoals bijvoorbeeld de armoedebestrijding. Dergelijke onderwerpen kregen in zijn ogen te weinig aandacht doordat men toch vooral bezig was de coalitiepartij tevreden te houden. Van Laar is daar wars van en wil knokken voor zijn idealen.



Kortom, ‘Eerlijk duurde niet zo lang’ is een openhartig boek waarbij diverse politieke collega’s niet worden gespaard evenmin als het reilen en zeilen binnen de politieke arena.

Over de auteur
Roelof van Laar is sociaal ondernemer voor kinderrechten. Hij was lid van de Tweede Kamer voor de PvdA van mei 2013 tot maart 2017. Over zijn werk tegen kinderprostitutie schreef hij het boek ‘Een meisje als Roopa, de strijd tegen meisjeshandel’.

Uitvoering
Uitgever LM Publishers
ISBN 9789460224607
Paperback, 190 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/