Acht hoofdstukken uit het leven van Tijl Uilenspiegel, gesitueerd in de 30 jarige oorlog (1618-1648). In sommige hoofdstukken speelt Tijl een bijrol, in sommige een hoofdrol. Er wordt trouwens regelmatig heen en weer gereisd in de tijd, want het volgende hoofdstuk speelt zich soms vroeger af dan het vorige. Maar dat stoort geenszins. Het zijn eigenlijk acht korte verhalen in een tijd die sowieso al hard was maar waarin het ook nog eens oorlog is.

Personages uit het ene hoofdstuk komen in andere hoofdstukken terug, hoofdpersonen zijn en blijven Tijl en Nele, het meisje waarmee Tijl zijn dorp op jonge leeftijd ontvlucht. Ze bekwamen zich in circusachtige kunsten en met name Tijl wordt een legende die door heel Europa in soms bizarre omstandigheden opduikt.

Ik vond het een erg mooi boek, goeie verhalen over een vrije geest in een barre tijd. In die zin dus ook een historische roman, iets waar ik ook wel van hou.