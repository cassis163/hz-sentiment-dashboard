Als Jenny plots beseft op het verkeerde pad te zijn beland, besluit ze haar leven rigoureus om te gooien. Ze stapt op het vliegtuig naar Canada om haar oom te bezoeken en even afstand te nemen van haar problemen in Nederland.

Wat een heerlijke feelgood is dit! Vanaf de eerste bladzijde zit je meteen in het verhaal en voor je het weet is het boek uit. De schrijfstijl is vlot, luchtige en vol humor. De karakters zijn misschien een beetje cliché: de naïeve Jenny die zichzelf soms in onbeholpen situaties brengt, de woest aantrekkelijke maar altijd verstandige Branson, de hartelijke bewoners van Rainbow Lake. Toch zijn ze ook gewoon heel leuk en sympathiek en je sluit ze al snel in je hart. Vooral bij Branson zullen genoeg vrouwelijke lezers weg zwijmelen. Natuurlijk is het een beetje voorspelbaar dat er iets opbloeit tussen Jenny en Branson, maar er gebeuren ook genoeg verrassende dingen in het boek. Sterker nog, een aantal onverwachtse wendingen maken het verhaal ook nog eens spannend. De verschillende verhaallijnen rond oom Charlie, rond Jenny’s ex-verloofde Terence, haar baantje als journalist in Canada en de ongure bezoekers van Rainbow Lake zorgen ervoor dat het boek geen moment verveelt.

Kortom, dit boek is van begin tot eind boeiend en leest als een trein door de pakkende schrijfstijl.