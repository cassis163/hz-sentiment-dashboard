Een hele tijd geleden al weer, zag ik Bellicher, de macht van meneer Miller op tv. Ik heb hier destijds ontzettend van genoten, wat een spannende serie was dat!

Op dat moment had ik nog niets gelezen van Charles Den Tex. Nog niet zo lang geleden las ik zijn boek De Vriend, een geweldig spannend boek!

Een tijdje geleden las ik dat het vervolg op de macht van meneer miller, Cel, ook verfilmd gaat worden. (Wachtwoord en De vriend van Den Tex overigens ook!) Toen dacht ik : Dan wil ik eerst het boek lezen, maar dan moet je beginnen in boek 1. Vaak lees je eerst het boek en dan kijk je de serie of film, maar bij mij was het in dit geval andersom.

Ik ben gister begonnen in de macht van meneer miller, en was niet meer te stoppen! Vanaf de eerste bladzijde trekt Den Tex je het verhaal in en laat je niet meer los! Ik heb tot diep in de nacht gelezen, vanmorgen op tijd opgestaan en weer verder en zojuist heb ik het boek uitgelezen.
Je vergeet af en toe gewoon adem te halen zo spannend als dit boek is! Zoals de quote op de voorkant van het boek al aangeeft : 'Een actiethriller die zijn weerga niet kent. Een must' Nou ben ik het niet altijd eens met quotes op boeken, maar in dit geval kan ik alleen maar zeggen : Helemaal mee eens!
Na het lezen van dit boek zou je nooit meer durven werken met een computer, en ik denk dat dat na het lezen van het volgende boek Cel alleen nog maar erger wordt, want dit gaat over identiteitsfraude heb ik begrepen.
Charles, na het lezen van de Vriend wilde ik gelijk al meer van je lezen, maar na het lezen van dit boek moet ik zeggen : Je hebt er een hele grote fan bij!