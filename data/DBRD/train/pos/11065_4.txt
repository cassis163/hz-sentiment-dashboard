De eigenzinnige rechercheur Fabian Risk verruilt Stockholm voor zijn geboortestad Helsinborg. Hij hoopt door terug te keren naar Helsinborg zijn huwelijk nieuw leven in te blazen. Net aangekomen in zijn nieuwe huis wordt hij gevraagd door zijn chef Astrid Tuvesson om mee te werken aan een nieuwe zaak. Ze hoopt dat Risk meer informatie kan geven, omdat het slachtoffer een oud klasgenoot is. De man is zwaar verminkt aangetroffen.

Al gauw blijkt de zaak veel omvangrijker te zijn dan verwacht. Vlak daarna wordt een tweede lichaam gevonden. Ook dit was een oud klasgenoot. Alle verdrongen, vaak pijnlijke herinneringen, komen bij Risk weer naar boven. Hoewel hij nog vakantie voor het verhuizen heeft stort hij zich volledig op de zaak, wat zijn prive-leven niet ten goede komt.

Zonder gezicht is het debuut boek van de uit Stockholm afkomstige Stefan Ahnhem.
Ahnhem is bekend als scenarioschrijver van de Wallander serie. Dit merk je wel aan zijn beeldende manier van schrijven. Dit zorgt er zeker voor dat het boek boeit vanaf het eerste moment. Iedere keer als je denkt te weten hoe het verhaal loopt krijgt het toch een andere wending en zet je op het verkeerde been.

Risk is geen teamspeler en gaat zijn eigen gang, wat het soms wat ongeloofwaardig maakt. Mede omdat chef en collega's het allemaal accepteren. Er komen zeer veel personages en plaatsen voor in het boek dus je moet wel blijven opletten. Door de vele korte hoofdstukken is het boek toch zeer leesbaar.

Zonder gezicht was mijn eerste ervaring met een scandinavische thriller. Het smaakt zeker naar meer. Kom maar op met de volgende Fabian Risk!!