Mishka Kamadev is een man met een bijzonder levensverhaal. Afkomstig uit een Pools gezin, waarin geluk de boventoon voerde om geldzorgen op de achtergrond te drukken, leert Misha dat geluk uit kleine dingen kan bestaan. Onder de zorg van zijn oma groeit hij in Nederland op met de verwachting dat hij moest laten zien waarom hij anders is. Als hij samen met zijn jeugdvriendinnetje Lotte naar een discotheek gaat, zijn het niet de meisjes die zijn aandacht trekken, maar juist de man die achter de draaitafel staat. Vanaf dat moment weet hij het zeker: hij wil ‘s werelds beroemdste DJ worden.

Na het plunderen van zijn Zilvervlootrekening, prijken er onder andere platenspelers, een mengpaneel en synthesizer op zijn zolderkamer. In zijn zelfgemaakte studio werkt hij hard aan zijn missie, hoewel zijn vader er niet van overtuigd is dat hij hier werkelijk geld mee zal gaan verdienen. Totdat Misha een avond draait in discotheek Stargate, waar hij wordt opgemerkt door meneer Drakensteijn. Zijn leven maakt vanaf dat moment een kanteling waardoor geld en de bijbehorende glamour staus razendsnel op hem af lijken te komen. Als hij in de zomer van 1992 zijn grote liefde Lisa di Angelo tegen het lijf loopt, weet hij zeker dat hij de gelukkigste man op aarde is. Na korte tijd trouwen ze, en maken ze samen hun droomleven waar. Totdat Lisa hem vertelt dat ze lijdt aan Cystic Fibrosis, een slopende ziekte waar haar moeder ook op jonge leeftijd aan overleden is.

'Dansen in de hemel' is het romandebuut van mediaondernemer en voormaling radio DJ Michael Pilarczyk. Dit indrukwekkende debuut werd eerder in 'De wereld draait door' als zomertip aangeraden, waardoor ook mijn verwachtingen hooggespannen waren. Na het lezen van de stroomversnelling waar het leven van Misha in terecht komt, besef je eigenlijk hoe kostbaar het leven is en dat een grote hoeveelheid geld op de bank niets meer betekent als iemand in de directe omgeving ongeneselijk ziek is. Daarom is het personage van Mishka een zeer dubbel karakter omdat zijn drang naar het vergaren van een grote som geld soms zeer groot is, terwijl zijn vrouw Lisa vecht voor haar leven. Toch blijft hij een romanticus in hart en nieren, waardoor zijn fouten hem snel vergeven lijken te worden. Het is daarom ook boeiend te zien hoe een persoon in deze situatie gedurende de verloop van het verhaal zijn verantwoordelijkheid leert te nemen.

Daarnaast is ‘Dansen in de hemel’ een roman die de lezer niet snel los zal laten, maar nog enige dagen zal achtervolgen. Over het feit dat het leven soms zo oneerlijk kan zijn, en je kan denken dat iets nooit meer goed zal komen. Pilarczyk weet de lezer te treffen met indrukwekkende passages die soms ook een filosofisch of spiritueel karakter hebben. Voor mij sprong vooral de volgende scène in het boek eruit:

‘Ik denk dat ik er klaar voor ben’, zei ze. Klaar om dood te gaan. Ik hoorde het aan en ik verbaasde me over haar nuchterheid. Ze stond op, pakte mijn hand vast en samen liepen we door de rozentuin naar de Heilige Eik. We waren definitief een doodlopende weg ingeslagen.
(p. 225)

Pilarczyk weet een rauw verhaal te brengen waarin gefilosofeerd wordt over het leven op een punt waarin je alles kwijt lijkt te raken. Daarin lijkt de zin ‘Amor Omnia Vincit’ het verhaal ook uiteindelijk te overwinnen. Want uiteindelijk is iedereen op zoek naar geluk, wil iedereen gelukkig zijn, maar niemand weet wat dat is, gelukkig zijn, zoals Pilarczyck prachtig verwoord in (hopelijk) niet zijn laatste roman.