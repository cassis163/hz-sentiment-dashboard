Korte inhoud
SERV is een aparte afdeling van de politie, die zich bezig houdt met criminaliteit met een religieuze achtergrond. Het team bestaat uit Robert Tromsdorff, Faris Iskander, Paul Sievers, Ben Schneider, Shannon Starck en een nieuwe profiler: Marc Sommer. De administratie wordt verzorgd door Gitta Möller. Uiteindelijk verantwoordelijk is Auke Geiger, die het team het liefst gisteren zou opheffen.
De hoofdrol in deze thriller ligt bij Faris Iskander. Een – inmiddels – alleenstaande man, die op dit moment geschorst is. Desondanks ontvangt juist hij een filmpje op zijn mobiel waarin te zien is hoe een levende man aan een kruis hangt, compleet met de spijkers in handen en voeten en de doornenkroon. Hij leeft nog, maar zijn hart is verbonden met een bom. Als zijn hart stopt, gaat de bom af. In ieder geval gaat de bom af 40 uur na ontvangst van het filmpje door Iskander. Iskander vecht niet alleen tegen de tijd, maar – zoals altijd – ook tegen de publieke opinie, gelet op zijn Arabische uiterlijk.
Mijn mening
Geweldig boek, mooi gelaagd verhaal. Een proloog om te kussen.
We leren met name Faris, maar ook de andere teamleden redelijk goed kennen. De dader, diens beweegredenen alsmede het verhaal van “de man aan het kruis en zijn zoon” zijn werkelijk geniaal bedacht.

Katrin Lange is, blijkens de achterkant van het boek, een succesvol YA- auteur. 40 uur is haar eerst thriller. Wat mij betreft mogen er nog vele thrillers (over het SERV team, of andere) volgen.