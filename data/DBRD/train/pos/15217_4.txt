Vorig jaar las ik het eerste deel, Galgenveld, en het tweede deel, IJskoud. Het eerste deel kon me niet helemaal overtuigen, maar na IJskoud gelezen te hebben, ben ik helemaal overtuigd. Dit derde deel stond dan ook hoog op mijn verlanglijstje.

In dit derde deel is er een gruwelijke vondst van schedels in een tuin van een villa in Amsterdam-Noord. Het team van Maud Mertens wordt er opgezet. Als blijkt dat de moordenaar een zeer uitgekiend plan had, wordt de zaak veel ingewikkelder dan gedacht...
Ondertussen zoekt Kyra nog steeds naar haar zus Sarina. Haar zoektocht heeft nog heel weinig opgeleverd, want Sarina is nog steeds spoorloos. Leeft ze nog? Waar is ze? Onvermoeid zet Kyra haar zoektocht verder en eindelijk krijgt ze een kleine tip over Sarina... Komt Kyra eindelijk te weten wat er met Sarina is gebeurd?
En dan is er nog het mysterieuze meisje uit Londen. Wie is ze? Wat is er met haar gebeurd?

Net als de twee vorige boeken heeft ook Ritueel korte hoofdstukken. Hierbij is ook weer gekozen voor een afwisseling van perspectief. Er zijn vier perspectieven: Maud, Kyra, de dader en het meisje in Londen. Af en toe vloeien deze perspectieven in elkaar als de personages (Maud en Kyra) elkaar ontmoeten.

De verhaallijn van het mysterieuze meisje in Londen is nog niet helemaal afgerond. In deze verhaallijn stuurt Isa Maron me trouwens "van het kaske naar de muur". De ene keer wéét ik zeker dat het zo is, een paar hoofdstukken later is er een nieuwe wending en denk ik weer dat het zo is. Kortom, ik weet nog altijd niet wat ze nu bedoelt. Ik zal moeten wachten op het volgende boek.

Ik vond Ritueel weer een spannend boek om te lezen. Ik ben blij dat ik na Galgenveld heb doorgezet om de reeks te blijven lezen, want het is zo'n goede reeks. Op naar het vierde deel, waarin ik hoop eindelijk te weten te komen hoe het allemaal afloopt...