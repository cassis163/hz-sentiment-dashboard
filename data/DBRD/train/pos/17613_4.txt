Na hun debuutthriller Doodskopvlinder bundelen Tomas Ross en Corinne Hartman opnieuw de krachten. Ook nu hebben Adam Kaplan en Carrie de Graaff de hoofdrol, werkzaam voor beveiligingsorganisatie Securicor, onderdeel van de NAVO. Aanslagen teisteren Europese steden, rechts heeft de macht gegrepen en de toekomst van Europa hangt aan een zijden draadje. Dan wordt ook Amsterdam getroffen door een vrouw met bomgordel. Lukt het Adam, Carrie en hun leidinggevende Charles Cavendish om te achterhalen wie hierachter zit en de dreiging op tijd af te wenden?

Bij Zwarte Weduwe kom je midden in het verhaal binnen. Giuseppe Cassine wordt achtervolgd. Meteen vraag je je af: wat is hier aan de hand? In wat voor wereld leven we? Vanaf deze ene gebeurtenis bouwt het verhaal zich stap voor stap op. Steeds weer word je op het verkeerde been gezet. Wisselt het perspectief. Je krijgt te maken met vele karakters (zoals je van in ieder geval Ross mag verwachten) en evenveel wendingen. Van alle kanten krijg je informatie over de gebeurtenissen. Samen met Adam, Carrie en Charles probeer je wijs te worden uit elk fragment aan informatie en antwoord te krijgen op vele vragen. Wat is er met Cassine gebeurd? Wat hebben de vluchtelingen met deze aanslagen te maken? Wat betekenen de tatoeages? En zit er echt een lek in de NAVO? Hoe stop je terreur?

Terwijl Adam en Carrie dit mysterie proberen te ontrafelen en de wereld te redden, leer je meteen meer over hun verleden. Over hun emoties. Over hun relatie. Je deelt de kopzorgen van Charles, een man met een groot verantwoordelijkheidsgevoel die maar geen afscheid kan nemen van zijn werk. Je krijgt een kijkje in de donkere wereld van de tegenstanders van Europa. In hun denkwereld; om rillingen van te krijgen. Waarbij je wel aan de Tweede Wereldoorlog moet denken. Aan manipulatie. Een psychologisch spel. Niets is wat het lijkt. En oordeel nooit te snel. Dat is misschien wel de belangrijkste conclusie die je na het lezen van Zwarte Weduwe kunt trekken.

Wat Zwarte Weduwe tot een spannend en ijzersterk verhaal maakt, is toch vooral de actualiteit. De aanslagen. En Brexit. Deze donkere wereld komt akelig dichtbij en voelt als een zwarte bladzijde in de geschiedenis. Wat als…? Ja. Ga daar maar eens rustig voor zitten. Zwarte Weduwe vraagt al je aandacht en wil in één ruk uitgelezen worden. Doe dat! Houd er gerust een papiertje bij om namen en verbanden op te schrijven. Bedwing al lezende je emoties. En zorg dat je Adam, Carrie en Charles waarschuwt, want jij hebt als lezer de puzzelstukjes eerder gelegd…

O ja. Je blijft verbijsterd achter. Net als in de echte wereld.