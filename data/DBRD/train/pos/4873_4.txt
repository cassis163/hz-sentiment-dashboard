Over dit boek is al veel gezegd en geschreven. Het was genomineerd voor de Librisprijs 2016 (shortlist) en heeft ook al de Boekhandelprijs gewonnen (prijs van boekverkopers voor het mooiste boek van het afgelopen jaar maar dat in de ogen van de boekverkopers onderbelicht is gebleven. Dit laatste staat in contrast met mijn beginzin).
Maar wat dit boek voor mij persoonlijk waardevol maakte was dat het je het belang van ‘gidsen’ (zoals Alex Boogers ze noemt) voor kansarme kinderen laat inzien. Zelf werkzaam in het onderwijs in een kansarme buurt heeft het mijn ogen toch weer wat verder geopend. Je kan het verschil maken voor zo’n kind! Helaas staan er ook tenenkrommende voorbeelden in van ‘anti-gidsen’ (niet een term die Boogers gebruikt): voorbeelden zoals het niet moet. Maar door dat contrast kwamen die goede ‘gidsen’ nog beter uit de verf. En voorbeelden van hoe het niet moet brengen je op hun eigen manier ook weer iets bij. Al met al bleek het voor mij niet alleen een goed geschreven-, maar ook een leerzaam boek!