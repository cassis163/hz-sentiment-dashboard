'In seizoenen' is - na een aantal thrillers van haar hand - de eerste literaire roman van Judith Visser
Hierin maken we kennis met David, schoolfotograaf, zijn moeder Annabel, kunstenares, en zijn oom Adriaan, broer van Annabel.
Zijdelings ook met Ronnie, de jeugdliefde van Annabel, Josefien, de ex van David, Penny, zijn jeugdliefde die hij nooit heeft kunnen loslaten en de 12 jarige achtste klasser, Yvanka, die alle herinneringen aan Penny weer naar boven haalt.

Judith Visser laat ons het laatste levensjaar van Annabel, pas 59, meebeleven vanuit haar gezichtspunt en vanuit dat van David. Zij komen afwisselend aan het woord.
Annabel krijgt vlak na haar 58ste verjaardag te horen dat ze vulvakanker heeft en in Nederland wordt haar al snel meegedeeld dat ze uitbehandeld is.
Zijzelf - aanvankelijk - en David - gedurende het hele proces - willen dit niet aanvaarden en zoeken heil in het universitair ziekenhuis van Leuven, in België....

Over de inhoud wil ik hier verder niet uitweiden want dan maak ik het minder boeiend voor toekomstige lezers van dit ontroerende boek.

Thema's
Via haar dagboek van toen ze een heel jong meisje was en via de herinneringen van David aan zijn eerste liefde leren we de oorzaken kennen van de zeer sterke band tussen moeder en zoon. Dat is thema één dat ik meen te ontwaren in 'In seizoenen'.
Een tweede thema is de moeite die David heeft met loslaten en het leerproces dat hij doormaakt om juist wél lost te laten: zijn eerste liefde heeft hij nooit kunnen loslaten en ook zijn moeder kan hij niet laten gaan. Zelfs wanneer het echt uitzichtloos wordt wil hij nog steeds dat Annabel blijft vechten tegen de ziekte, ook al heeft ze daar helemaal de energie niet meer voor. Zijn realiteitsbesef is niet erg groot en daardoor vind ik hem op den duur zelfs irritant egoïstisch worden.

Judith Visser heeft het ziekteproces van Annabel en wat zijzelf en zoon David hierbij doormaken op een zeer ontroerende en toch realistische manier beschreven en ik heb menige traan gelaten tijdens het lezen.
5***** voor dit prachtige boek.