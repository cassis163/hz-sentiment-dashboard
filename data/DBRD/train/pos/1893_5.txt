18 dec 2012

Dolci d'Amore van Sarah- Kate Lynch is een chicklit, wordt gezegd. Ik houd helemaal niet van chicklits en als dit boek er één is, dan ga ik toch maar eens kijken of er nog meer van deze boeken zijn, want dit vond ik een heerlijk boek! Een ander boek van haar vond ik ook al zo leuk: Zoet verlangen.

Het verhaal gaat over Lily en Daniel. Ze houden al zestien jaar van elkaar en wonen in Manhattan, waar ze een mooi appartement hebben. Lily heeft een goede baan als CEO van een bedrijf en Daniel heeft een importbedrijfje van wijnen uit Italië. Eén op de vier weken moet hij daar dus naartoe om leveranciers te krijgen en om mooie wijnen uit te zoeken. Als Lily nieuwe golfschoenen wil kopen voor Daniels verjaardag, vindt ze in zijn oude golfschoen een foto van een gezinnetje met Daniel als vader. Wat doe je in zo'n geval? Lily is furieus, want hun leven is één grote leugen geweest. Impulsief boekt Lily een reis naar Italië om Daniel op te zoeken en hem ter verantwoording te roepen.

In Italië, Toscane in een stadje Montevedova huist Het Geheime Genootschap van Sokkenstoppende Weduwen, die het tot hun missie hebben gemaakt om gebroken harten te genezen. De negentigjarige Violetta, die een zesde zintuig heeft als het op de liefde aankomt, is de leider van dit genootschap. Zij en haar zus Luciana hebben een kleine patisserie boven op de heuvel. In de kelder is het hoofdkwartier, waar de weduwen bij elkaar komen om alles te bedisselen.

Dan komt Lily aan in Montevedova. Zij is er achter gekomen, dat haar perfecte echtgenoot kinderen heeft bij een Italiaanse vrouw, de kinderen, die zij samen nooit hebben kunnen krijgen. Lily gaat niet toevallig logeren bij Violetta en Luciana, waar ze de zesjarige Francesca leert kennen, de dochter van Daniel. Lily is helemaal ondersteboven van haar, ze steelt haar hart. Francesca wil heel graag koekjes leren bakken. Het zesde zintuig van Violetta zegt, dat het hart van Alessandro gelijmd moet worden, een knappe, maar verdrietige Italiaan. En die willen ze koppelen aan Lily. Het Genootschap ziet hun kans schoon om hun plan uit te voeren. Is Lily echt de vrouw die zijn gebroken hart moet genezen? Of Het Geheime Genootschap van Sokkenstoppende Weduwen erin slaagt Lily te koppelen aan Alessandro lees je in Dolci d' Amore.

Sarah- Kate Lynch heeft een luchtige en humorvolle manier van schrijven, wat ik heerlijk vind. Je blijft het hele verhaal door geboeid, zelfs om haar nawoord moest ik nog lachen. De personages zijn leuk en interessant. Ze beschrijft het dorp Montevedova of het echt bestaat. Ik ging op zoek en het blijkt écht te bestaan, het heet alleen Montepulciano en ligt tussen Florence en Siena. Dit dorp staat meteen op de lijst van te bezoeken stadjes in het voorjaar, dat begrijp je zeker wel! We zijn al eerder in Toscane geweest, naar Siena en Arezzo, waar een scène van de film "La vita è bella" zich afspeelt, dat hij op de fiets met zijn kind voorop naar beneden rijdt, kun je je dat nog herinneren? Ook Cortona hebben we bezocht, omdat de Amerikaanse schrijfster Frances Mayes daar een huis had gekocht en ik haar boeken had gelezen, zoals "Een huis in Toscane" uit 1996. Het werd een bestseller en is in 2003 verfilmd. We stonden toen (in 2000) aan het Trasimenomeer. Cortona verwierf extra bekendheid doordat hij ook als achtergrond diende voor enkele scènes in "La vita è bella". En eigenlijk ligt Montepulciano veel dichterbij het meer dan Siena, waar we wél zijn geweest.

Sarah- Kate beschrijft Toscane vol liefde. Ze is er ook twee keer geweest om research te doen. Ze weet de sfeer van Italië heel goed over te brengen. Ik las in een andere recensie, dat Lily te weinig uit de verf kwam. Ik kon me haar juist heel goed voorstellen. Ook alle handgebaren en lawaai bij discussies van de Italianen, net of ze ruzie hebben, vind ik heerlijk! Alles wat ik fijn vind aan Italië wordt zo goed beschreven: de zon, de levendige mensen, het eten, het lekkere ijs. Het is net of je er zelf bent! En dat niet alleen, in het boek staan ook wijze levenslessen, over vergeven bijvoorbeeld of dat je een kind positief moet benaderen. Ik heb tranen met tuiten gehuild bij dit boek. Bij het vorige boek van haar wat ik las, Zoet verlangen, was het, omdat sommige dingen erg dichtbij kwamen. Maar ook bij andere gevoelens ben ik soms té empathisch, ik voel alles wat beschreven wordt. Ik ben een paar dagen helemaal down geweest door dit boek, zelfs zo erg, dat mijn man vroeg niet meer van deze boeken te lezen. Soms moest ik weer erg lachen door mijn tranen heen, een rollercoaster van emoties!

Het balkonnetje met het mooie uitzicht, waar Lily een prosecco gaat drinken, bestaat ook echt. Het is van haar favoriete café Poliziano. Sarah- Kate heeft er foto's genomen.

De pasticceria is niet in Montepulciano, maar er is wel een in Montalcino: Mariuccia.

Sarah-Kate Lynch (1962) is journalist. Ze woont in Nieuw-Zeeland, maar is regelmatig in Ierland, waar haar familie vandaan komt.


ingridverschelling - 20 jan 2013

Ik heb een mailtje gestuurd naar Sarah Kate Lynch in Nieuw- Zeeland en had nooit een antwoord verwacht. toch gekregen: Hi there Ingrid Thank you so much for your email and also for your review. I think having reviews in a language I can't read is probably very good because then I just imagine they are fabulous! And I'm even more glad you read and enjoyed On Top of Everything. It's one of my favourites.
Cheers Sarah-Kate