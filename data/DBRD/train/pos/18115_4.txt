Recensie: ‘De vrouw die niet zwijgen wilde’ van John Brosens

De in Zeeland (Vlissingen) geboren en in Barendrecht woonachtige auteur John Brosens, behoeft voor de meeste thrillerlezers weinig tot geen toelichting meer. Een korte blik op zijn bibliografie leert dat het aantal spannende boeken niet op een hand te tellen is om nog maar te zwijgen over zijn jeugdboeken. Daarnaast is zijn naam in het jeugdonderwijs niet onbekend gebleven maar die periode heeft hij achter zich gelaten. Zijn laatste thriller ‘De vrouw die niet zwijgen wilde’ staat op het punt te gaan verschijnen en de verwachtingen hierover zijn hooggespannen.

Laboratoriummedewerkster Bella van Dam is werkzaam bij levensmiddelenconcern Filoux en zet haar kennis in bij het project Luvarine, de ontwikkeling van een nieuwe margarine. Op eigen initiatief en buiten de opdracht doet ze onderzoek en ontdekt dat de productinformatie niet overeenkomt met de feitelijke samenstelling. Als ze dit bespreekbaar wil maken, zijn plotseling al haar bestanden verdwenen en wordt door de bedrijfsleiding een financieel voorstel aan haar gedaan. Wanneer ze niet bereid is daarop in te gaan, volgt ontslag…
Bij de EU in Brussel werkt Felix Tholenaar als tolk. Als zijn collega José van Wijck verdwijnt en dood wordt gevonden, gaan de alarmbellen bij hem af nadat hij een kort berichtje van hem vindt. Felix gelooft niet direct dat zijn collega zelfmoord heeft gepleegd en gaat op onderzoek.

Bovenstaande primaire verhaallijnen vormen de basis voor ‘De vrouw die niet zwijgen wilde’. Brosens heeft in dit verhaal een aantal problemen genesteld. Naast gemanipuleerde onderzoeksresultaten wordt de in Brussel werkzame Tholenaar verrast als zijn moeder plotseling overlijdt en een geheimzinnig briefje aan zijn al eerder overleden vader achterlaat, geschreven door een Belgische vrouw. In eerste instantie lijkt het een bijkomstigheid maar gaandeweg het verloop, neemt de belangrijkheid om het uit te zoeken snel toe.
De auteur heeft het zich door zijn keuze niet eenvoudig gemaakt. De lezer vaart er echter wel bij want de problemen en opkomende vragen zijn velerlei en de nieuwsgierigheid naar oplossingen en antwoorden stijgt met het omslaan van iedere gelezen bladzijde. Dat het toeval hier en daar wat wordt geholpen heeft geen invloed op het leesplezier. De personages zijn divers en krijgen een goede verdieping mee en hetzelfde kan gezegd worden over de spanningslijn. Parallel aan het vinden van antwoorden stijgt het gevaar dat weer wordt vertaald naar levensbedreigende situaties voor enkele protagonisten.

Achterliggende boodschap is de macht dat geld op bepaalde mensen kan uitoefenen en een dalende morele waarde tot gevolg heeft, ongeacht of dit fatale gevolgen heeft voor andere. Dit probleem, gekoppeld aan de kwetsbaarheid van de voedselindustrie is door de auteur op een overtuigende en soms beklemmende wijze voor het voetlicht gebracht.
Een aanrader van eigen bodem!

Eindoordeel: 4 sterren

Spanning: 4 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 3 sterren
Psychologie: 3 sterren