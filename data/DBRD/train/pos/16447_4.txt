De roman 'In het spoor van Birma' gaat over twee jonge mensen die beiden (indirect) slachtoffer zijn van de Tweede Wereldoorlog. Als tweede generatie slachtoffers dragen zij de sporen van het leed dat hun ouders is aangedaan. Emma is opgegroeid in een beklemmend gezin waarvan de ouders het bombardement op Rotterdam, het verraad en de hongerwinter hebben meegemaakt. De ouders van Robert Tinkhof jr. hebben hun wortels in Nederlands-Indië en zwegen over de gruwelen onder de Japanse bezetter. Hun levens kruisen elkaar, er ontstaat een romance, maar ze raken elkaar ook weer kwijt. De angst voor verraad, en hun woede en achterdocht jegens buitenstaanders, verliezen zij echter nooit meer.

De roman is gebaseerd op waargebeurde verhalen en aangrijpende dagboekaantekeningen opgetekend door een dwangarbeider die de verschrikkingen tijdens de aanleg van de Birma-spoorlijn heeft overleefd. De kennismaking met dit dagboek verandert in hoge mate het leven van de hoofdpersoon, Emma. Het verhaal van Emma is grotendeels gebaseerd op de jeugd van de auteur.

Uit het dagboek van Birma; 'Ik ben ontdaan van elke menselijkheid.'

Maarten ’t Hart was een trouwe lezer van haar werk-in-wording en schreef een mooi in memoriam. "Femmy is bij dit laatste boek dichtbij zichzelf gebleven. Wellicht is deze roman daardoor haar meest geslaagde roman geworden"