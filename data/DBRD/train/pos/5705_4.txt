‘I want to know what it feels like to have crushes that could conceivably maybe one day turn into boyfriends.’
Molly heeft nog nooit een vriendje gehad. Ze wordt verliefd maar ze doet er niks mee. Inmiddels heeft ze wel al 26 crushes gehad, maar eigenlijk zijn ze allemaal onbereikbaar. Crush nummer zesentwintig is bijvoorbeeld de bekende musicalacteur Lin Manuel-Miranda, wederom totaal onbereikbaar. Het is hoog tijd om minder voorzichtig te worden en om eindelijk haar eerste kus te beleven. Als haar tweelingzus Cassie haar voorstelt aan Will, een knappe hipster, ziet ze mogelijkheden. En dan is er ook nog Reid, haar nerdy collega op haar nieuwe werk, met wie ze steeds meer tijd doorbrengt…
Becky Albertalli schreef eerder de bestseller Simon vs. the Homo Sapiens Agenda, over Simon en zijn worstelingen om uit de kast te komen. In The Upside of Unrequited volg je Molly, een mollig en onzeker meisje van zeventien. Ze is het tegenovergestelde van haar tweelingzus Cassie, die extravert is en er vrolijk op los flirt. Molly wil dolgraag een vriendje maar ze worstelt met haar onzekerheid en vindt het moeilijk om met leuke jongens te praten. Als haar zus Cassie voor het eerst een serieuze vriendin krijgt en daardoor minder tijd heeft voor Molly, voelt ze zich nog eenzamer.
‘Except… sometimes I feel like I’m the last alone person. Like maybe there aren’t seven and a half billon people in the world. Maybe there are seven and a half billion and one.’
Gelukkig wordt die eenzaamheid minder door haar nieuwe baan, waar ze een leuke collega heeft. Reid is een nerdy jongen, die Game of Thrones- en Lord of the Rings-shirts draagt en elke dag de meeste uncoole witte sneakers aanheeft. In tegenstelling tot Molly, maakt Reid zich niet druk over wat andere mensen van hem denken. Hij is helemaal zichzelf en dat maakt hem een heerlijk sympathiek personage.
Albertalli heeft wederom een boek geschreven met veel diversiteit. Zo heeft Molly bijvoorbeeld twee moeders, valt haar tweelingzus op meisjes en zijn ze joods. De personages zijn levensecht. Ze zijn misschien niet perfect maar wel bijzonder. Je leeft mee met de personages en het is mooi om mee te maken hoe Molly steeds zelfverzekerder wordt. Zelfs Molly’s ietwat racistische oma weet uiteindelijk een plaatsje in je hart te veroveren.
Dit boek heeft geen onverwachte plotwendingen en er gebeuren ook geen grootse of heftige dingen. Vanaf het begin kun je eigenlijk al voorspellen hoe het boek zal eindigen. Dit is niet storend, want de luchtigheid geeft het boek een eigen karakter. Albertalli’s vrolijke schrijfstijl zorgt ervoor dat je wilt blijven lezen. Sommige grapjes zijn zowel leuk als pijnlijk omdat Molly veel cynische opmerkingen over haar gewicht en de mogelijkheid dat jongens haar aantrekkelijk vinden:
‘If it is a glance about me, I will die. We are amused by the sad chubby girl who clearly is enchanted by our hipster beauty.’
The Upside of Unrequited is een schattig verhaal over liefde, familie, zelfacceptatie en je hart volgen. Molly is, net zoals Simon in Albertalli’s vorige boek, een sympathieke en realistische hoofdpersoon. Ze hebben allebei in ieder geval een uitstekende smaak in toetjes. Als je door Simon naar de supermarkt wilde rennen voor een pak oreo’s, wil je dankzij Molly nu Pinterest afstruinen voor een recept voor eetbaar koekjesdeeg!