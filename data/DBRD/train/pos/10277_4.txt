Gelezen januari 2008.
Tegen de achtergrond van vrouwenhandel en prostitutie vertelt het boek het verhaal van politieman Ewert Grens, middelbaar, praktisch zonder vrienden en met een uitzichtloze liefde voor Anni.
25 jaar geleden raakte Anni, samen met Grens en Bengt Nordwall, betrokken bij een auto-ongeluk, veroorzaakt door een crimineel genaamd Jochum Lang. Haar hersenen raakten hierbij onherstelbaar beschadigd en sindsdien vegeteert ze in een verzorgingstehuis waar Grens haar elke maandag bezoekt. Hij koestert een niet aflatende haat tegen Lang, die nu vrijkomt uit de gevangenis en direct weer bij een smerig zaakje wordt betrokken. Hierbij vindt in het plaatselijke ziekenhuis een junkie de dood.
In dat zelfde ziekenhuis wordt Lydia Grajauskas verpleegd. Zij komt uit Litouwen en is door vrouwenhandelaars met de smoes van goed werk en goed loon naar Stockholm gelokt. Vanaf het moment dat zij voet heeft gezet op Zweedse bodem, nu 3 jaar geleden, wordt zij samen met een mede slachtoffer (Alena Sljusareva) vastgehouden in een flat en moet zij 12 maal per dag een man ‘ontvangen’. Op een gegeven moment denkt ze eisen te kunnen stellen en wordt door haar pooier ongenadig in elkaar geslagen met o.a. een zweep. Wanneer de politie op het rumoer afgaat en ontdekt wat er gaande is, wordt de pooier het land uitgezet (hij heeft diplomatieke onschendbaarheid), wordt Lydia naar het ziekenhuis gebracht en ontsnapt haar mede-slachtoffer.

Van daaruit neemt het boek een razende vlucht en volgen de gebeurtenissen elkaar heel snel op. De 2 zaken (Lang en Grajauskas) lopen parallel aan elkaar door het boek heen. In beide zaken verzwijgt Grens iets, wat verstrekkende gevolgen voor de betrokkenen heeft.
Wat is de reden voor Lydia om in het ziekenhuis een aantal mensen te gijzelen, wat eindigt in de dood van Bengt Nordwall en haarzelf? Wat is de rol van Alena? Waarom vernietigt Ewert Grens een videoband met bewijsmateriaal? En wat is de rol van de vrouw met de capuchon? Langzaam maar zeker wordt de rol van de diverse hoofdrolspelers helder. Wanneer het antwoord op de laatste vraag is geleverd, is het boek uit en staat het kippenvel op mijn armen.