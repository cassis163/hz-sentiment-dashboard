Als haar vriendje Henrico in coma ligt neemt Johanne een cassettebandje met herinneringen op voor hem. Hierdoor word je als lezer meegenomen naar de gebeurtenissen voor het ongeluk.

Johanne verhuist met haar hippiemoeder en broertje Paulie van de stad Utrecht naar een klein dorp. Ze probeert aansluiting bij de andere jongeren te vinden en wordt al snel verliefd op de knappe Henrico. Ze krijgen een relatie met alle strubbelingen van dien zoals die bij pubers vaak komen kijken. Jaloezie en onzekerheid spelen een grote rol in hun prille liefde.

Moeder Kat is vooral met haar schilderijen bezig en laat de kinderen veel alleen. Paulie zoekt zijn heil bij buurman Lomme. Hij is imker en de jongen is hierdoor enorm gefascineerd. Langzamerhand kom je erachter dat Lomme een naar verleden heeft. Het verhaal bereikt een climax die voor veel personages niet goed afloopt.

Door de cassette bandjes en de genoemde muziek waande in me weer in de 80er jaren. Ook het leven in een klein dorp was erg herkenbaar voor me. De personages waren goed uitgewerkt en het verhaal leest heel prettig. Ook is er tijdens het verhaal ruimte opengelaten om zelf dingen in te vullen.

Het boek heeft het predicaat young adult maar hier zou ik me niet door laten leiden. Het is zeker ook voor volwassenen heel erg leesbaar. Ik vond het een heel goed debuut.