In Dodelijk bemind maakte de lezer kennis met detective Lena Gamble. De oplossing van die zaak heeft haar meerderen binnen de politie voor schut gezet. Om die reden heeft ze acht maanden later alleen maar onbeduidende rotklussen mogen opknappen.
Twaalf dagen voor kerst wordt Lena dan eindelijk ingezet voor een echte moord. In een steeg is het in stukken gedeelde lichaam van een vrouw gevonden. Lena begrijpt al snel waarom zij deze klus toegeworpen krijgt: de identiteit van de vrouw is niet te achterhalen en er zijn geen aanwijzingen achtergebleven. De kans is groot dat het haar niet zal lukken om deze zaak op te lossen.
Als Lena na een poosje het vermoeden heeft dat ze iets op het spoor is, wordt ze van alle kanten tegengewerkt door haar meerderen, vooral als blijkt dat er een paar hooggeplaatste en invloedrijke mensen bij betrokken zijn.
Lena laat zich echter niet kleinkrijgen. De tegenstand maakt haar sterker. Ze bijt zich vast in de zaak en laat niet meer los. Haar enige blijk van zwakte is dat ze door de stress weer begint te roken.
Overigens vertoont Lena een opmerkelijke passiviteit op de momenten dat ze in levensgevaar verkeert voor iemand die normaal gesproken laat zien dat ze een vechtersmentaliteit heeft.
Robert Ellis schrijft op zijn website dat hij een extra laag aan het boek wilde geven door wat kleurrijke personages op te voeren. Zelf vindt hij Vinny Bing de Cadillac king en Nathan C. Gava erg geslaagd en daar kan ik hem gelijk in geven.
Dodelijk geheim heeft een plot dat goed in elkaar zit, met slechts af en toe een paar slordigheden om het verhaal op gang te houden, zoals allerlei aanwijzingen die in een auto zijn achtergebleven.
Dodelijk geheim is een plezierige leeservaring tot het einde toe. Het boek wordt precies op het juiste moment afgesloten, maar tegelijkertijd had het nog enkele bladzijden mogen doorgaan. Als je als schrijver dat effect weet te bereiken dan is dat een goed teken. Het doet alleen nog maar verlangen naar meer werk van Ellis.