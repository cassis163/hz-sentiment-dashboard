Relaties aangaan in het leven is misschien wel het allerbelangrijkste en het is dan ook heel logisch dat vriendschap een vaak terugkerend onderwerp is in prentenboeken. Of het nou gaat om de vriendjes van Kikker, Muis of Dikkie Dik, of de vaste koppels Vos en Haas of Jip en Janneke, alle vriendschappen kennen zo hun uitdagingen, hoogte- en dieptepunten. Zo ook in het prentenboek Zoevende Zebra, van de Britse Jenni Desmond.
Aanvankelijk gaat het over drie beste vrienden in de wonderlijke combinatie van Vogel, Olifant en Zebra. Alledrie hebben ze zo hun eigen specialiteit: Olifant kan heel goed vertellen, Vogel maakt iedereen aan het lachen en Zebra is goed in spelletjes bedenken en hij kan ook nog eens heel snel zoeven. Maar als hij – wellicht onder invloed van het stormachtige weer – wel heel erg lang en hard zoeft worden Vogel en Olifant er duizelig van. Ze besluiten Zebra links te laten liggen en hun eigen weg te gaan. Want 'met z’n tweeën is het veel leuker'. Als Zebra beseft dat hij alleen is, heeft hij geen zin meer in zoeven. Hij mist zijn vrienden en hij voelt zich treurig. Maar gelukkig dient zich een nieuwe vriend aan, Giraf, die blaadjes voor hem uit de boom plukt en die bovendien ook van zoeven houdt. Probleem opgelost!
Maar als die avond de aangekondigde storm uitbreekt, komen Vogel en Olifant erachter dat ze Zebra toch wel missen en samen gaan ze op zoek. Als ze hem vinden zegt Zebra vergevensgezind: 'Zoef maar lekker mee, dan voel je je vanzelf beter. Ik zal deze keer niet zo snel zoeven'. Het is weer helemaal als vanouds, met één verschil: vanaf nu zijn ze Vier Beste Vrienden.
Een leuk verhaal over druk zijn, vriendschap en plezier maken, dat zich afspeelt op de savanne, waar behalve de vrienden ook andere zebra’s, giraffen, olifanten, buffels en antilopen rondlopen.
De illustraties in gemengde techniek zijn speels en grappig. Met hun vingertjes kunnen kinderen de sporen volgen van de zoekende en zoevende dieren. De mooi allitererende titel is een leuke vondst, die zeker meerwaarde heeft ten opzichte van de Engelse titel The Zebra Who Ran Too Fast”. Een uitdaging voor de voorlezer als kinderen vragen wat zoeven betekent': Van Dale biedt uitkomst! 

Jenni Desmond is illustratrice: Zoevende Zebra is haar tweede prentenboek, en het eerste dat in het Nederlands is vertaald. Eerder illustreerde zij de Engelse vertaling van Mister Orange, een verhaal voor 10+ over Piet Mondriaan van Truus Matti. Naast het illustreren van boeken werkt ze ook veel met textiel. Haar stijl en kleurstelling doen denken aan de prentenboekenillustrator Piet Grobler, met name Eén slokje, kikker ademt dezelfde sfeer.
Zoevende Zebra is een heerlijk prentenboek voor drukke en rustige peuters en kleuters vanaf een jaar of drie. Het ideale boek om ter hand te nemen na de verzuchting: 'Wat zijn ze toch weer druk vandaag. Er is vast storm op komst'. Vooral kleuters zullen uit het verhaal begrijpen dat vriendjes meestal leuk zijn, maar soms ook niet. En dat je dan toch gewoon vriendjes blijft.
Tip: vergelijk de schutbladen voor- en achterin het boek. Daaraan zie je wat er in het boek is gebeurt.