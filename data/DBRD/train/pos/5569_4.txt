In 1996 doen archeologen vlakbij Leiden een spectaculaire ontdekking, een bronzen viziermasker uit de Romeinse tijd. Toch doen er al snel geruchten de ronde dat er nog een opzienbarender ontdekking is gedaan, eentje die de wereldgeschiedenis zou kunnen veranderen.

Deze wetenschap vormt het uitgangspunt van De bekentenissen van Petrus. Bij de opgraving treffen Peter en geschiedenisstudent Judith namelijk niet alleen het masker aan maar ook collega-archeoloog Thomas, die vechtend voor zijn leven op de grond ligt. Iemand is duidelijk op zoek geweest naar iets wat het waard was om zijn collega zo ernstig te verwonden. In de tijd dat Peter hulp zoekt vertrouwt Thomas het gewraakte object aan Judith toe, een geheimzinnig kistje met een Griekse inscriptie. Zou dit kistje iets te maken hebben met het stellige geloof van Thomas dat de apostel Petrus niet in Rome begraven ligt maar veel dichter bij huis? Een ding is duidelijk, vanaf het moment dat Peter en Judith het kistje in handen hebben zijn er verschillende personen opeens bovenmatig geïnteresseerd in het duo.

De bekentenissen van Petrus is een literaire thriller die je in een wervelwind meeneemt langs alle hoogtepunten van de sleutelstad zoals het Leidens ontzet, de bekende universiteit, de Hortus Botanicus en de Pieterskerk. Dit boek lijkt dan ook goed aan te sluiten bij initiatieven als de 4-daagse thriller, waarin moord en doodslag plaatvinden tegen de achtergrond van het wandelfestijn. Steeds meer auteurs lijken hun boeken te situeren in een specifieke regionale setting; Amsterdam lijkt daarom niet langer het alleenrecht te hebben op de titel thriller-hoofdstad van Nederland.

De flaptekst geeft aan dat het boek aangeraden wordt aan liefhebbers van Dan Brown; net als de auteur van The DaVinci Code, gebruikt Windmeijer historische gebeurtenissen en documenten waar het verhaal omheen geweven wordt. In De bekentenissen van Petrus is dit een briefwisseling tussen de apostelen Petrus en Judas. Dit is absoluut geen belemmering voor lezers die minder bekend zijn met de Bijbel; Windmeijer weet een goede balans te vinden tussen het verhaal in Leiden en de christelijke context die nodig is om het belang van Petrus voor de stad te duiden. Vaart is het boek echter niet te ontzeggen; vanaf het moment dat hoofdpersoon Peter de Haan een telefoontje krijgt over de vondst van het masker heb je ook als lezer amper de tijd om op adem te komen. Achtervolgingen en Houdini-achtige ontsnappingen wisselen elkaar, vooral in het begin van het boek, in hoog tempo af.

Windmeijer heeft met De bekentenissen van Petrus inderdaad een thriller afgeleverd die de liefhebbers van Dan Brown zal bekoren. In navolging van zijn Amerikaanse voorbeeld zijn sommige theorieën misschien een tikje vergezocht en is werkelijk niemand in het boek wie hij in eerste instantie zegt te zijn. Toch zal het boek voor mensen die Leiden een beetje kennen een feest der herkenning zijn; vrijwel alle belangrijke plekken uit de stad passeren namelijk de revue. Als voormalig student en inwoner van de stad zal ik in ieder geval nog eens extra achterom kijken als ik de sleutelstad weer aan doe.