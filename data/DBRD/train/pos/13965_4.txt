Laat ik eerlijk zijn. Bij 24 Kitchen ben ik Rudolph van Veen pas gaan waarderen. Omdat ik toen zag dat zijn enthousiasme voor eten echt is. Rudolph van Veen is meer dan een tv-kok. Hij is de enige kok in Nederland die de titel Meesterkok en Meesterpattisier draagt. Hij onderneemt en kookt op internationale food-events en jureert in de World Pastry Team Championships. Hij won 4 keer de 1e prijs tijdens de zilveren koksmutswedstrijden en is ambassadeur voor Feast for Peace lees ik in zijn bio. Met die wetenschap sla ik Rudolph Kookt 2 open, het vervolg op zijn in 2013 uitgekomen boek.

Rudolph zegt zelf over dit boek dat het een “doe-boek” is met makkelijke, snelle en weinig afwasgevende recepten. Rudolph’s favoriete recepten die hij zelf ook graag kookt als hij thuis is. En wat een boek. Breder dan een A4 maar minder hoog met maar liefst 336 pagina’s. Bijzondere soepen, geweldige salades, pasta, rijst, traybake (hierover later meer), vegetarisch, vis, kip, vlees, puddingen en traktaties. Dat zijn de hoofdstukken in dit boek. Elk beginnend met een korte inleiding en vijf mini recepten. Dat zijn dus al een hoop extra gerechten die er nog even bij komen.

Ik blader door en zie cleane smaakmakende foto’s veelal op een witte onder-en achtergrond afgewisseld met pagina’s met sfeerfoto’s. Mensen die mijn recensies lezen weten dat ik zelf meer van sfeer houd dan het hele strakke maar de gerechten zelf zien er lekker uit en het past in de presentatie van het boek. Elk recept is ook voorzien is van een voedingswaarde. Handig.

De hoeveelheden vlees, vis en aardappels, rijst en pasta in de gerechten vind ik zelf dik in orde. Bij sommige recepten zou de hoeveelheid groenten wat meer mogen. Wat ik echt leuk vind in dit boek is het hoofdstuk met traybake’s. Ovenplaatgerechten die je zo de oven in schuift en na bakken een complete maaltijd opleveren. Knap om samen te stellen. Ook het hoofdstuk met puddingen vind ik leuk gevonden hoewel het wel vreemd is dat onder dit hoofdstuk een tulband staat. Maar hee, dat is voer voor de zeurpieten.

Het boek bevat zoveel recepten dat ik het moeilijk vind er een greep uit te halen maar ik doe een poging: Italiaanse kalfsstoofschotel, broccoli geitenkaassoep, risotto stroganoff, zoete aardappelpannenkoek met spinazie en walnotenpesto, appelkaneelpuddinkjes, quinoa goreng, tortilla tonijntaart of de brandweerburger met appelmoes. Wat een keuze.

In de bereidingswijze van de recepten zijn de stappen en de nummering ervan soms wat onoverzichtelijk. Waarom iets soms in stap 1 en 2 staat terwijl een extra stap gerechtvaardigd zou zijn snap ik niet (zie ook het recept dat ik maakte). Vaak biedt de pagina er genoeg ruimte voor om extra stappen en dus meer overzicht te creëren.
Soms kan een bereiding iets te kort door de bocht zijn. Hak de kruiden. Maar is dat fijn of grof? Zo lees ik dat ook ergens bij knoflook. Snijd de bospeen in schuine stukken maar hoe dik? Als je ze maar 5 minuten mag meestoven dan kunnen ze nog hard of beetgaar zijn.
Snijd een sinasappel in parten maar moet hij dan geschild? Dat staat er niet in dat recept. Wel dat je de uien moet pellen. Zelfde geldt later ergens voor een citroen. Ik denk dus van niet. Een ander recept spreekt wel over het sap van. Daarin is het boek niet consistent.
Ook de maatvoering van een eetlepel en theelepel en welke oventemperatuur voor welk type oven (elektrisch of hetelucht) had voor de minder ervaren koks ergens wel even verklaard mogen worden. Het zijn details maar soms best belangrijk.

Italiaanse traybake
Ingrediënten:
1 courgette
2 rode uien
250 gram kastanjechampignons
½ bosje oregano
450 g voorgekookte krieltjes
Olijfolie
Zout, versgemalen peper
2 teentjes knoflook
100 g zongedroogde tomaten
300 g half om half gehakt
2 el tomatenketchup
1 ei
3 el paneermeel
2 tl Italiaanse kruiden
2 bollen buffelmozzarella

Bereiden:
Verwarm de oven voor op 200 graden
1) Snijd de courgette in grove stukken. Pel de uien en snijd in parten. Snijd de champignons in vieren en pluk de oregano. Verdeel de krieltjes, courgette, uien, champignons en oregano over een met bakpapier beklede bakplaat. Besprenkel met olie en bestrooi met wat zout en peper.

2) Pel en snijd de knoflook. Snijd de zongedroogde tomaten in reepjes. Meng het gehakt met knoflook, tomaten, ketchup, ei, paneermeel en Italiaanse kruiden en breng op smaak met wat zout en peper. Verdeel het gehakt in porties over de groenten op de bakplaat. Scheur de mozzarella in stukken en verdeel over de groenten.

3) Bak de traybake circa 20 minuten in de voorverwarmde oven.

Dit gerecht is gemaakt op 190 graden in een heteluchtoven (Rudolph gaat dus uit van elektrisch) en was precies met 20 minuten gaar. De smaak van dit gerecht en met name het gehakt, was erg goed. Ik moet zeggen dat die traybake een hele mooie uitvinding is.

Rudolph kookt 2 is een heerlijk boek. Het is een “doe-boek” en dus geen leesvoer. Mijn kanttekeningen geven wel wat spettertjes op een verder schoon kookschort. Maar wellicht is het voer voor de tweede druk om nog wat aan te passen.

Rudolph van Veen bewijst weer dat hij zich met originele en simpele recepten kan meten met andere topkoks die ook de makkelijke keuken bij mensen thuis willen brengen. Ik ga zeker vaker koken uit dit boek. Ik ben benieuwd of hij ons in de toekomst ook nog de complexere tijdrovende gerechten gaat brengen. Ik ben in ieder geval voor. Vooralsnog houdt Rudolph het in dit boek simpel maar zeker lekker.