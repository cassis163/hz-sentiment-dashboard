Zit een weekje Portugal er deze zomervakantie niet in? Koop dan het boek Een Portugese droom van Marieke Woudstra. Voor €15,00 waan je je een lekker-lui-leesweekend-lang in een gezellig ouderwets dorpje in Portugal. Wil je je vakantie op eigen balkon verlengen? Lees dan ook het eerste deel, "huis in Portugal"!

Bart en Marjolein zijn enkele jaren geleden geëmigreerd naar het prachtige dorpje Aldeio dos Anjos. Inmiddels zijn ze helemaal ingeburgerd. Als echte plattelanders verbouwen ze hun eigen groenten en kruiden. Ook hebben ze een olijfgaard en maken ze heerlijke geitenkaasjes. Ondanks dat zij hard moeten werken is hun Portugese droom helemaal uitgekomen.

Dan verschijnen er plotseling donkere wolken boven het dorp. Regen in september kondigt de komst van de olijfvliegen aan en een mislukte oogst kunnen ze financieel echt niet aan. Of dit niet genoeg is, meldt zich ook een geheimzinnige man aan de deur die beweert de rechtmatige eigenaar van hun boerderij te zijn. Belanden Bart en Marjolein nu in een Portugese nachtmerrie?

Marieke Woudstra studeerde vroeger Portugees en woont, net als Bart en Marjolein, al jaren in Portugal. Het leuke aan dit boek is dat Marieke niet alleen een mooi verhaal vertelt, maar haar lezers ook veel informatie over het land geeft. Tijdens het lezen kom je de heerlijkste Portugese gerechten tegen. Je ruikt de gebakken vis en de geroosterde stukken varken. Ook kun je de wijn en de kruidenthee al bijna proeven. Het verhaal is overigens niet alleen om van te smullen, het is ook nog eens heel leerzaam. Marieke geeft haar lezers informatie over de werking van kruiden en een lesje Portugese taal, muziek en economie. Mocht je vakantie naar Portugal volgend jaar wel doorgaan, dan ben je dankzij Marieke Woudstra goed voorbereid!

In Portugal zijn er veel gezegden over olie en olijven. Eén ervan is: ‘L’olio e la verità tornano a galla’. De betekenis ervan is dat olie en de waarheid altijd aan de oppervlakte komen. Net als olijfolie altijd boven komt drijven als je het mengt met water, komt de waarheid altijd aan het licht. Als Marjolein deze uitdrukking had gekend, zou ze veel minder bang geweest zijn voor de man die haar geliefde boerderij kwam opeisen.

Bart neemt Marjolein mee naar het concert van Carminho, een bekende Fado-zangeres https://www.youtube.com/watch?v=u8NkR2csotg.