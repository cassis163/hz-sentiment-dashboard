Tonke Dragt (1930) heeft dankzij haar fantasierijke geest een enorm repertoire aan verhalen op haar naam weten te zetten. In Als de sterren zingen zijn veel van haar werken, zowel bekende als minder bekende, gebundeld tot een ruim 400 pagina’s tellend boek. De korte en langere verhalen zijn geschreven tussen 1955 en 2009, maar zijn niet in volgorde van verschijnen opgenomen. Sterker nog, niet alle verhalen die in de bundel zijn te lezen, werden gepubliceerd. Hierdoor is deze hardcover vol verhalen ook erg verrassend voor de lezer die Dragts werk kent.
Al bij het openslaan van het boek komt het eerste verhaal over je heen gebuiteld. Aan de binnenkant van het omslag is het verhaal over Sir Gawain en de groene ridder tentoongesteld en daarmee begint gelijk het leesplezier. Vervolgens zijn de verhalen in het boek in vijf delen samengepakt; sprookjes en vertellingen, sagen en avonturen, raadselverhalen, sciencefiction en tot slot nachtverhalen. Afwisselend spannend, grappig en mysterieus, zit er altijd iets van je smaak bij. Los de raadsels op tijdens je bezoek aan de ambassade van Bureaucratië, zet je schrap voor het spookmes, kijk (niet) uit het gevaarlijke venster en geniet van het sprookje ‘de djinn uit de fles’.
Deze bundel is geen boek dat je achter elkaar uitleest, maar het is wel uitermate geschikt om kriskras een verhaal uit (voor) te lezen. De verscheidenheid aan verhalen in Als de sterren zingen laat zien dat Tonke Dragt niet alleen sterk is in het schrijven van hele boeken, maar ook in korte verhalen. Keer op keer weten ze de lezer op te slokken. In alle verhalen zet Dragt personages neer, weet ze de spanning op te bouwen en verrast ze je met haar originele plots. Wie de werken van Tonke Dragt kent, is wellicht serieuze verhalen gewend, maar zal aangenaam worden verrast door de humor die ze er soms in heeft verweven.
Met haar 87 jaar is het bewonderenswaardig dat Tonke Dragt deze prachtige selectie van haar werk heeft gebundeld en de verhalen óók nog heeft voorzien van een persoonlijke noot. Elk verhaal sluit Dragt af met een aantal bladzijdes waarin ze bijvoorbeeld vertelt voor welke gelegenheid ze een stuk schreef of wat haar inspireerde. Dit geeft niet alleen een mooi beeld van de tijd waarin ze zijn geschreven, maar ook van hoe Dragt als schrijfster, kunstenaar én docent moet zijn geweest. Creatief, vol fantasie en inspirerend voor haar lezers, toeschouwers en leerlingen. Even zit je bij haar aan haar schrijftafel of in de schoolbanken. Zo vertelt ze dat ze, zonder het zelf te weten, een verhaal schreef voor de verloving van prinses Beatrix en een geheim schrijversgenootschap liet ontstaan op het lyceum waar ze als docent werkte.
Niet alleen de verhalen in de bundel zijn van haar hand. Alle vertellingen zijn verrijkt met beelden en illustraties die door Tonke Dragt zelf zijn gemaakt. Ze gebruikt hiervoor tekeningen, collages en foto’s. De verhalen, de korte noten en de illustraties zijn een prachtige bundeling van al haar talenten. Een biografie in verhalen en beelden.
Als de sterren zingen is een fantastisch werk voor kinderen in de basisschoolleeftijd die het fijn vinden om voorgelezen te worden. Maar ook volwassenen die vroeger zelf groot zijn geworden met de verhalen van Tonke Dragt zullen smullen van de verhalen uit deze prachtige bundel. Even voelen zij zich weer kind wanneer ze sommige personages of de typische schrijfstijl van Dragt herkennen. Met Als de sterren zingen krijgt de lezer een geweldig beeld van het oeuvre van een van de meest talentvolle schrijfsters die Nederland rijk is.