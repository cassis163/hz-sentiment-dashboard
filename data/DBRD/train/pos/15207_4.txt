Ik lees niet vaak een boek wat zo lang moet bezinken, maar met Mus kan ik niet anders zeggen dat het je wel degelijk bezig houdt, ook nog lang nadat het uit is. Misschien door het actuele thema, misschien doordat ik zelf ook pubers had en het gedrag enigszins herken, geen idee. Maar het verhaal dwaalt nu nog steeds in mijn brein.

Met dit boek heeft Kristof Desmet een waarheidsgetrouw beeld gegeven in het leven van pubers. Het instabiele leven in gezinnen na een echtscheiding is voor veel kinderen moeilijk. Of ze nu nog heel klein zijn of puber maakt geen verschil. Hun veilige haven valt weg, ze komen veelal voor onmogelijke keuzes te staan, bijvoorbeeld bij wie ze moeten gaan wonen, of worden gedwongen opeens een extra “vader of moeder” erbij te nemen met soms ook nog andere gezinsleden. Geestelijk wordt er veel van ze gevraagd op een moment in een leeftijdsfase die ook zonder een echtscheiding al lastig genoeg is.

In Mus zien we hoofdpersoon Merel, alias Mus, die voor dit voldongen feit komt te staan. De scheiding op zich is al een ding, maar als beide ouders ook nog elk apart een nieuwe relatie aangaan, wordt het Mus allemaal teveel. Ze broeit op een plan om haar ouders, maar vooral haar moeder, die het met de “grootste kwal” van de school doet, op andere gedachten te brengen. Ze gaat daarbij niet over één nacht ijs. Ze probeert bondgenoten te krijgen, haar broer allereerst. Maar hoewel die ook de situatie niet leuk vindt, lijkt die toch niet altijd aan Mus kant te staan of initiatief te durven nemen. Maar dan vind ze in Brent, een klasgenoot, een goede medestander. Ze bedenken een plan, maar uiteindelijk is het toch Mus die wraak neemt. Geen goede zet, want hierdoor worden niet haar ouders, maar juist zij zelf het slachtoffer.

Mus maakt in dit verhaal de meeste groei door, ze zet daarbij angst om in daden. Nu en dan word je als lezer geïrriteerd door haar naïviteit maar aan de andere kant wekt ze ook medelijden op. Je voelt als lezer de wanhoop en de pijn. Eigenlijk heeft Mus veel liefde voor haar ouders, maar ze begrijpt hun keuzes niet en daardoor voelt ze zich zeer aangevallen. Boosheid, verwardheid, schuldgevoel, maar ook angst strijden om voorrang. De onderlinge relaties zijn ook goed uitgeschreven. Bijvoorbeeld de haat liefde verhouding van broer en zus. Elkaar niet kunnen uitstaan, maar in slechte tijden er toch voor elkaar zijn. Alles komt aan bod in dit boek, vriendschap, haat, liefde, ontrouw, leugens, insinuaties, intriges. De verschillende situaties zijn zeker herkenbaar voor de doelgroep 12-18 jaar. Wel vind ik af en toe het taal gebruik te expliciet voor de jongste leeftijd voor een YA boek.

Het staartje van het verhaal zit aan het einde, aan het begin van het verhaal weet je dat Mus iets ergs is overkomen, dat ze iets ergs heeft gedaan. Aan het einde ken je de gevolgen. Wel is het een soort open einde, juist omdat je zo meegezogen wordt in het leven van Mus, wil je eigenlijk ook nog weten hoe het verder met haar gaat na haar opname en of ze uiteindelijk toch goed terecht is gekomen.

Al met al heeft Kristof Desmet met dit boek een zeer aangrijpend verhaal neergezet over de problemen waar kinderen/jongeren van gescheiden en samengestelde gezinnen vaak mee worstelen. Mij liet het niet meer los.

Kristof Desmet (1971) is woonachtig in Lauwe, leerkracht Nederlands in Ieper en werkt mee aan leermethodes Nederlands bij Uitgeverij Van In. Eerder schreef hij het boek Scherven. Mus is zijn tweede Young Adult boek.

Mus, Kristof Desmet, Young Adult , juni 2018, ISBN 9789491875564, 200 pag.

Ik las dit boek voor uitgeverij LetterRijn