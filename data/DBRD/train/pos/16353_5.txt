Wat kan Henning Mankell toch een geweldige goede boeken schrijven! Ik heb al veel van de serie boeken met Wallander gelezen en er was er niet één bij die ik niet goed vond. Ook dit boek is weer een voltreffer.

Wallander raakt betrokken bij de moord op een taxichauffeur door 2 jonge meisjes. Wat bezielde hen? Wanneer één van de twee ontsnapt en later vermoord wordt teruggevonden in een schakelkast voor de plaatselijke electriciteitsvoorziening, begint er een klopjacht op haar moordenaar. Er wordt nog een dode gevonden, een man bij een pinautomaat. Is hij ook vermoord of is hier sprake van een ongeluk? Zijn lijk verdwijnt en er blijkt een verband te staan met het vermoorde meisje. Het onderzoek dreigt meerdere malen vast te lopen; er wordt nog een moord gepleegd, er volgen aanslagen op Wallander en dan is er ook nog de dreiging dat hij op non-actief wordt gesteld wanneer hij een verdachte slaat. Hoe moeizamer het onderzoek loopt, hoe meer Wallander en zijn team zich vastbijten in de zaak.
De computer van de dode man bij de pinautomaat blijkt een sleutelrol te spelen in het geheel, maar wat was die man van plan? Computers zijn niet echt de forte van Wallander en hij voelt zich machteloos. Is het tijdperk van ouderwets recherchewerk voorbij?

Ik heb weer genoten! De worsteling van Wallander met de voor de tijd waarin dit boek speelt (eind 1999) nieuwe misdaadvorm van cybercrime, zijn moeizame privé-leven en de verhouding met zijn team worden met grote klasse door Mankell beschreven. Er zijn er niet veel die aan zijn niveau kunnen tippen.