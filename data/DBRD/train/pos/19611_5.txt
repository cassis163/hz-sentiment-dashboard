Kerstmis draait om warmte, gezelligheid en lekker eten, maar bovenal om liefde. De oude Ebenezer Scrooge is echter dwars van dit alles en lijkt de ware kerstgedachte compleet te zijn vergeten. Deze klassieker is een must read voor iedereen die houdt van kerst.

Verhaal
Kerstmis staat om de hoek; een tijd vol moois, gezelligheid en goed gezindheid tonen. De eenzame misantroop Ebenezer Scrooge geeft echter maar om één ding: zichzelf. Op kerstavond lijkt zijn leven op een keerpunt te belanden, wanneer hij bezoek krijgt van zijn voormalig compagnon Marley. Nu zou dit geen bijzondere gebeurtenis moeten zijn, ware het niet dat Marley onmiskenbaar onder de groenen zolen zou moeten liggen. De spookverschijning vertelt de oude Scrooge dat hij bezoek kan verwachten van drie andere geesten: verleden, heden en toekomst. Deze geesten tonen Ebenezer hoe zijn leven is geweest, uiteindelijk heeft uitgepakt en wat het zou kunnen worden. Deze beelden maken diepe indruk op Scrooge en hij leert de ware betekenis van Kerstmis kennen.

Look & Feel
Een prachtige nieuwe uitgave van uitgeverij Rainbow. Het is een boek van klein formaat met schattige illustraties op het omslag. Op de buitenkant van het boekje is niets af te lezen over de inhoud, maar het verhaal is inmiddels zo'n grote klassieker dat uitleg haast overbodig is. Mocht je niet bekend zijn met het verhaal: vrees niet, want op een van de eerste bladzijden vind je tóch nog een 'flaptekst' (samenvatting van de inhoud van een boek, meestal gevonden op de achterkant van het boekwerk).

Op de cover is een roodborstje te zien (mijn favoriete vogelsoort), sneeuwvlokjes, een hulsttakje, takjes met bessen en op de achtergrond zijn lichtgekleurde dennenbomen afgebeeld. Op de achterflap zijn alleen dennenbomen te zien.

Voor een extra kerstgevoel zijn er zilverkleurige sneeuwvlokjes toegevoegd op de cover in foliedruk, wat zorgt voor een extra schittering. Ook de auteursnaam (Charles Dickens) bevat een roségouden schimmering. De teksten op het omslag zijn in een klassiek lettertype, wat aansluit bij de bekendheid van het verhaal van deze befaamde auteur.

Een lieflijk boekje om te zien; ik kan het niet anders omschrijven.

Oordeel
Charles Dickens was een ware meesterverteller. Een kerstvertelling (oorspronkelijke titel: A Christmas Carol) heeft hij geschreven met een lichte vorm van ironie, en ik kon een lach vaak ook niet onderdrukken. Meesterlijk hoe hij zijn lezer vaak direct aanspreekt. Het voelt alsof hij het verhaal aan jou voorleest.

Voor deze uitgave wil ik graag grote complimenten overdragen aan de vertaalster. Ontzettend knap om het gevoel dat de auteur in de pagina's heeft gestopt vertaald over te dragen aan de lezer.

Ik kan niet anders dan deze klassieker 5 dikke sterren te geven. Een wonderbaarlijk verhaal dat iedereen zou moeten lezen. En als je besluit je onder te dompelen in de magische wereld van Dickens, dan raad ik je aan dit vooral te doen tijdens de kerstdagen voor dat extra warme gevoel!

Sterren: *****

Specificaties
Uitgever: Uitgeverij Rainbow
Uitgave: Hardcover, ook beschikbaar in e-book
Vertaling: Else Hoog
Publicatiedatum: 11-2017
Pagina's: 134
ISBN: 9789041712660