Na het succes van zijn eerder verschenen boek De vloek van de Palmisanos komt de Spaanse auteur Rafel Nadal nu met een nieuw oorlogsverhaal. Dit keer speelt het verhaal zich af in Spanje tijdens de Spaanse Burgeroorlog. Als lezer volg je in de roman Moederband, het verhaal van de 11-jarige jongen Luc. Als de Burgeroorlog bijna ten einde is wordt zijn moeder door het noodlot getroffen, ze sterft nadat ze door een kogel wordt geraakt. Luc wordt daarna liefdevol opgevangen door Annie, een goede vriendin van zijn moeder. Met vallen en opstaan groeit hij op. Dan krijgt hij de kans zijn moeder te wreken……
In Moederband beschrijft Rafel Nadal met behulp van een fictief verhaal de ellendige nasleep van de Spaanse Burgeroorlog. Filmisch geschreven en vanuit de visie van de kwetsbare jongen, Luc. Het ontroerende verhaal wordt verteld door de jongen Luc, hij richt zich daarbij op de lezer. De jongen vertelt, tot in de kleinste details, zijn persoonlijke levensverhaal rechtstreeks aan jou, de lezer. Hierbij valt hij regelmatig in de herhaling, maar zonder hierbij te vervelen. Eenmaal gewend komen de herhalingen, of gedachtenstromingen, zelfs over als ware poëzie. Rafel Nadal weet met dit familiedrama over haat en liefde, de lezer tot diep in de kern van zijn personages te brengen. Het verhaal blijft dan ook tot het einde toe boeien. Moederband laat een diep indruk achter en vraagt gewoon om een vervolg.