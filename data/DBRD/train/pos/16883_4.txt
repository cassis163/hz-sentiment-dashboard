Jessi haar relatie staat op een laag pitje. Eigenlijk voelt ze zich aangetrokken tot haar jongere buurman Marius. Met Oudjaar besluit ze om Marius in te palmen en wil ze ervoor gaan. Toch overwint het verstand dan en er gebeurt niets.

Ron is op dat moment samen met haar 2 zonen op vakantie en een telefoontje is het enige teken van leven. Later krijgt Jessi hartverscheurend nieuws. Haar gezin is in een verkeersongeval omgekomen. Verdoofd begint ze aan haar rouwproces. Later blijkt dat ook Marius op datzelfde moment geconfronteerd werd met verlies. Jessi zoekt steun bij Sven en Anja. Door Anja ontdekt ze haar bescherm gids. Marius praat met de nuchtere Vincent over zijn verdriet..Uiteindelijk komen Jessi en Marius door hun verdriet dichter bij elkaar. Wat eerst pure aantrekking was, wordt nu veel meer .

Overwonnen verlangen is een subtiel spiritueel verhaal. Het boek gaat over rouwen dat voor iedereen anders verloopt maar ook over hoop en troost. Het verdrietige verhaal toont de kracht en moed van Jessi en Marius. Het mooie van dit boek zit voor mij in het universele van dit verhaal. Stilaan blijkt dat sommige zaken voorbestemd zijn en dat er misschien wel meer is na de dood. De symboliek die gebruikt wordt past, volgens mij, in elk geloof en overtuiging.

De schrijver heeft een intens verhaal op papier gezet dat niemand onbewogen laat. Hij toont haarscherp aan hoe pijnlijk het leven soms kan zijn. Toch is er ook plaats voor de toekomst. Na een rouwperiode moet er immers terug geleefd worden . Een boek met een vlotte schrijfstijl en wondermooie zinnen. Overwonnen Verlangen is een boek dat , voor wie er voor open staat , troost en nieuwe inzichten kan bieden.