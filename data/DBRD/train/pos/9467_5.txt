Dit is al de 20ste thriller van Michael Connelly met Harry Bosch in de hoofdrol.
Hij werkt nog steeds aan 'cold cases' maar wordt dan ook betrokken bij een dubbele moordpartij in een apotheek.
Daarnaast heeft een door hem ter dood veroordeelde moordenaar een aanvraag tot herziening ingediend. Hij beweert dat Harry Bosch met het bewijsmateriaal gefraudeerd heeft.
In dit laatste dossier komt ook zijn halfbroer Mick Haller op de proppen.

Michael Connelly werkt beide verhaallijnen mooi naast mekaar uit.
Waar de moord in de apotheek een meer zuiver misdaadverhaal is, spelen in het andere verhaal de verhoudingen binnen de politiediensten, zijn contacten en spanningen met vroegere partners bij het LAPD een belangrijke rol. En leidt dit uiteindelijk tot een rechtbankthriller met een Mick Haller in topvorm.

Zoals steeds zijn de karakters van Michael Connelly geen stereotiepe figuren, maar mensen van vlees en bloed, met hun verwachtingen en hun twijfels.

Dit is weer een boek zoals een goed misdaadverhaal / thriller moet zijn: zeer vlot geschreven, met sterke dialogen en geen overdadige details en uitweidingen.
Michael Connelly heeft geen 500-600 blz. nodig om een sterk verhaal neer te zetten. Dat maakt hem ook tot één van de allergrootste nog levens misdaadschrijvers.