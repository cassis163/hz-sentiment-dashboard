Een vrouw wordt wakker en beseft dat ze opgesloten zit in een doodskist, de start van een afschuwelijke tijd met haar ontvoerder…
Een 27-jarige vrouw gaat een avondje stappen in Boston en wordt ontvoerd door een barman, maar hij beseft niet met wie hij te maken heeft. Hij overleeft het niet…
Rechercheur D.D. Warren, door een blessure tijdelijk supervisor van het team waar ze normaalgesproken deel van uitmaakt, wordt op de zaak van de ontvoerde vrouw die haar ontvoerder wist uit te schakelen gezet. Ze blijkt niet zomaar een slachtoffer te zijn, ze is Flora Dane, de vrouw die 472 dagen ontvoerd was en het wist te overleven. Haar ontvoerder overleefde het niet…
D.D. vertrouwt Flora niet helemaal. Is ze slachtoffer of dader? Is ze uit op wraak op ontvoerders en seksmisdadigers? Er is in ieder geval duidelijk een link tussen Flora, de barman en een aantal vermiste meisjes.
Dan wordt Flora weer ontvoerd en moet D.D. alles op alles zetten om haar en hopelijk de andere meisjes te redden uit de handen van een monster.

Pffffff, wat kruipt deze psychologische thriller onder je huid! Je leest niet alleen de huidige gebeurtenissen, maar ook in het cursief het verhaal van Flora’s ontvoering van vijf jaar geleden. Afschuwelijk! Hoe ze steeds meer zichzelf verliest, zich een andere identiteit moet aanmeten van haar ontvoerder en misbruiker en hoe ze steeds meer díe persoon wordt. Dat ze niet anders kan dan mee te gaan in zijn zieke wereld, om te overleven… Echt gruwelijk. Van slachtoffer naar dader? Kun je haar veroordelen? Flora heeft haar ontvoering overleefd, maar kan ze nu ook echt weer leven?

Knap hoe Lisa Gardner het verhaal heeft neer weten te zetten! En ik vond het niet heel storend dat ik geen eerdere boeken met D.D. Warren gelezen heb; het was leuk geweest deze interessante en gedreven hoofdpersoon en haar voorgeschiedenis al beter te kennen, maar het is niet noodzakelijk.

Vind haar is een heel indrukwekkend verhaal, onwijs spannend en meeslepend van begin tot bloedstollend eind. Een echte pageturner, ik kan het niet anders zeggen.