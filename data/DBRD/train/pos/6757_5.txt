"In de schaduw van de raaf" volgt de lotgevallen van Vaelin Al Sorna vanaf het moment dat zijn moeder sterft en hij door zijn vader wordt afgezet aan de poorten van de Zesde Orde. De Zesde Orde is een van de zes ordes van het Ware Geloof. Iedere orde dient het Ware Geloof op zijn eigen manier. De Zesde Orde doet dit door jonge knapen op te leiden tot strijders. Als ze de opleiding overleven is hun enige doel in het leven strijden. Ze zullen doden tot ze zelf gedood worden.

De jonge Vaelin Al Sorna blijkt bijzonder. Al snel na het aanvangen van zijn opleiding wordt hij naar het leven gestaan en hij heeft geen idee waarom. Langzaam maar zeker komt hij stukjes van die puzzel te weten. Zijn ouders waren niet wie hij dacht dat ze waren en de zes orden zijn dat ook niet. Gebeurtenissen in het koninkrijk en zijn eigen zoektocht naar de waarheid leiden hem het rijk door en zelfs nog verder.

Het boek vangt aan op het moment dat een volwassen Vaelin Al Sorna ingescheept wordt om een duel aan te gaan. Hij is de gevangene van de Alpiraanse keizer en dit behoort zijn laatste gevecht te worden. Met hem reist een geschiedschrijver mee en omdat Vaelin merkt dat diens geschiedschrijving niet klopt, vertelt hij hem tijdens de bootreis de ware toedracht van zijn leven. Het boek is in vijf delen opgedeeld en elk deel vangt aan met de geschiedschrijver in de hoofdrol, waarna die rol spoedig wordt overgenomen door Vaelin. Vaelin heeft veel te vertellen maar ondanks dat zakt het verhaal nooit in. Het tempo blijft gedurende heel het boek hoog en er zitten geen zwaktes in de plot. De setting voelt heel middeleeuws aan. Er wordt gevochten met het zwaard of met pijl en boog, steden zijn omwald en sommige legers hebben blijden en katapulten om de stadsmuren te vernietigen. Men verplaatst zich te voet of te paard, en op het water met zeilschepen. Ook op alle andere vlakken kan men parallellen trekken met de laat-middeleeuwse maatschappij. Deze periode in onze geschiedenis is in de fantasy wel vaker een bron van inspiratie en ook Anthony Ryan heeft aan die lokroep niet kunnen weerstaan. Maar het blijkt een goede keuze die de wereld waarin het verhaal zich afspeelt, heel wat charme bijbrengt.

Anthony Ryan is een onderhoudend verteller en al snel raak je verdiept in het verhaal. Het boek is fantasy maar magische elementen worden beperkt gehouden. Er zijn wat verwijzingen naar het Duister, een vorm van slechte magie, en Vaelin blijkt een bloedzanger te zijn (vandaar ook de originele titel "Blood Song") maar zelfs met dat magische aspect wordt relatief weinig gedaan. De focus ligt vooral bij de strijder in Vaelin. Het aantal gevechten is al snel niet meer te tellen. De overdaad daaraan is het enige minpuntje in dit boek dat een quotering van 5 sterren in de weg staat. (Dat het boek toch 5 sterren krijgt heeft alles te maken met dat 4,75 sterren geven nu eenmaal niet mogelijk is en dat het boek veel meer verdient dan een afronding naar beneden.)
Voor de liefhebbers heeft Anthony Ryan de nodige koninklijke intriges in het boek verwerkt en zelfs enkele romantische momenten. De uitbouw daarvan blijft echter zeer oppervlakkig. De spots blijven wel degelijk heel het boek lang op Vaelin gericht en daarom is de keuze van de uitgeverij om de Nederlandse titel te wijzigen in "Vaelin Al Sorna" gerechtvaardigd.