Via Vrouwenthrillers ontving ik deel 5 uit de VT reeks van Melissa Skaye, uitgegeven door LetterRijn. Vanaf de proloog houdt het verhaal je in zijn greep. Het begint in 1991 met Tys, ergens in Friesland. Tot zijn 11e had Tys een gelukkige jeugd, maar dan verandert zijn vader in een boeman, terwijl zijn moeder de mishandelingen, op het verzorgen van zijn wonden na, negeert. Van een onzeker kind/puber groeit hij op tot een puber/man die het heft in eigen handen neemt en voor zich zelf en later zijn gezin kiest.
Dan neemt het verhaal een sprong naar 2016. Sanne heeft na het terugvinden van haar moeder, een jaar verlof gehad om met haar moeder door te brengen en te proberen het verleden achter hen te laten. Ze is net weer aan de slag gegaan bij de politie in Hoorn als er een verzoek komt uit Amersfoort van de broer van Luca om een vriend te helpen zijn familie op te sporen. Ook de vondst van lichaamsdelen in een bos in Friesland trekt hun aandacht. Alhoewel dit buiten hun jurisdictie ligt, houden ze zich toch hiermee bezig.
Het verhaal gaat afwisselend over Tys en over Sanne. Beiden willen ze het verleden achter zich laten en richten op de toekomst. Sanne stelt haar hart open voor de liefde. Helaas voor beiden strekken de tentakels uit het verleden zich uit naar nu.
Boven de hoofdstukken wordt heel prettig aangegeven in welke periode een en ander zich afspeelt en wie de hoofdpersoon is. De hoofdstukken zijn kort, zonder moeilijke woorden en zijn allen een pageturner waardoor je het boek niet makkelijk kunt wegleggen. Soms denk je, dit is niet echt, dit is wel heel erg verzonnen, maar zoals Melissa zelf ook aangeeft, haar inspiratie haar ze uit true crime programma’s. Ook haar vader speelt een belangrijke rol, in de personage van Wil. De verhaallijnen van Tys en Sanne komen meesterlijk samen en de ontknoping is deze vlot geschreven thriller is huiveringwekkend. Thema’s die aan de orde komen zijn kindermishandeling, trouw, liefde, paranormale zaken, overspel, eerwraak en rouwverwerking. Met verknipte tegenstander heeft Melissa Skaye weer een deel uit de VT serie neergezet die je doet verlangen naar het volgende.