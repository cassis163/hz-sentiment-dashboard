11 februari 2011


Yorkshire, een heide- en heuvelland in Noord- Engeland, is de inspiratie geweest voor de Bronte zusters Charlotte, Emily en Anne, zoals bijv. de boeken “Jane Eyre” en “Wuthering Heights”. Deze zelfde sfeer kunnen we terugvinden in het boek van Charlotte Link: Het huis van de zusters. Francis Gray heeft haar levensgeschiedenis opgeschreven en goed opgeborgen in het huis. Ook na haar dood is het manuscript niet terug te vinden. Elke keer als Laura, de huidige bewoonster, haar huis verhuurt voor Kerst, is ze bang, dat het manuscript boven water komt en ook een paar dingen, die gebeurd zijn in het verleden.

Dit jaar is het huis Westhill House in Yorkshire, Noord- Engeland voor de Kerstdagen verhuurd aan een Duits juristenechtpaar Barbara en Ralph Amberg. Barbara probeert met deze reis als geschenk aan haar man voor zijn veertigste verjaardag hun huwelijk nieuw leven in te blazen. Als ze daar aankomen, gaat het zo erg sneeuwen, dat ze afgesloten raken van de buitenwereld. De verwarming valt uit, de telefoon doet het niet meer, ze hebben heel weinig te eten en moeten hout hakken voor de open haard. Dit is totaal anders dan wat ze zich hadden voorgesteld van hun vakantie. Wanneer Barbara in de schuur is om hout op te halen, vindt ze als ze valt, onder de planken vloer, een manuscript. Nieuwsgierig geworden gaat ze dit lezen en het blijkt geschreven te zijn door Frances Gray, die vroeger in Westhill House gewoond heeft. Zij heeft deelgenomen aan de strijd voor het vrouwenkiesrecht in Engeland als suffragette. Ze kwamen in de gevangenis en gingen uit protest in hongerstaking. Daarop werd er onder dwang voedsel toegediend.

De geschiedenis van het huis en zijn bewoners wordt door Frances Gray verteld, verweven met de geschiedenis van Engeland vanaf het begin van de twintigste eeuw tot en met de tweede wereldoorlog. Laura, de huidige bewoonster van het huis, is aan het logeren bij haar zuster Marjorie. Deze komen ook voor in het manuscript. Aan het eind maken we kennis met Fernand, die het huis heel graag in zijn bezit wil krijgen en daar een manier voor gevonden heeft, nl. chantage. Wat weet hij over Laura?

Het huis van de zusters is een raamvertelling en zou een thriller zijn. Voor mij is het een roman met een spannend einde. Afwisselend lezen we over het echtpaar, dat vastzit in het huis en al het mogelijke doet om de ingesneeuwde dagen goed door te komen en over de geschiedenis van de zusters Frances en Victoria. Dit is de eerste kennismaking met deze schrijfster en het is mij goed bevallen. Ze heeft een prettige schrijfstijl. Ik heb gelezen, dat sommigen dit boek langdradig vinden. Dat vond ik helemaal niet. Het verhaal van de zusters vond ik het meest interessant. De karakters zijn goed uitgewerkt, misschien iets te stereotiep. Barbara identificeert zich met Frances. Dat had ik zelfs tijdens het lezen van het boek, dat bepaalde trekjes weer de kop opstaken. Het boek doet wel wat met je.

Charlotte Link werd in 1963 geboren in het Duitse Frankfurt. Op haar zestiende schreef zij al haar eerste boek. In 2004 werd haar boek Het einde van de stilte genomineerd voor de Duitse Boekenprijs. Er zijn wereldwijd al miljoenen boeken van haar verkocht. Charlotte Link woont in Wiesbaden, Duitsland. Het huis van de zusters vond ik een meeslepend verhaal. Ik kon het boek maar moeilijk aan de kant leggen. Ik heb er echt van genoten. Vijf sterren!