William Sandberg wordt in bad gevonden, terwijl het water door het huis stroomt. Hij heeft geprobeerd zichzelf van het leven te beroven, maar is hier jammerlijk niet in geslaagd. Hij komt in het ziekenhuis terecht waar hij een dag later spoorloos verdwijnt. Zijn ex-vrouw gelooft niet dat hij vrijwillig is weggegaan, al zijn kleding, computers en al zijn naslagwerken zijn verdwenen, maar het belangrijkste voor William is er nog: foto’s van zijn dochter. Christina start een zoektocht om William te vinden…
In Amsterdam verdwijnt een jonge historica op dezelfde vreemde wijze. Het lijkt erop dat ze haar spullen heeft gepakt en is weggegaan bij haar vriend. Albert gelooft hier niks van en schakelt de politie in, die weinig voor hem kunnen doen… Dan krijgt hij een cryptische brief over de post van haar.. Dat veranderd alles en Albert vertrouwd niemand meer. Hij gaat zelf op zoek waarbij hij onderweg Christina ontmoet, ze hebben hetzelfde doel: hun vermiste geliefden vinden. In Amsterdam beginnen de eerste mysterieuze ziekte gevallen zich voor te doen. Dit alles zet een kettingreactie in werking waarbij veel doden zullen vallen… Kan de epidemie op tijd worden gestopt? En vinden Albert en Christina hun verdwenen geliefden terug?
Het debuut van Frederik T. Olsson is zeer verrassend. Het onderwerp is goed gevonden en goed uitgewerkt. Je gaat met William en Janine op onderzoek uit, wat betekenen de geheime codes? En wat hebben Soemerische tekens met het menselijk DNA te maken? Het verhaal is vlot en goed beschreven, sommige stukken zijn ietwat lastiger te begrijpen als het over de wetenschappelijke kant van het verhaal gaat. Daar tegenover staat dan weer dat alles en iedereen heel duidelijk worden beschreven, waardoor je het idee hebt dat je er zelf bij bent. Kortom, een verrassend debuut dat veelbelovend is voor eventuele volgende boeken van deze schrijver. Een zoektocht naar de waarheid én de oplossing voor het probleem!