net als Verwelken, een prachtig en intrigerend boek dat ook weer met een vreselijke cliffhanger eindigt. ,Chemical Garden: Vrees is het vervolg op het indrukwekkende en succesvolle debuut Chemical Garden: Verwelken van de Amerikaanse schrijfster Lauren DeStefano. DeStefano schept met Vrees een futuristisch beeld van een door een virus geteisterd Amerika, waardoor jongeren nooit volwassen worden. In die wereld worden jonge meisjes ontvoerd en moeten onder dwang trouwen. Rhine is zon meisje, de hoofdpersoon in 'The Chemical Garden Trilogy'. Mede door de vreselijke cliffhanger waar Verwelken op eindigde, heb ik met smart op het tweede deel gewacht. De vraag was of DeStefano zich nog steeds zou weten te redden met een totaal andere omgeving waarin zij het verhaal zou laten afspelen.
Vrees gaat verder waar Verwelken is geëindigd. Rhine en Gabriel zijn ontsnapt uit het huis van Rhines gedwongen verloofde Linden en haar gestoorde schoonvader Vaughn. Rhine en Gabriel gaan samen op zoek naar Rhines broer, Rowan, in de overblijfselen van New York. Maar dat klinkt makkelijker dan het lijkt in een wereld waar mensen nooit volwassen zullen worden en prostitutie, bedelarij en menselijke proeven tot de orde van de dag behoren. Ze zijn nog geen week ontsnapt of ze belanden op een eng kermisterrein, vol met prostituees en drugs, geleid door de mysterieuze en gestoorde Madame. Rhine en Gabriel, ook wel de Tortelduifjes, worden haar klapstuk en ze laat ze niet meer gaan. Ontsnappen gaat niet makkelijk, want ook Rhines schoonvader zit de twee op de hielen. En als ze kunnen ontsnappen, in wat voor gevaren zullen ze dan belanden? Vrees introduceert ook veel nieuwe en interessante personages, die elk hun steentje bijdragen aan de overlevingspogingen van Rhine en Gabriel. Zullen ze Rhines broer vinden of lukt het Vaughn om Rhine opnieuw te ontvoeren? En deze keer zal hij haar niet meer laten gaan.
Heeft Lauren DeStefano met Vrees net zon fenomenaal boek geschreven als met Verwelken? Het antwoord is ja. DeStefano sleept de lezer mee in het verbrokkelde en grimmige Amerika. Het is alsof je er zelf in zou kunnen leven, zo gedetailleerd en levendig heeft ze de omgeving geschetst, alsof ze driedimensionaal schrijft. Dit ging gepaard met originele en onvoorspelbare plotwendingen, die je maar lieten doorlezen, samen met de levendige en interessante nevenpersonages. Deze brachten nog meer leven in het boek. De onvoorspelbare plotwendingen zorgen er enkel wel voor dat Vrees geen ontspannend boek is, want DeStefano laat je door het boek vliegen als Rhine steeds maar in het ene na het andere gevaar belandt. Je begint je af te vragen of haar leven als bruid toch niet zo vreselijk was als je over alle gevaren van de buitenwereld leest.
Rhine is het personage dat er in het boek echt uitspringt. Ze is heldhaftig en een echte doorzetter. Dit is meteen een kritiek punt, want je lijkt Rhine door en door te kennen, maar Gabriel niet. In beide boeken is hij een van de hoofdpersonages, maar je weet nauwelijks iets over hem. Het grootste deel van het boek is hij ziek of onder invloed van drugs, wat hier ook niet aan meewerkt.
Vrees is, net als Verwelken, een prachtig en intrigerend boek dat ook weer met een vreselijke cliffhanger eindigt. Ik ben gek op de originele en grimmige wereld die Lauren DeStefano schetst met deze serie. Ik kan werkelijk niet wachten op het derde en laatste boek!