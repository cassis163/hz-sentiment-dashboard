Wat doe je als je soulmate een dief is? Dan steel je haar natuurlijk! Het tweede deel van de ''Soulmates'' serie, Het verhaal van Phoenix, waarin de tweede Benedict broer zijn soulmate zoekt, is er eindelijk. Joss Stirlings debuut was een fenomenaal succes met wel 40.000 verkochte boeken in de eerste paar maanden. Zal haar dat opnieuw lukken met deel 2? Ik voorspel een nog groter succes en dat verdient Soulmates-2 ook zeker. Dit verhaal pakte mij nog meer dan Het verhaal van Sky, deel 1 uit deze serie.
Phoenix, ook wel Phee genoemd, is de vrouwelijke en moderne Oliver Twist. Ze is opgegroeid in Groot-Brittannië binnen een gemeenschap van paranormale dieven. Het motto van de gemeenschap is als je steelt, blijf je leven. Daarbij is het van groot belang om de Ziener - de hoge baas - altijd te vriend te houden. Stelen gaat Phee goed af, mede door haar gave: zij kan de tijd stilzetten. Haar gave heeft altijd gewerkt, tot ze in opdracht van de gemeenschap Yves Benedict moet bestelen. Hij blijkt haar door te hebben... Yves laat haar vanaf dat moment niet meer met rust, omdat Phee zijn ''soulmate'' is. Hij wil haar uit de gemeenschap halen. Phee daarentegen is daar helemaal niet blij mee. Waar bemoeit die vreemdeling zich mee? Phee moet weer terug naar de gemeenschap, want als ze niets van Yves steelt, moeten zijzelf en een goede vriend daarvoor boeten. Ze vlucht weg, hoewel ze zich eigenlijk best tot hem aangetrokken voelt. Yves en Phoenix moeten vechten voor hun liefde en leven. Ze moeten misschien wel de moeilijkste keuze van hun leven maken: kiezen ze voor hun eigen familie of de liefde?
Ik vind Soulmates: het verhaal van Phoenix nog beter dan het vorige deel, Soulmates: het verhaal van Sky. Het verhaal is spannend en vlot, het laat me letterlijk constant op het puntje van mijn stoel zitten. Het is leuk om de liefde tussen Phoenix en Yves te zien opbloeien. Het verhaal en de personages zijn heel realistisch beschreven, ondanks de talloze fictionele aspecten, zoals de gaves. Phoenix en Yves vind ik geweldige hoofdpersonen. Phoenix is onafhankelijk, stoer en staat stevig in haar schoenen. Yves is de perfecte schoonzoon, knap, lief en slim. Al kan je Het verhaal van Phoenix prima lezen zonder eerst Het verhaal van Sky te hebben gelezen, raad ik het toch aan daarmee te beginnen.
Ik heb Soulmates: het verhaal van Phoenix in één ruk uitgelezen. Ik kan opnieuw niet wachten op het derde deel verschijnt, want ik verwacht dat de derde broer, Xav, dan zijn soulmate gaat vinden. Beide delen zijn geweldig en je mist echt iets als je ze niet hebt gelezen!