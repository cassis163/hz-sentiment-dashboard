Titel: Een dag in december
Auteur: Josie Silver
Uitgeverij: Luitingh Sijthoff
Genre: Feelgood, roman
Aantal bladzijdes: 416
Prijs: €17,50

Laurie is er zeker van dat liefde op het eerste gezicht niet bestaat. Het leven is geen romantische film, toch?
Maar dan, op een besneeuwde decemberdag, ziet ze vanuit de bus een jongen bij de halte van wie ze voélt dat hij
de ware is. Hun ogen ontmoeten elkaar, er is een magisch moment… en dan rijdt de bus door.
Ze denkt dat ze de jongen nooit meer tegen het lijf zal lopen. Maar een jaar later stelt haar beste vriendin Sarah
haar tijdens kerst voor aan de nieuwe liefde van haar leven. En dat is… de jongen van de bushalte. Vastbesloten om
hem te laten gaan, gaat Laurie verder met haar leven, maar wat als het lot andere plannen heeft?

Een dag in december van Josie Silver begint ontzettend lief en zoetsappig. Laurie ziet een hele knappe jongen
vanuit het raam van de bus waar ze op dat moment inzit, helaas stapt hij niet in de bus waardoor ze elkaar niet ‘echt’ ontmoeten.
Een jaar lang gaat ze samen met haar beste vriendin naar hem op zoek, en dan vindt ze hem. Maar hij is nu de liefde van Sarahs leven,
Laurie's BFF
Hoe kon haar dit nou gebeuren? Ze besluit om het geheim te houden en blij te zijn voor Sarah en Jack, maar dat is af en toe best moeilijk.

“Ik heb vele mensenmassa’s afgespeurd naar zijn gezicht en ik heb naar hem gezocht in kroegen en cafés. Ik had al bijna opgegeven
dat ik de busjongen ooit nog zou vinden..” – p. 36

Een dag in december van Josie Silver is geschreven vanuit twee verschillende perspectieven, die van Laurie en die van Jack.
Hierdoor leer je beide personages en de mensen om hen heen goed kennen. We volgen de levens van Laurie en Jack 10 jaar lang.
In deze 10 jaar gebeurt er natuurlijk van alles, zowel ups als downs. Het zijn gebeurtenissen die bij iedereen voor kunnen komen,
waardoor het boek erg realistisch overkomt. Het leven is zoals Laurie wel een paar keer in het boek zegt
‘geen romantische film. Hierdoor is Een dag in december gelukkig niet alleen maar ontzettend zoetsappig,maar af en toe ook erg hard
en intens verdrietig! Deze verschillende emoties geven diepgang aan het verhaal.

“Het probleem van het ontwortelen van dingen is dat ze het soms niet overleven, maar dat is een risico dat ik moet nemen..” – p. 338

Josie Silver neemt de lezer ieder jaar mee in het leven van Sarah, die haar jaar begint met goede voornemens. Elk jaar veranderen
deze voornemens, maar je herkent toch altijd wel iets van de vorige jaren erin terug. Dit is de rode draad die door het hele boek heen loopt.
In elk jaar worden alleen de belangrijke gebeurtenissen in een hoofdstuk beschreven, waardoor je geen onnodige details leest en het
boek nooit te saai wordt.

In Een dag in december wordt duidelijk hoezeer het leven in 10 jaar kan veranderen. Voor je het weet ben je vriendschappen
of dierbaren verloren en wilde je dat je meer tijd en energie in ze had gestoken. Omdat Laurie een ontzettend sympathiek personage is,
roept dit toch wel veel verschillende emoties bij de lezer op waardoor je echt met haar mee leeft. Dit boek is daarom eigenlijk één grote
rollercoaster en je valt van de ene emotie in de andere: liefde, verdriet, hoop,woede, verlangen, alles komt erin voor!

“Het gaat erom welke keuzes we maken als we op de proef worden gesteld. Getrouwd zijn is niet alleen een bindend contract, het is een keuze.
Je zegt ermee: ik kies voor jou. Elke dag word ik wakker en kies ik voor jou.” – p. 345

Een dag in december van Josie Silver is echt het perfecte boek voor de decembermaand en dan zeker voor de kerstdagen! Het is gewoon heerlijk
genieten van de prachtige, beeldende schrijfstijl van de auteur en het zou me niks verbazen als dit boek zou worden verfilmd.
Een dag in december is een hartverwarmend boek dat de lezer hoop geeft in de liefde!