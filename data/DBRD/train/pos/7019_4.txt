Dit is feminisme zoals ik het graag zie. Dit is het feminisme waar ik me heel erg mee associeer en waar ik ook graag voor wil vechten, op mijn manier weliswaar, maar toch. Dit is feminisme die vooral gaat over keuzevrijheid. Het maakt niet uit wat je dromen zijn, het maakt niet uit wat voor toekomst je wilt, het maakt niet uit welke kleding je wil dragen: Als jij je er maar lekker in voelt en als het maar vooral je eigen keuze is.

Heel veel stukken tekst in dit pamflet waren voor mij heel herkenbaar, in tegenstelling tot veel Amerikaanse verhalen over dit onderwerp, waaruit toch vaak blijkt dat Amerika gewoon een hele andere wereld is. Ik heb een aantal keren zitten knikken, heb een aantal momenten gehad dat de tranen in mijn ogen sprongen en merkte vooral dat ik al heel snel zoiets had van: Als mijn nichtje er over een paar jaar aan toe is, wil ik dat ze dit leest.

Ik denk dat er nog veel stukken in dit boek niet benoemd zijn, maar dat kan ook bijna niet in 90 pagina's. Maar ik merkte wel dat ik het fijn vond dit te lezen. Ik vond het fijn dat er veel ervaringsverhalen in stonden, waardoor het niet zomaar een theoretische beschouwing werd en ik vond het fijn dat het feminisme alle kanten op werkte. En dat dus ook tussen de regels door regelmatig benoemd werd dat mannen ook last hebben van sommige vooroordelen en maatschappelijke patronen.

Dit is feminisme zoals feminisme hoort te zijn: een schreeuw om equality, gezien worden en realistische verwachtingen van andere mensen.