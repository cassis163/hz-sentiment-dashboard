Toen ik Noem het liefde binnen kreeg, besloot ik 'heel even' een stukje te lezen voordat ik de deur uit ging. Dat 'heel even' werd al snel een stuk langer, want ik kon het boek niet meer wegleggen...

De vierendertig-jarige Tomas heeft lang niet meer nagedacht of hij in de liefde gelooft. Maar dan valt hij voor het meisje A., dat hem meesleept en hem een totaal andere kijk op de liefde geeft. Het meisje A. is achttien jaar oud en in de bloei van haar leven. Tomas is vierendertig, zijn carrière zit in het slop en hij heeft de dood van zijn ouders nog niet volledig verwerkt. Gesteund door zijn grootmoeder en beste vriend die ernstig ziek is, stort Tomas zich in dit avontuur. Maar al snel is het duidelijk dat A. een hele andere kijk heeft op de wereld, én op de liefde.

Vanaf het moment dat hij A. tegen komt, van wie de naam nooit wordt onthuld, wil hij alleen nog maar met haar zijn, in hun eigen wereld. Een bekend gevoel voor iedereen die ooit verliefd is geweest, het enige wat je wil is nog met je geliefde zijn.

Zijn beste vriend Adriaan wil dat hij alles opschrijft wat hij daarvan denkt, zodat hij nog één keer kan voelen wat hij voelt. De intiemste delen uit een relatie, degene die je al bijna niet meer aan je beste vrienden durft te vertellen, weet de auteur met een precisie maar ook met een intiem karakter op te schrijven. Ondanks alle details wordt de naam van het meisje A. nooit onthuld:
Al op die eerste avond nam ik mezelf voor haar echte naam nooit uit te spreken. Zo zou ik haar nooit helemaal hoeven delen.

Tomas houdt zich aan zijn woord, de naam van meisje A. wordt nooit onthuld. Vanaf het begin is het leeftijdsverschil tussen Tomas en meisje A. duidelijk. Zelf is hij daar ook bewust van: "Goed, ze moest dus geboren zijn in het jaar 2000. Ik had thuis blikvoer dat ouder was."
Het leeftijdsverschil is niet alleen te zien in het taalgebruik van meisje A., maar ook de manier waarop ze liefde ervaren. De karakters noemen het liefde, maar hetzelfde woord wordt op andere manieren gebruikt door andere generaties. Van eerste liefdes van school tot Tinderdates, de wereld van daten is door de jaren heen veranderd. Noem het liefde zet je aan het denken over de liefde.

Noem het liefde is meeslepend geschreven, ondanks het zware, literaire taalgebruik. De schrijfstijl bestaat uit zinnen waar je over na moet denken en die indruk op je maken, maar ze halen je niet uit het verhaal. Ik was verkocht vanaf de eerste pagina, de verteller wist me meteen het verhaal mee in te sleuren. Het was zo erg dat ik het boek overal mee naar toe heb genomen! Er is zó veel meer dat ik over dit boek kan zeggen, maar het belangrijkste is dat je het echt móet lezen.