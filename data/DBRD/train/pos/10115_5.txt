Goede schrijvers vermijden clichés. Japke-d Bouma (1970), waarbij de d staat voor Doutzen, schreef er een heel boek over. Ze pleit voor stoppen met al die kantoorclichés en gewoon weer lekker aan het werk gaan. Bouma schrijft wekelijks columns over taal in nrc.next en NRC Handelsblad. Eerder schreef zij het boek: Gids voor de kantoorjungle (2013) en Uitrollen is het nieuwe doorpakken (2016). Werken doe je maar thuis komt naar verwachting deze zomer uit.

Alle dingen die voorheen prima werkten, heten nu ineens heel anders. Veelal zijn we niet alleen raar gaan praten op kantoor, we zijn ook raar gaan doen. We zijn steeds weer opnieuw het wiel aan het uitvinden. In 41 columns, die eerder gepubliceerd zijn in nrc.next en NRC Handelsblad, brengt Bouma je volledig op de hoogte van de kantoortaal anno nu. Met dit boek in de hand kun je overal over meepraten en ben je een vet coole kantoorgast!  

De ergste kantoorclichés worden breed uitgemeten in geschreven spreektaal, zo nu en dan heerlijk grof. Het lijkt wel cabaret. Dit moet wel een lach op je gezicht toveren. Bouma neemt uitspraken zó letterlijk waardoor er hilarisch situaties ontstaan. Zeker wanneer je als lezer het tafereel visualiseert; ‘Zelfsturende teams, daar stapt iedereen zonder veiligheidsgordels in’. En als Bouma zelf mag weten waar ze heen stuurt, komen we met z’n allen in de kroeg uit.  

Durf te dromen! Een veel gehoorde uitspraak. Bouma is blij dat ze niet hoeft te dromen op kantoor. Want dan: ‘... zou ik geregeld in mijn blootje een presentatie staan te geven op de afdeling sales of hevig tongzoenend met mijn baas naast de kroketten staan. Want zulke dingen gebeuren er in dromen.’ Maar hoe moet het dan wel? Aan het eind van iedere column geeft ze in een grijs kader weer hoe het dan wél moet. Een down-to-earth advies, om maar in de Engelse termen te blijven. Het boek staat vol met Engelse begrippen, bijvoorbeeld start-up: je bent zelf een start-up, elke dag als de wekker gaat en je weer aftaait naar je werk! Content, agile, scrummen, jeukwoorden ten voeten uit! Met papadag met stip op nummer één. Achterin vind je enkele invulbladen voor jouw eigen kantoorclichés.

Ga lekker zelf in je kracht staan is een zeer actueel, dolkomisch en recht voor z’n raap opgetekend boekje. Laten we hopen dat dit veel kantoormanagers en medewerkers bereikt. Misschien gaan we dan met z’n allen weer normaal doen.