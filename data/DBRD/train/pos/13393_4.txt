Verassend en origineel!

Mortal Engines is een young adult van Philip Reeve.
Je maakt in dit boek kennis met een toekomst die wij ons op geen enkele wijze kunnen voorstellen. Steden zijn tractiesteden geworden en bewegen zich voort in de wereld via rupsbanden en zien andere steden, dorpen en wijken als prooi en verslinden hen om materialen voor hun eigen stad te gebruiken om verder uit te bouwen. Ze noemen dit het ‘stadsdarwinisme’.

De stad Londen is verdeeld in verschillende niveaus en gildes die samen 1 geheel vormen. Je kunt dit zien als diverse lagen en groeperingen van de bevolking.

Tom, een 15 jarige jongen, is een leerling derde klasse van de geschiedenisgilde van tractiestad Londen.
Tijdens zijn taak als leerling in de lage niveaus van de stad is hij getuige van een moordaanslag op zijn grote held en hoofdhistoricus Valentine.
Hij zet de achtervolging in op de dader maar belandt uiteindelijk samen met haar, Hester Shaw, in het buitengebied.

Samen proberen zij de stad weer in te halen, maar het blijkt dat er een aantal mensen zijn die hen daar niet willen hebben.

De burgemeester van Londen is uit op macht om Londen nog groter te maken en heeft een geheim wapen.
Maar met welk doel is dit wapen ontworpen en welke offers moeten hiervoor worden gebracht?
Waarom wil Hester koste wat kost terug naar Londen om Valentine te vermoorden?

Door de belevenissen in het buitengebied, ontstaat er een vriendschap tussen Tom en Hester. Tom worstelt in dit boek met zijn loyaliteit aan de stad waarin hij is opgegroeid en zijn nieuwe vrienden en omgeving in het buitengebied.

Katherine, de dochter van Valentine, gaat opzoek in Londen naar de waarheid over haar vader. Haar rotsvaste geloof en vertrouwen in hem wordt hierbij aan het wankelen gebracht. Wat is zijn rol geweest in dit alles? Waarom wil Hester Shaw haar vader vermoorden?

Het boek is geschreven in twee delen waarin het eerste deel zich vooral richt op de beleving van Tom en Hester in het buitengebied en je meer te weten komt over de vijandigheid van de steden naar elkaar toe in de wereld zoals hij door de auteur geschapen is.

Het tweede deel speelt zich vooral af in de stad Londen zelf en richt zich op de frictie tussen de niveaus en de plannen van de burgemeester.

Dat het boek in twee delen is verdeeld heeft het voor mij zeer interessant gemaakt. Je merkt dat de auteur alles tot in detail heeft uitgewerkt en de gebeurtenissen volgen elkaar in rap tempo op. Dit maakt het boek ontzettend het lezen waard. Er gebeurd van alles, de verschillende karakters zijn mooi en goed beschreven en het verhaal is dynamisch.
Het leest lekker weg en je moet gewoon weten hoe het afloopt.

Ondanks dat het boek gericht zou zijn op de jongste doelgroep van de young adult, zijn bepaalde gebeurtenissen in het boek wat mij betreft toch wat duister. Voor mij waren dit absoluut verrassende wendingen en maakt het einde van het boek mij absoluut nieuwsgierig naar het volgende deel!