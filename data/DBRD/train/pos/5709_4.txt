Esmee Evers werkt bij het showbizz-magazine Go Glam! als redactie-assistente, terwijl ze haar rijke en goed-uitziende vriendinnen vertelt dat ze als redactiechef op de redactie rondloopt. Als één van haar vriendinnen, Jasmijn, de baan van redactiechef krijgt (terwijl het Esmee beloofd is tijdens haar sollicitatiegesprek), komt haar geheim toch echt uit. De redactiechef moet namelijk echt weten wie haar slaafje is.

Toch heeft Esmee het op liefdesgebied op elkaar: ze is 'happy in love' met de knappe makelaar Hugo. De plannen om samen te gaan wonen zijn er al, maar een nieuw huis echter nog niet. Toch kan het voor haar niet langzamer gaan, maar Hugo is een perfectionist en wil alleen het beste voor zichzelf en zijn vriendin. Binnen de kortste keren verandert het leven van Esmee op gebied van werk, vriendschap en liefde, maar gelukkig kan ze altijd terecht bij haar beste vriendin Andrea, die bekend staat om haar prachtige quotes. Voor afleiding neemt Andrea Esmee mee naar de organisatie van het feest in hun ouderlijk dorp. Ze komt daar oog in oog met haar oude crush Rik, die haar liefde nooit heeft beantwoord op de middelbare school. Zal ze hem voorgoed haten voor die ene avond of begint het leven van Esmee nog erger te wankelen dan het al deed?

Scoop! is een heerlijk creatief geschreven boek en met eigen verzonnen woorden heeft Iris echt een origineel en geweldig verhaal weten neer te zetten. Wat dacht je van 'Rachel Hazes-oranje', 'bavianenkontroze' en 'persoonlijke bikinilijnwaxspecialist'? Naast het feit dat dit geen verhaal is zoals ieder ander, maken deze nieuwe woorden het boek humoristisch, waardoor je met een glimlach op je gezicht het boek omslaat.

Het verhaal mist echter wel een laag van spanning, waardoor het begin nogal traag op gang komt. Je leest alleen maar over het werk als redactie-assistente en daar blijft het bij. Op een gegeven moment komt er meer actie en automatisch spanning in het leven van Esmee, waardoor je amper nog kunt stoppen met lezen. Scoop! leest dus niet meteen als een trein, maar de 447 pagina's heb je in no time uitgelezen.

Met thema's als voor jezelf opkomen, relatie tussen vriendschap en werk, ongelijkheid op de werkvloer, vertrouwen en het liefhebben van een ander is dit boek niet geheel verrassend. Scoop! is wat dat betreft wel een chicklit voor verschillende leeftijden. De schrijfstijl is misschien net iets meer gericht voor (jong)volwassenen tussen de 20 en de 30, maar zelfs als je iets ouder of jonger bent, is Scoop! prima geschikt.

Hoofdpersonage Esmee is op het begin naast een tikkeltje onhandig, ook bang voor de mening van anderen. Hierdoor komt ze eigenlijk niet voor zichzelf op en laat ze erg over zichzelf heenlopen. Nergens voor nodig, want de kwaliteiten om een geweldige redactiechef te worden heeft ze alleen de kansen liggen niet voor het oprapen. Je krijgt medelijden, want als 'slaafje van de baas' moet ze alles doen, maar krijgt ze niet de credits. Langzaam maar zeker verandert ze in een zelfverzekerde vrouw die weet waar ze voor staat en wat ze wil. Om deze reden kun je je eenvoudig herkennen in Esmee.

De overige personages zijn óf om in je hart te sluiten of om te haten. Er zijn speciale karakters, die zijn gebaseerd op showbizz-figuren zoals het hilarische zingende duo Timo en Jack of het showbizz-koppel Kiona (een realityster met een dikke kont) en (rapper) Jay-Nay? Zo is het toch makkelijk te raden om wie ze zijn gebaseerd: er zitten natuurlijk verschillen in, maar raden om wie het gaat, kan natuurlijk altijd.

Scoop! is dus naast een origineel geschreven verhaal een heerlijk herkenbaar boek. Hoewel het even wennen is op het begin, sluit je de personages op een gegeven moment in je hart of verstoot je enkele andere personages juist en daardoor heb je de 447 pagina's in no time uit. Deze chicklit is wat mij betreft zeker een aanrader!