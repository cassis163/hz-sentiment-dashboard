Nik Speelman heeft zijn laagste punt bereikt. Gescheiden van zijn vrouw, geen contact meer met zijn zoon (hoezeer hij ook zijn best doet dit te herstellen) en ook financieel staat hij er slecht voor. Zijn dagen slijt hij met drank.
Op een van die met drank gevulde dagen besluit hij te reageren op een email met een werkaanbod uit China.
In eerste instantie is hij nog een beetje wantrouwig, maar toch besluit hij de sprong te wagen en reist naar China. Kort na aankomst in China wordt hij echter het slachtoffer van misleiding en moet hij met de hulp van het Chinese meisje Jiang en de Engelsman Fairfax proberen te overleven.
Naast de spanning loopt er een rode draad door het boek waarin de relatie met zijn vader en met zijn zoon centraal staat. In flashbacks kijkt Nik terug op zijn leven als zoon, als echtgenoot en als vader en zien we zijn frustratie over het verbroken contact met zijn zoon.

Koen Gubbels heeft een mooi debuut afgeleverd met het boek Niks. Door de snelle, korte zinnen vlieg je door de eerste hoofdstukken van het boek, waarna het rappe tempo tijdelijk afneemt om daarna weer, gelijk met de spanning in het boek, op te worden gevoerd.
Toch is Niks eerder een spannende roman dan een thriller, waarin een achtervolging en pistoolschoten worden afgewisseld met mooi verwoorde gedachten, quotes en humoristische passages.
En de epiloog...die verdient nog een extra vermelding...