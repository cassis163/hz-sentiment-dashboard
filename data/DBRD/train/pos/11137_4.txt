Titel: Kwijt
Auteur: Anja Feliers
Uitgeverij: Lannoo
Publicatiedatum: Oktober 2016
Aantal bladzijdes: 360

Cover

Een cover in de trant van de overige boeken wat betreft kleurstelling en de vrouw. Ik weet niet precies waarom, maar de covers trekken mij wel. Het is heel vrouwelijk, maar toch hebben ze ook iets duisters. Als serie staan ze in ieder geval mooi in de kast!

Auteur

Anja Feliers schrijft voor zowel volwassenen als jongeren. In 2010 debuteerde zij met de thriller Verleid me en in 2011 werd ze met dit boek derde bij de Crimezone Thriller Awards. Ze heeft meerdere boeken in de serie van psychloge Kathleen Verlinden op haar naam staan en Kwijt is hiervan het zesde deel.
Achterflap
Ondanks het vroege verlies van haar moeder heeft Sylvie het helemaal gemaakt: niet alleen is ze nog altijd een succesvol model, ze is ook host van een populaire talkshow op de radio. Tot een anoniem telefoontje van een luisteraar al het verdriet van de dood van haar moeder weer naar boven haalt. Vooral als blijkt dat niets is wat het lijkt te zijn. Psychologe Kathleen Verlinden probeert Sylvie zo goed mogelijk bij te staan, maar blijft ondertussen zelf nauwelijks overeind door de moeilijke keuzes waar ze voor staat.

Mening

“And I know the scariest part is letting go ‘Cause love is a ghost you can’t control ‘The words’. – Christina Perri

Kwijt start waar we vorig jaar in Zuur geëindigd zijn. Gelukkig maar, want dit was een zeer open einde. Kathleen krijgt weer veel te verduren in dit boek. Na haar “vergissing” aan het einde van Zuur, plukt zij hier nu de vruchten van. Ze komt voor een zeer moeilijke keuze te staan, want gaat zij voor haar jeugdliefde of speelt ze op safe? Ik ben blij dat ik niet in haar schoenen sta.. De worsteling waarmee ze te maken krijgt en de emoties en verdriet hier omheen worden zeer mooi naar voren gebracht. We worden meegesleurd in haar tweestrijd. Een minpuntje vond ik eigenlijk het “gemak” waarmee ze het overlijden van een zeer goede vriend, naast zich neerlegt, persoonlijk had hier wat meer gevoel en emotie in gemogen. Verder maakt Kathleen een hele mooie ontwikkeling door, door de keuze die ze moet maken, maar ook door wat haar werk met zich meebrengt.

“What happened in the past, must stay in the past.”

De verhaallijn rondom Sylvie, haar dochtertje Josje en de rest van haar familie is mooi uitgewerkt. Veel mysterie rondom de verdwijning van de moeder van Sylvie en de ineens opduikende hints. Bijzonder verwerkt vond ik de waarnemingen van Josje, het meisje is door een ongeluk blind. Juist daardoor zijn haar andere waarnemingsvermogens enorm versterkt. Sylvie gelooft haar niet wanneer ze verteld dat oma Elise soms ’s nachts bij haar op bezoek komt en zij met haar praat. Wanneer zij ook een ‘enge’ verschijning opmerkt in haar kamer besluit Sylvie om met Josje naar Kathleen te gaan. Ik vind Josje een super mooi en puur meisje, ze voelt alles feilloos aan en is echt niet om de tuin te leiden. Een geweldig kind! Daarnaast voel je de hoop en het ongeloof van Sylvie en haar zus goed aan, want hoe erg kan het zijn, je weet niet beter of je moeder is al jaren geleden overleden en nu zouden er ineens aanwijzingen zijn dat dit niet het geval is en dat ze nog leeft? Wat kun je dan nog geloven? Ik denk dat je hierin ook goed de emoties van Anja voelt.
Het boek is vlot geschreven, leest lekker weg en de spanning wordt langzaamaan opgebouwd. Op sommige punten vlamt deze spanning wat verder op, waarna deze weer terugzakt en naar het einde toe zich evolueert naar zeer spannend. Ondanks dat een aantal dingetjes voorspelbaar waren, was het einde toch grotendeels een verrassing. Alle verhaallijnen komen aan het einde mooi samen.

Kwijt is een spannende opvolger van Zuur, waarin de wanhoop van het verliezen van een moeder, de boventoon voert. Personages zijn zeer fraai en met veel emotie uitgewerkt. Kwijt zorgt voor een aantal spannende leesuren.

Spanning: 4
Plot: 3,5
Leesplezier: 4
Schrijfstijl: 4
Originaliteit: 3,5
Psychologie: 4

Anja Feliers krijgt met deze scores een mooi gemiddelde van 4 stralende sterren voor Kwijt.