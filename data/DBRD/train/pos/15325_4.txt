Verhaal van een moeder is een boek van bestsellerauteur Amanda Prowse. De auteur staat er om bekend dat ze regelmatig heftige thema’s aanpakt. Denk aan mishandeling en prostitutie. Het boek Verhaal van een moeder heeft als thema postnatale depressie. Geen gemakkelijk thema om uit te werken. Toch is Prowse er prima in geslaagd om de lezer te laten ervaren wat Postnatale depressie met je kan doen.

Jessica heeft een goed leven. Ze is gelukkig getrouwd en ze voelt zich geweldig. Maar dan wordt ze zwanger. Zodra de baby is geboren, voelt Jessica een ontzettende afkeur. Dit is niet háár kind en ze kan er niet van houden…

Het boek wordt afgewisseld tussen het verleden – waarin alles nog goed was – en het heden. In het heden lezen we in dagboekfragmenten hoe het nu met Jessica gaat. De stukken in het verleden zijn in het zij-perspectief geschreven. Deze wisseling is in het begin eventjes wennen, maar daarna leest het heerlijk weg. Het wisselen in tijd en perspectief zorgt er tevens voor dat alle zware stukken niet constant achter elkaar zitten en je af en toe ook wat prettige, luchtige stukken leest.

Als lezer vraag je je direct af wat er precies is gebeurd en waar Jessica zit wanneer ze het dagboek aan het schrijven is. Door deze vragen wil je niet anders dan door blijven lezen. Prowse maakt gebruik van fijne details, die ervoor zorgen dat je in het boek wordt gezogen en het niet meer weg kan leggen tot het uit is. De karakters in het boek zijn realistisch neergezet.


Het einde had iets anders gekund en lijkt een klein beetje afgeraffeld. Toch mag dit de pret niet drukken. Amanda Prowse heeft wederom een geweldig boek neergezet, dat de fans absoluut niet zal teleurstellen.