Voltooid – achterflap tekst
“Een onbekende man wordt dood aangetroffen in het bos. Uit zijn borst steekt een tak met een witte vlag: KLAAR. Isabel Dieudonné, specialist postmortale zorg en ex-rechercheur, wordt bij de zaak betrokken. Wie heeft deze bizarre moord gepleegd, en vooral: waarom? Welke boodschap wil de dader overbrengen? En misschien belangrijker nog….blijft het bij dit ene slachtoffer?”

Ik hou ontzettend van goede thrillers, ik kon dan ook niet wachten om in dit boek te beginnen. De cover oogt spannend en ook de tekst op de achterflap wekt mij interesse. En als je het boek openslaat word je nog verrast met een hele gave binnenkant!

Dan kom ik wel meteen bij een kritiekpuntje van mijn kant. Een puntje die ik zelfs heb voorgelegd bij de auteur zelf (zo handig dat Instagram!). Ik snap namelijk de keuze van de cover niet helemaal. Als je het boek gelezen hebt snap je waarover ik het heb. De scene die op de cover wordt geschetst komt namelijk niet voor in het boek. Dat vind ik jammer. Mariska Overman gaf aan dat de keuze voor deze cover in overleg met de uitgever is gekozen. Niet alle boeken hebben een cover die naadloos aansluit bij het verhaal in het boek. (als voorbeeld gaf zij Camilla Läckberg). Tóch ben ik van mening dat wanneer je bijvoorbeeld de arm van het slachtoffer, waarmee het boek begint, op de cover had geplaatst, het meer had gepast. Ik zag online dat ik niet de enige was die de keuze van de cover wat afwijkend vond.

Het verhaal
Het boek begint meteen met de vondst van een lichaam in het bos. Je bent hierdoor meteen als lezer geboeid omdat je meteen in een recherche onderzoek belandt. Ik hou hier altijd erg van. Je krijgt als lezer het gevoel dat je in het politiebureau bij de besprekingen aanwezig bent.

Het verhaal wordt voornamelijk vanuit hoofdpersonage Isabel geschreven. Je krijgt ook stukken verhaallijn mee die uit het vorige boek van Mariska Overman komen. Je kan ‘Voltooid’ prima lezen als je het eerste boek van de auteur nog niet hebt gelezen (zoals ik). Er is geen moment geweest tijdens het lezen dat ik geen idee had waar bepaalde passages over gingen. Ik vond het juist wat extra toevoegen aan dit boek dat je het verleden van Isabel meekrijgt.
Ook zijn er delen in het boek die vanuit het perspectief van de dader en van een slachtoffer wordt geschreven. Hierdoor krijg je een zeer compleet beeld van het boek/verhaal. Ook maakt het het verhaal divers krijg je leuke twists in het verhaal.

Ook de stukken over het rechercheur werk vind ik interessant. Je kan merken dat de auteur hier veel kennis van heeft en het komt daardoor ook geloofwaardig over.
Als lezer krijg je zelf iedere keer een puzzelstukje in het verhaal aangereikt om ook zelf mee aan de slag te gaan. Zeker als je het boek (bijna) uit hebt, en Mariska Overman op een ontzettend leuke manier een ‘absoluut te lezen nawoord’ voor je heeft. Dit nawoord vond ik echt zó gaaf om te lezen. Een soort ‘laatste Wie-is-de-Mol-aflevering met alle hints’. Fantastisch!

Ik zie in Isabel Dieudonné een sterk hoofdpersonage die ik zeker in veel meer boeken wil terug zien. Zeker omdat zij zelf ook de nodige persoonlijke issues heeft die ook in het boek voorkomen waardoor ze voor de lezer een échte persoonlijkheid wordt die je graag nóg beter wil leren kennen. Dus wat mij betreft komen er nog veel meer boeken met Isabel!

Deze review stond als eerste op mijn blog hillybillybeauty.nl