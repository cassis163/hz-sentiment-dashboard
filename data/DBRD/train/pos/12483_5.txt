In het 8e deel van de Thomas Berg reeks voert Jo Claes Lukas Lebowski op: een auteur van misdaadromans/thrillers. Dit maakt het lezen van het verhaal heel bijzonder en op een bepaalde manier verwarrend. Of zoals in het boek ook wel wordt opgemerkt: feiten en fictie gaan door elkaar heen lopen. Wat een meesterwerkje is dit verhaal dan ook, alleen al daarom.
Voorbeeld: Lebowski draagt zijn boeken altijd op aan Katrien, zijn dochter.  Dit 8e deel is door Claes ook opgedragen aan iemand. Aan Katrien!
Verder word je als lezer totaal en regelmatig op het verkeerde been gezet, zoals gebruikelijk.
Lebowski heeft alle schijn tegen; wie wil hem zo graag als verdachte neerzetten? En waarom zijn de gepleegde moorden vrijwel een kopie van wat Lebowski verzon in zijn verhaal? Verdachten genoeg want Lebowski is een Don Juan die al heel veel mooie, jonge vrouwen kortstondig aan zijn zijde heeft gehad. En de dames waren niet altijd vrijgezel… Moet Thomas de dader zoeken in de hoek van de jaloerse ex of is er een zakelijk motief, nu Lebowski misschien van uitgever wil veranderen net nu er ook nog sprake is van een mogelijke verfilming van zijn boeken? Wie heeft er baat bij als Lebowski achter de tralies verdwijnt?
“Tot de dood ons scheidt” en “Getekend vonnis” waren tot nu toe mijn favoriete titels uit de reeks en daar komt “Vermoorde onschuld” nog even bij. En overheen! Wat een prachtige afsluiting van de reeks voor mij als lezer en wat een leed dat ik waarschijnlijk een jaar moet wachten op “de negende” van Claes.
Gouden stroppen en Diamanten Kogels schieten te kort.  5 vette sterren!!