Titel: Meedogenloos
Auteur: J. Sharpe & Melissa Skaye
Uitgeverij: Letterrijn
Publicatiedatum: februari 2018
Aantal blz: 300

Cover
De cover is heel goed gekozen. Zeker na het lezen vind ik hem nog mooier dan voor het lezen. Dat huisje is een belangrijk gegeven in het verhaal.

Auteurs
J.Sharpe is het pseudoniem van Joris van Leeuwen (1986) Hij is een Nederlandse fantasy en thriller auteur. Zijn boeken worden vergeleken met de werken van o.a Stephen King en Peter Straub. Melissa Skaye (1972) is auteur van de VT-thrillerreeks: Vituele tango, Verboden tranen en Verleden tijd en Verminkte toekomst. Ze besloten te kijken of een samenwerking tot een goed einde gebracht kon worden.

Achterflap/samenvatting
Nadat hun ouders zijn vermoord, slaan de zusjes Mandy en Lisa Peeters op de vlucht. Het belastende bewijsmateriaal dat ze bij zich dragen, maakt dat ook zij moeten vrezen voor hun leven.
Vier jaar eerder verdween de toen dertienjarige Californische India Johnston spoorloos. Ze duikt buiten het zicht van haar familie op in de gedwongen prostitutie in BelgiÃ«. Dan is er een klant die zich haar lot aantrekt.
Tim Bosman en Suzanne Meyer hebben elkaar na het verbreken van hun relatie al ruim zeven jaar niet meer gezien. Tim heeft in de journalistiek te maken met uiteenlopende zaken, waarbij hij niet altijd vrienden maakt. Als de omstandigheden Tim en Suzanne weer bij elkaar brengen, staat hun leven op het punt voorgoed te veranderen.
Op het eerste gezicht lijken dit drie op zichzelf staande gebeurtenissen. Schijn bedriegt ...

Mijn mening
Een samenwerking van een van mijn favoriete Nederlandse schrijfsters en een auteur waarvan ik nog niets gelezen heb, wat moeten we daarvan verwachten? Skaye kennende zou het een boek worden met een rauw randje en afgaand op de recensies die Sharpe eerder kreeg, kan dit bijna geen slecht boek worden. De verwachting is dus hoog!

Hebben Skaye en Sharpe dit waargemaakt? Ja en nee. Het is absoluut een goed boek, het begint met een proloog en vanaf dat moment is de beer los. Er gebeurt veel, vanuit meerdere perspectieven en al snel is er de gedachte: hoe komt dit allemaal samen? Er is een continue spanning voelbaar, maar ook de angst. Het is die angst die mij volledig in zijn greep houdt. Het is een boek met een maatschappelijk thema, een thema dat keihard en realistisch is. Ik heb af en toe zelfs een brok moeten wegslikken. Het voelt regelmatig alsof je erbij bent, zonder dat het boek vol zit met onzinnige details.

Overall is dit een boek dat alles in zich heeft om een goede thriller te zijn. Spanning, een realistische verhaallijn en snelheid in het verhaal. Het enige minpunt is (en dat is dan de nee, die ik hierboven bedoelde) dat de ontknoping voor mij niet helemaal als een verrassing kwam. En dat vind ik persoonlijk jammer. Ik laat me erg graag op het verkeerde been zetten.

Een samenwerking betekent meestal een verschillende manier van schrijven. Hoe combineer je dat? Ik heb geen moment bewust gezien dat dit boek door twee mensen is geschreven. Ik heb geen idee wie wat geschreven heeft, en dat is een compliment, want dat lijkt me het aller moeilijkste van samen een boek schrijven. Het smaakt absoluut naar meer.
Spanning: 4,5
Plot: 4
Leesplezier: 4
Schrijfstijl: 4,5
Originaliteit: 4
Psychologie: 4

Ik geef Meedogenloos 4 prachtige, fonkelende sterren en ik hoop dat deze samenwerking in de toekomst nog eens een vervolg krijgt.

Leontine