De Smoezels stampen graag in de modder en het afval. Een Smoezel eet alles met zijn sterke tanden: glas, ijzer, hout en steen. Hun grote knobbelneus wordt vrolijk van alles wat vreselijk stinkt.
Smoezels wassen zich nooit en ook tandenpoetsen doen ze niet. Hoe smoezeliger iets ruikt, hoe lekkerder een Smoezel het vindt.
Met deze definitie kan je je al inbeelden dat de Smoezels niet de meest properste wezentjes zijn die er rondlopen. Zoals ze in België zeggen, hoe vettiger, hoe prettiger. Dat vinden ze van zichzelf dus ook.
In dit nieuwe avontuur van de Smoezels zijn de Smoezeltweeling op bezoek bij Opa… en ze hebben honger. Opa Smoezel springt in actie met zijn roestige kachel en terwijl hij allerlei vieze dingen bij elkaar voegt vertelt hij over de keer dat hij mee deed aan een kookwedstrijd.
Zoals iedereen weet zijn kinderen verzot op vieze verhaaltjes. Zolang het over snot en scheetjes gaat, liggen ze krom. De auteurs van de Smoezels hebben dit natuurlijk goed bekeken en zijn met de Smoezels-serie op de proppen gekomen.
Maak spaghetti met de Smoezels is het nieuwste verhaal. Als voorleesboek of als je kind of kleinkind zelf al kan lezen, gaat dit boek in een no time gelezen worden én de kindjes gaan er veel plezier aan beleven. Zelfs ik als volwassene vond het een heel leuk verhaal. Alleen hopen dat er geen ukkepukjes het in hun hoofd halen het recept van Opa Smoezel uit te proberen want dat gaat zwaar op de maag vallen.