Bonita Avenue is het 543 pagina’s voortrazende debuut van Peter Buwalda. Een literaire pageturner wordt het genoemd. En terecht. Een spannend en boeiend verhaal is wat je krijgt, een boek waarin je nieuwsgierig bent naar elke volgende bladzijde.

De spil in het verhaal is Siem Sigerius. Vijftiger, ex judo kampioen, briljant wiskundige, jazzliefhebber, werkzaam op University Twente, stiefvader van Joni en Janis en getrouwd met Tineke.
Een beter geslaagd huwelijk dan zijn eerste hals over kop huwelijk met Margriet Wijn, een huwelijk waaruit hij ook nog een zoon heeft, Wilbert. Die speelt ook een belangrijke rol in het verhaal als de ontspoorde verwaarloosde gevaarlijk gekke zoon. De focus in Bonita Avenue ligt behalve op de charismatische self made man Siem Sigerius op zijn oudste dochter Joni en haar vriend Aron. Het verhaal speelt in 2008 maar achtbaant doorlopend naar vroeger tijden en weer terug naar 2008.

In het eerste hoofdstuk zit Aron in de trein en aan het slot van dat hoofdstuk wordt al gelijk een grote onthulling gedaan.
De volgende 20 hoofdstukken vertellen het verhaal van het hoe wat en waarom van die onthulling. De vuurwerkramp blijkt een ommekeer in mooie tijden, geheimen komen aan het licht en dat heeft verregaande consequenties.

Siems’s dochters heten Janis en Joni en dat dat een muzikale verwijzing is naar Joplin en Mitchell is vrij duidelijk. Maar dat alle Amerikaanse personages genoemd zijn naar rollen die Elvis Presley in films gespeeld heeft, dat was mij dan weer niet opgevallen. Zo raar is dat overigens ook niet, ik heb nog nooit een Elvis film gezien. En inderdaad, Joni’s vriend Aron is dan weer vernoemd naar Elvis Aron Presley. Leuke bijkomstigheden, geweldig boek!