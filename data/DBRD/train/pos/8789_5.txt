Is het een thriller? Ja, want er is een verdwijning van een 15-jarig meisje (in 1975). Deze verdwijning blijkt aan het begin van het boek toch een moord te zijn, wanneer het lijk (in 2008) wordt gevonden in de achtertuin van schrijver Harry Quebert. Wat is er precies gebeurd en wie heeft dit meisje vermoord?
Is het een roman? Ja, want we volgen een schrijver die worstelt om, na zijn succesvolle debuutroman, een tweede boek te schrijven. Dan hoort hij dat zijn mentor en goede vriend Harry Quebert wordt beschuldigd van moord en hij reist af naar diens woonplaats Aurora, om uit te zoeken hoe dit zit. Hij raakt in de ban van de zaak die met raadselen omgeven is, maar intussen wordt hij ook opgejaagd door zijn literair agent, om te voldoen aan de deadline van zijn tweede boek.
Wat volgt is een boek in een boek van ruim 600 pagina's, vol flashbacks en plotwendingen. Je valt van de ene verbazing in de andere en blijft geboeid omdat je wilt weten wat nu het ware verhaal is. Wat is er al die jaren geleden gebeurd met dat jonge meisje? Wat speelde er zich in die tijd nog meer af in het kleine dorpje Aurora? En wat is de geschiedenis tussen de hoofpersoon en zijn mentor, Harry Quebert? En lukt het de hoofdpersoon om zijn tweede boek te voltooien? Dit blijft allemaal spannend tot de laatste paar bladzijden! De ontknoping vond ik wel erg vergezocht, maar toch... Het hele verhaal staat als een huis en er zijn geen losse eindjes over. Heel knap geschreven en ik sloeg het boek met een zucht dicht. Jammer dat het boek uit is. En dat heb je alleen bij echt goede boeken.