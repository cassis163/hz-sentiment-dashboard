Dagboek uit de rivier is een compacte literaire thriller in uiterlijke vorm met een groot verhaal binnenin. De quote op de voorflap geeft met een gepaste metafoor weer hoe het verhaal zich ontwikkelt. Deze quote samen met de tekst op de achterflap laten verstaan dat dit geen spetterende, nagelbijtende thriller is die het bloed in je aderen doet verstillen en je hart laat overslaan. Nee, dit is een thriller van een ander soort.
De 'slow cooking thriller' die op een lage temperatuur suddert om het aroma te behouden en waarbij de smaken zachtjes in mekaar vervloeien. Het verhaal ontpopt zich op een rustige manier met oog voor details zowel in de omgeving als in de personages. Woorden en zinnen die gewikt en gewogen binnensijpelen bij de lezer. Het is voor de fijnproever die oog heeft voor detail. Als globale lezer lees je over dingen heen. Hier lees je best slow om ten volle te genieten. Het fijne aan deze thriller is dat je alle tijd hebt om mee te gaan in het verhaal, mee te denken hoe het geheel in elkaar zit. Waarom bepaalde dingen gezegd worden of gebeuren.
Het vertelperspectief is best apart maar een mooie keuze die past bij het personage.
De plot is verrassend voor een thriller. Maar als je goed hebt gelezen wel te begrijpen.
Een literaire thriller om duimen en vingers bij af te likken, een heerlijk recept!
Frederik Baas/Jan van Mersbergen heeft een mooie thriller afgeleverd.