Leeswaarschuwing : Het boek is niet geschikt om in bed te lezen, het weegt ongeveer 1 kg.

In 1269 bladzijden wordt het familieverhaal van de Georgische familie Jasji verteld, vanaf 1900 tot nu. Het verhaal van zes generaties. In een interview in Trouw Letter & Geest staat dat Nino Haratischwili 4 jaar aan het boek heeft gewerkt. Dat wil ik wel geloven. Als lezer zijn we getuige van revoluties en bloedige oorlogen zoals bijvoorbeeld het Beleg van Leningrad. De schrijver heeft duidelijk veel onderzoek gedaan.

Het boek begint met een krachtige proloog. Hier worden de fundamenten gelegd voor het verdere verhaal. Je maakt kennis met de belangrijkste personages van het boek. Je wordt nieuwsgierig gemaakt wat al het begint bij de eerste zin: “Eigenlijk heeft dit verhaal meer dan één begin”. Het verhaal begint ook bij Brilka die besluit in haar eentje naar Wenen te reizen (waarom?) en bij Nitsa (haar tante) die door haar moeder (de oma van Brilka) wordt opgedragen haar op te halen vlakbij Wenen. En het is Nitsa die het verhaal van haar familie (door)verteld aan Brilka.

Het Achtste leven is verdeeld in 8 hoofdstukken – boeken. Ieder boek verteld het verhaal van een familielid beginnend bij Stasia en het eindigt bij boek 8 Brilka. Nitsa is de alwetende verteller in het verhaal (ik-perspectief). De 8 boeken vormen verhalen op zich maar zijn toch onderling met elkaar verbonden, met elkaar verweven zoals de draden van een wandtapijt. Zie blz. 32 van de Proloog waar het prachtig is beschreven. Het is te lang om hier te citeren. Echt geluk kent de familie niet. Het lijkt of ze niet gelukkig mogen zijn. Even hebben ze het in handen om het dan te verliezen. Zoals Kostja en zijn Ida, of zijn zus Kitty en haar Andro. Het leven is voor hen niet makkelijk.

Er gebeurt heel veel in het boek. De schrijfstijl is prettig en zover ik het kan beoordelen goed vertaald. Het Achtste Leven is op sommige momenten zelfs spannend en het leest vrij vlot weg. Maar het zou jammer zijn om het te snel te lezen. Neem de tijd. Er is zo veel in te ontdekken. Laat je onderdompelen in het verhaal. Het is verslavend net als de chocolade.