Met dit boek heb ik een echt boek met hardcover in handen, dat vind ik altijd prettig lezen. De voorkant is kleurrijk, de afbeelding lijkt op een boekenkast met vele titels.
Inhoudelijk blaakt het boek van Hollandse nuchterheid: wèg met de clichés die we altijd thuis leerden, op school te horen kregen, maar sta eens stil bij wat jij werkelijk wilt of juist niét wilt. Dit boek zet je met je beide benen op de grond, geen zweverige onderwerpen. Door de teksten in dit boek werd ik getriggerd om me bewust te worden van wat mij gelukkig maakt en hoe ik de ‘druk op mijn schouders’ kan verminderen. Een nieuwe of andere kijk op het leven zal lucht geven.
De quotes, wijsheden en inzichten zijn verfrissend, werpen een nieuw of ander licht op het leven. Alles is met een vleugje humor beschreven, wat lekker weg leest. Ik lees: “besteed minimaal zoveel tijd aan jezelf als aan anderen”. Dat is een levenskunst, denk ik, maar misschien gaat het me ooit lukken. Heel leerzaam is ook, dat je je punt niet altijd direct hoeft te maken. Het kan zoveel ontspanning geven, als je het even laat voor wat het is. Ook zo’n verfrissende wijsheid: “het zoeken naar een oplossing is soms juist het probleem”. Het scheelt een hoop boosheid en frustratie als je je erbij neerlegt, dat je iets los moet laten, als er geen oplossing voorhanden lijkt.
Inger Strietman is auteur, spreker en schrijver. Ze heeft een burn-out gehad en kwam in die periode tot deze inzichten. Ik vind haar schrijfstijl prettig, ongedwongen en humoristisch. Tussendoor heb ik het boek steeds weggelegd, om de wijsheden en de quotes te laten bezinken. Eigenlijk is dit zo’n boek dat iedereen zou moeten lezen.