Bo, de hoofdpersoon van dit boek, schrijft gedachten en gebeurtenissen in zwarte schriften en in één rood schrift. Haar allereerste schrift begint met:
Vooruitgaan is voor mensen heel gewoon. Ze denken er niet over na.

Bo is spastisch: 'Ik heb een lichamelijke beperking, geen verstandelijke handicap!'
Als we deze 12-jarige doorzetter leren kennen is ze pas verhuisd vanuit de stad naar een dorp. Met ouders en zus woont ze in een oude boerderij en ze zijn vooral voor haar verhuisd; contacten, vriendschap en zelfredzaamheid (fiets Herman), zijn belangrijk.
•
Op de nieuwe school krijgt ze een verplichte helper, Tom, toegewezen. Niet zonder reden, ook hij heeft een verleden. Er ontstaat een voorzichtige vriendschap.

Op haar vorige school werd Bo gepest, ze had geen vrienden en schreef hierover alleen in het rode - enige geheime - schrift. Bo moet het verleden achter zich kunnen laten, maar hoe?

Dit goedlezende verhaal over o.a. vriendschap, verdriet, pesten, doorzetten, verwerken en accepteren is grotendeels vanuit Bo en een beperkt aantal hoofdstukken vanuit Tom geschreven.

Een boek met eigentijds taalgebruik, een vleug humor, stoere en ontroerende, maar niet zielige fragmenten, een aansprekende omslag. Zeer goed als voorleesboek te gebruiken. Vanaf ongeveer 10 jaar. Aanrader.