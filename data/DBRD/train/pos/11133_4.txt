Ik las onderstaande regels op de bladzijde voorafgaand aan het eerste hoofdstuk:
'De gebeurtenissen in dit boek zijn echt.
Om de Loriërs, die zich blijven schuilhouden, te beschermen zijn namen en plaatsen gefingeerd.
Er bestaan wel degelijk andere beschavingen.
Sommige daarvan streven ernaar om jullie te vernietigen.'

Probeer dan maar eens om niet meteen in het boek te gaan lezen. Ondanks het feit dat ik nooit eerder iets las uit deze serie maakte het me heel benieuwd en sprong ik in het fantastische leven van onder andere Mogadoren, Gares, Loriën en nog meer.

Ik was midden in een verhaal beland. Gelukkig werd er veel teruggekeken op gebeurtenissen door de verschillende personages, waardoor het toch goed te volgen was.
'En opeens herinner ik me die laatste dag op Loriën. Negen van ons met onze Cêpanen, rennend naar het schip dat ons naar de Aarde zou brengen...
'Ze zijn gekomen,' weet ik met moeite uit te brengen. 'Het gaat beginnen.'
Het is wellicht beter om eerst de eerdere delen te lezen. Omdat ik nu wel overweldigd werd door het aantal personages die ik (nog) niet kende. Deze hoeveelheid karakters heb ik wel als een minpuntje ervaren.
De spanning en actie in het verhaal zorgen er voor dat je snel verder wilt lezen om te zien hoe de hoofdpersonages de problemen aan zullen gaan pakken.

'Wat heb je gevonden?' vraag ik. 'Mij,' antwoordt hij na enige aarzeling. 'Ik heb mezelf gevonden.'
'De wraak van Zeven' is een Fantastische, Young Adult-thriller met personages die je ziet groeien in een verhaal waarvan het einde nog niet in zicht is.

Ook romantiek en humor zijn aanwezig.
Het toontje waarop ze het zegt, alsof het een fluitje van een cent is, doet me glimlachen. Ik trek haar tegen me aan en kus haar. “Ik hou van je, Sarah Hart.” “Van jou hetzelfde, John Smith.”

Ik heb dit boek graag gelezen. Dit is een serie die je graag compleet wilt hebben.