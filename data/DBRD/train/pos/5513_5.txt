‘De perfecte moeder’ is een pakkende roman van de hand van Esther Boek, uitgegeven door Hamley Books (357 blzn). Ik mocht het boek lezen in leesclubverband georganiseerd door Thrillers and more en kreeg het boek vriendelijk aangeboden door Hamley Books. Een aangename plus was dat de schrijfster zelf ook meedeed aan de leesclub en dat we als lezer de kans kregen om haar vragen te stellen. Haar antwoorden waren zeer leerrijk en duidden het kader waarin het verhaal is ontstaan.
De cover is heel mooi, klassevol en vol van betekenis. Tijdens en na het lezen van het boek leest de cover als een samenvatting ‘in beeld’: de grijze en zwarte tinten, de compositie, de titel in roze, ‘de moeder’ geschreven in beverige letters, ‘perfecte’ in letters die een handschrift suggereren en dus op eigen invulling duiden …, het verhaal spat van de cover af.
In ‘De perfecte moeder’ leven we mee met Nelleke, Helena en Jacob. Het is een aangrijpend verhaal over de impact van het verleden op het heden en de toekomst, over maatschappelijke druk, wanhoop, eenzaamheid, verlatingsangst, hunkeren naar liefde, jaloezie, leugens, onvoorwaardelijke liefde, de onverbrekelijke band tussen moeder en kind, kindermisbruik.
Het verhaal wordt verteld vanuit wisselend perspectief met sprongen in de tijd tussen 1968 en 2018. In het begin is het even afwachten hoe de personages zich tot elkaar verhouden en dat vond ik een leuke vondst.
Aan het begin van het verhaal wordt de vraag gesteld: “Is Eric niet mee?”. Op het einde van het verhaal weten we hoe het zit met Eric en ondertussen hebben we kunnen lezen hoe het zo ver is kunnen komen. De cirkel is rond.
Het boek leest heel vlot en het verhaal wordt realistisch neergezet. Wat een pakkende scènes! Het verhaal grijpt je meermaals naar de keel: de terreur van ontketende demonen, de angst, de spijt … De emoties, levensecht beschreven, spatten van de bladzijden. Geen ingewikkeld hoogdravend woordgebruik, maar wat een mooie treffende beeldspraken! En dat beeld van de vlinder dat regelmatig opduikt gans het boek door …
De auteur is erin geslaagd mij te raken. Lang nadat ik de laatste bladzijde heb omgeslagen blijft het verhaal in mijn hoofd nazinderen. Ik ben hier nog niet klaar mee. Esther Boek heeft met dit verhaal een zeer gevoelig onderwerp op zeer overtuigende wijze ter discussie aangeboden. Ik had vooraf niet het vermoeden dat met deze titel Esther Boek zo’n beklijvend verhaal zou brengen. Deze auteur staat vanaf nu op mijn ‘wil ik lezen’-lijstje.
Dankjewel Esther Boek, Hamley Books, Thrillers and more!