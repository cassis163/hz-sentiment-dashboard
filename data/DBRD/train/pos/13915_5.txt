Huiver gaat over een meisje Grace die, toen ze klein was, van haar schommel in de achtertuin is getrokken door een aantal wolven. Ze heeft de ‘aanval’ overleefd en sindsdien is ze gefascineerd door de dieren die in het bos achter haar huis leven, één wolf in het bijzonder: de wolf met de gele ogen, genaamd Sam. In de winter komt hij haar wel eens opzoeken maar in de zomer is hij nergens te bekennen.
Sam is in de winter een wolf en in de zomer een mens. De kou in de wintermaanden trekt hem terug in zijn wolfvorm en in de zomermaanden werkt hij in een boekenwinkel als een gewone jongen. Als Sam en Grace elkaar dan eindelijk ontmoeten is het duidelijk, ze hebben gevoelens voor elkaar en ze kunnen maar moeilijk afstand nemen. Maar als de koude maanden dan eindelijk weer aanbreken wil Sam vechten om zijn menselijke lichaam te behouden en bij Grace te blijven. Maar is dit wel mogelijk? Of neemt Sam hiermee te veel risico en zal hij zichzelf, en Grace voor altijd verliezen?

Van te voren was ik erg bang dat de karakters in het boek heel irritant zouden zijn, de love story een cliché en het verhaal me niet zou boeien maar gelukkig is geen van dit alles waar of uitgekomen. Mijn verwachtingen lagen hoog maar dit boek heeft ze allemaal waargemaakt.

De eerste paar pagina’s word je voorgesteld aan de personen en gebeurd er nog niet heel veel spannends maar je leert wel de personen in het boek goed kennen waardoor het net lijkt alsof je ze persoonlijk kent. De relatie die later groeit tussen Sam en Grace is naar mijn mening perfect. Niet zoals dat kleffe gedoe in de meeste verhalen maar écht. Je kan het zelf bijna voelen als je scènes over hen leest. De spanning op het einde is bijna niet te houden en door de fijne, fast paced schrijfstijl van Maggie Stiefvater ben je zo door het boek heen. De cliffhanger op het einde zorgt ervoor dat je deel twee zo snel mogelijk in je bezit wilt hebben.

De mensen die mij dit boek hebben aangeraden hadden allemaal gelijk. Het is een fantastisch boek die ik niet alleen aanraad aan de jongere lezers onder ons maar ook aan de iets oudere!