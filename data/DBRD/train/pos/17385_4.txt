NEW ADULT
Dankzij de Hebban-leesclub heb ik via dit boek voor het eerst kunnen kennis maken met het New Adult-genre.
De hoofdpersonages in New Adult-boeken (18 à 25 jaar) zijn meestal iets ouder dan in Young Adult-boeken (tieners). De thema’s die aan bod komen zijn daarbij meer afgestemd op de betreffende doelgroepen, waardoor ook seksscènes aan bod komen bij NA.

HET VERHAAL
In ‘Stilte’ maken we eerst kennis met Bree. Getraumatiseerd door een gebeurtenis uit het (niet zo verre) verleden, ontvlucht ze haar omgeving en zoekt ze de rust op van het dorpje Pelion.
Na haar eerste winkelbezoek ginder, botst ze letterlijk tegen Archer op. Hij zegt echter geen woord en verdwijnt al gauw weer.
Geïntrigeerd door deze geheimzinnige man, probeert Bree via de bewoners van het dorpje meer over hem te weten te komen en zoekt zij toenadering. Groot is haar verbazing wanneer blijkt dat hij, net als zij, gebarentaal kan spreken. Een voorzichtige vriendschap ontwikkelt zich en groeit langzaam uit tot meer.

PERSPECTIEVEN
Dit verhaal wordt afwisselend vanuit het perspectief van Bree en Archer beschreven. Hierdoor leert de lezer beide personages en hun denkwijze en achtergrond kennen.
Het is net het samenspel van beide perspectieven dat het verhaal interessant maakt. Het enige spijtige is dat het evenwicht een beetje verstoord is doordat Archer niet even vaak aan bod komt als Bree en zijn boeiende ontwikkeling als hoofdpersonage dus een beetje onderbelicht blijft.

SCHRIJFSTIJL
Over het algemeen is de schrijfstijl behoorlijk vlot, waardoor het boek zeer snel wegleest.
Toch zijn er ook enkele minpuntjes, zoals inhoudelijke herhalingen, herhalingen in de vertaling (het Nederlands kent nochtans een gevarieerde woordenschat), cliché beschrijvingen (vb: wanneer Bree Archer beschrijft), …
Desondanks heeft dit de pret niet kunnen drukken en heb ik verder toch genoten van dit ontspannende verhaal.

MIA SHERIDAN
Deze Amerikaanse schrijfster heeft al heel wat boeken op haar naam staan, maar ‘Stilte’ is het eerste boek dat in het Nederlands vertaald werd. Het maakt deel uit van de ‘Love novel’- reeks waar elk boek geschreven is in het licht van een bepaald dierenriemteken. In ‘Stilte’ draait het om Archer’s teken, de boogschutter. Hier wordt in het begin even op in gegaan, maar nadien komt dit gegeven eigenlijk niet meer terug.

IETS VOOR JOU?
Hou je van het New Adult-genre?
Heb je zin in een ontspannend verhaal waarbij je je verstand op nul kan zetten?
Ben je benieuwd hoe Mia Sheridan vorm heeft gegeven aan een hoofpersonage dat enkel praat via gebarentaal?
Duik dan in de 'Stilte' en maak kennis met Bree, Archer en de andere bewoners van Pelion.