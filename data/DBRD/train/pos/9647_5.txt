Victor Bronckhorst is een multimiljonair, die na de dood van zijn ouders is opgevoed door zijn opa en oma. Zijn opa hield er bizarre ideeën op na, waar Victor mee geïndoctrineerd is en die zijn karakter hebben gevormd
Het verhaal begint als hij drie heren bij zich over de vloer heeft, waarmee hij zijn project wil starten, waar ze een jaar de tijd voor hebben. Een project dat van hen allemaal criminelen zal maken.

Wat een bizar verhaal. Ik zeg eerlijk dat ik even moeite had in het verhaal te komen, maar dat heeft er denk ik gedeeltelijk mee te maken dat ik dit genre niet vaak lees. Maar wat ben ik blij dat ik gewoon door heb gelezen! Karin schrijft vloeiend en heeft een mooie stijl. Haar karakters zijn goed uitgewerkt en komen echt tot leven. En het verhaal zelf is gewoon meeslepend en je vraagt je af, of dit in het echt zou kunnen gebeuren, wat alles nog veel enger maakt. Het zet je aan het denken. In welke mate worden wij als burgers van Nederland in de gaten gehouden? Hoe ver kan iemand die zoveel macht en geld als Bronckhorst heeft werkelijk gaan? Misschien loopt er wel iemand als hij hier ergens rond, met zo’n monsterlijk idee. Een waanidee?