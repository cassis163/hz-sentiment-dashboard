Elise, een jonge Franse vrouw, en haar vriend werden in Ierland slachtoffers van een bomaanslag. Haar vriend komt om het leven en Elise (verlamd, blind en stom bovendien) beschouwt haar verdere
leven als een straf die zij gedoemd is te ondergaan. Het op en neer bewegen van haar wijsvinger blijft voorlopig haar enige manier van communiceren met de buitenwereld. Een oudere dame ontfermt zich over haar en neemt haar mee uit op rolstoelwandelingen. Op een van die tochtjes maakt Elise kennis met Virginie (een achtjarig meisje) die haar bizarre zaken meedeelt. Uit de korte gesprekken meent Elise te
kunnen afleiden dat het kind getuige is geweest van moorden op kleine kinderen uit de buurt. Uit latere ontmoetingen blijkt dat het kind niet alleen de dader kent, maar ook weet wie het volgende slachtoffer zal worden.

Het verhaal wordt verteld vanuit het standpunt van Elise. Via de inwendige gesprekken van Elise leer je haar beter kennen en deel je haar twijfels en panische angsten. Dit is een erg vlot en spannend boek en de hoofdpersonage komt erg realistisch over.