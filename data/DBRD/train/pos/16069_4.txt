Ik heb nog niet eerder kennisgemaakt met de boeken van Michael Connelly.
De Nachtploeg is een standalone met een nieuw personage: Renée Ballard, rechercheur bij de politie (LAPD) van Los Angeles, bureau Hollywood.

De titel van het boek verwijst naar de nachtdiensten die Ballard draait met haar collega Jenkins

Het boek begint direct met drie door elkaar heen lopende zaken en een kennismaking met nogal wat personages. Er wordt naar mijn mening te erg uitgewijd over zaken waardoor ik het spoor soms even bijster ben. De echte spanning mis ik.

Je leert Ballard kennen als een pitbull die zich enorm vastbijt in wat ze voor ogen heeft. Ze zet haar tanden in twee misdaden waar ze niet alleen tijdens haar dienst maar ook overdag al haar energie insteekt. Ze ligt geregeld overhoop met haar superieuren en haar collega’s. Een personage waar ik al snel echt dol op was.

Tussen alle drukte door zoekt Ballard haar rust op op het strand. Daar zet ze haar tentje op en gaat ze met haar surfplank de branding in.
Haar hond Lola wijkt daar niet van haar zijde.

De eerste helft van het boek moest ik wennen aan alle personages en miste ik de heuse spanning maar het las wel lekker door. De tweede helft van het boek is echt verrassend en erg spannend. Het zogenaamde WTF-moment heb ik twee keer ervaren en dat maakte het voor mij uiteindelijk een echte pageturner met een geweldig plot.

Ik kijk al uit naar een vervolg van Michael Connolly met Renée Ballard als hoofdpersonage.

Ik kan dit boek elke thrillerliefhebber aanraden.
Vier sterren, dik verdiend.