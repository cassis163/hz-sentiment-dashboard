Door Sinterklaas worden ze elk jaar op tijd weggestuurd om zich bij jou in huis te verstoppen… de Spiekpietjes. Ze zijn dol op verstoppertje spelen. Deze keer spelen ze dit spel met Sinterklaas in zijn kasteel.
Ga je ze mee zoeken?
In dit stevige zoekboek ga je verschillende plekken langs op zoek naar Spiekpietjes. Je komt o.a. in de keuken, in de tuin, in de stal en in de linnenkamer. De Spiekpietjes vind je op de gekste plekken. Met een plaats bepalend begrip worden de plekken aangeduid. Leuk om daarna je kind te vragen om zich ook te verstoppen en te vragen zijn verstopplek te verwoorden. Zo oefent hij volop de begrippen.
De tekeningen zijn kleurrijk en nodigen uit om meerdere activiteiten mee te doen. Kijk eens met je kind naar de slinger in de keuken. Oefen met hem de kleuren en laat hem de slinger afmaken door het patroon te herhalen. Tel de kabouters in de tuin. Hoeveel hebben een rode muts op, hoeveel een gele?
Wat eet het paard van Sinterklaas? Ken je het fruit? Bij elke pagina is wel een extra activiteit te bedenken.
Waar zijn de Spiekpietjes? …een leuk boek voor peuters en kleuters die graag op zoek gaan!