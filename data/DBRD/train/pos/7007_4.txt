Met de komst van Samuel Bjørk is er wederom een Scandinavische thrillerschrijver opgestaan. Bjørk is het pseudoniem van de Noorse romanschrijver Frode Sander Øien. Ik reis alleen is een ijzersterk thrillerdebuut, waarmee hij zich direct tussen de gevestigde namen nestelt.

Tijdens een nietsvermoedende wandeling wordt een lugubere ontdekking gedaan. Er is een zesjarig meisje in poppenkleren met een springtouw aan een boom opgehangen. Zij heeft een bord om haar nek met daarop de tekst Ik reis alleen. Op haar rug draagt ze een schooltas vol schoolboeken en op haar vingernagel is het nummer één gekrast. Het lijkt er op dat de moord op dit meisje niet de laatste zal zijn.

Een speciaal onderzoeksteam, onder leiding van de geslepen inspecteur Holger Munch, wordt samengesteld om de moordenaar te vinden. Hij roept daarbij de hulp in van een oude bekende, de labiele, maar geniale Mia Krüger en de nieuweling Gabriel Mørk, een computerhacker. Als het onderzoek net in gang is gezet, treft de dertienjarige Tobias Iversen een naargeestig tafereel aan. Terwijl hij op zoek is naar de waarheid achter een christelijke sekte, vindt hij een volgend, aan een springtouw opgeknoopt meisje.

Bjørk neemt je mee in een spinnenweb van verschillende verhaallijnen en een wirwar van personages. Hij trekt veel rookgordijnen op, zodat je tot het einde toe niet weet hoe dit zal aflopen. Daarentegen komen niet alle personages en verhaallijnen even goed uit de verf. Het lijkt soms alsof bepaalde verhaallijnen niet worden afgerond en andere verhaallijnen er uiteindelijk totaal niet toe doen. Het aantal personages en verhaallijnen maken het echter wel moeilijker om te achterhalen wie er verantwoordelijk is voor de huiveringwekkende moorden.

Ondanks dat niet alle personages overtuigen, maken Holger en Mia dit ruimschoots goed. De uitgebreide achtergrond en diepgaande karakters zijn goed uitgewerkt. Dit geldt tevens, maar wel in mindere mate, voor Gabriel en Tobias. Zoals de verhaallijnen van de hoofdpersonages met elkaar verweven zijn is uitermate knap gedaan. De plot van het verhaal is, net als de verhaallijnen van de personages, kunstig in elkaar gesleuteld. Afgezien van een aantal voorspelbare plotwendingen, word je als lezer telkens op het verkeerde been gezet. De spanning wordt op de juiste manier opgebouwd, zodra het verhaal vast lijkt te lopen, vindt er direct een nieuwe gebeurtenis plaats.

Bjørk houdt je in de greep, verslapt vervolgens, maar pakt je daarna nog steviger bij de keel. Een uitstekende thriller die je doet verlangen naar meer van het duo Holger Munch en Mia Krüger.