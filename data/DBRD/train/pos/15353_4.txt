Isis en haar broer Bram groeien op in Frankrijk bij hun moeder en stiefvader. Ze kunnen het prima vinden met de man vinden, die van hen houdt als waren ze zijn eigen kinderen. Toch wordt duidelijk dat er iets aan de hand is. François is burgemeester en heeft in zijn dorp een mannensociëteit uit de grond gestampt, gebaseerd op de mythe van de Egyptische Isis, koningin van de vruchtbaarheid. Wanneer de moeder van Isis en Bram overlijdt – ze zou zelfmoord gepleegd hebben - keren de tieners terug naar Nederland om opnieuw bij hun echte vader te gaan wonen.

Bijna twintig jaar later heeft Isis heeft samen met haar verloofde Walter een succesvol bedrijf uitgebouwd, terwijl Bram met de noorderzon vertrokken is. Wanneer hij na jarenlange afwezigheid weer opduikt, komen allerlei geheimen naar boven. Zo zou de Franse stiefvader hun moeder indertijd vermoord hebben. De familie doet haar best de verwaarloosde contacten te herstellen, maar vooraleer Isis kan uitzoeken wat er zoveel jaren geleden in Frankrijk precies gebeurd is, krijgt ze een fantastische werkaanbieding. Samen met een fotografe vertrekt ze daarom naar de Egyptische stad Luxor. En dan gebeurt er iets wat de wereld van zowel Isis als haar familie in Nederland helemaal op de kop zet. Wat is er aan de hand? Komt iedereen er levend vanaf?

Het is puur genieten van de manier waarop Van Hilst haar verhaal op papier zet. Quasi moeiteloos ga je door de hoofdstukken, je wordt heel de tijd meegesleept en valt van de ene verbazing in de andere. De meeste personages voelen lekker normaal aan, het zijn mensen van vlees en bloed. Zet daarnaast een paar Egyptische excentriekelingen, en het plaatje is compleet. ‘Oogvocht’ scoort hoog als het om originaliteit gaat. Het hele verhaal wordt opgehangen aan de kapstok van de Egyptische oudheid. Je hoeft niet weg te zijn van geschiedenis om te genieten van het verhaal van Isis, Osiris en de rest. Prachtig hoe de mythe wordt vervlochten met een Franse sociëteit en de dromen van een paar mannen.

Het verhaal is boeiend, onderhoudend, goed geschreven en ook nog eens spannend. De verschillende verhaallijnen zijn goed uitgewerkt, de plot zit sterk in elkaar. ‘Oogvocht’ is een prachtvoorbeeld van hoe een thriller moet zijn, geen dertien-in-een-dozijn. Ilona van Hilst (1961), die jarenlang werkzaam was in de IT-sector, is iemand die aandacht en een groot lezerspubliek verdient, hopelijk krijgt ze dat met haar derde thriller ‘Oogvocht’ voor elkaar.