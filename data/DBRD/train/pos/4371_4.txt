Gabriel Allon is in Venetië bezig met de restauratie van een schilderij wanneer zijn hulp ingeroepen wordt. Een goede vriend van hem wordt verdacht van een gruwelijke moord. Gabriel kan beschikken over veel bronnen om uit te zoeken wat er met de vermoordde man aan de hand was. De man bleek in het bezit van verschillende gestolen schilderijen. Wie weet is de gestolen Caravaggio er ook bij.
Gabriel weet niet goed waar hij aan begint want hij wil dat schilderij dat al jaren vermist is, opsporen maar daarvoor heeft hij veel geld nodig. Hij zet een ingewikkelde operatie op die goed verloopt, maar komt daarmee op het spoor van iets anders, iets heel actueels, iets over Syrië.
Syrië, dat is Al-Qaida en IS, dat is het regime van Bashar al-Assad, dat is veel marteling en dingen die niet proper zijn, het is vooral een dictatuur. Wil hij echt in dit potje roeren?
Ja.

Een actueel boek dat een klein inkijkje geeft in wat er eigenlijk aan de hand is in Syrië, welke belangen er op het spel staan en welke buitenlandse spelers echt niet enkel uit goede wil een einde aan dit conflict willen.

Ik blijf de reeks met Gabriel Allon interessant vinden omdat het eens iets anders is dan een Amerikaan of een Brit die de hoofdrol speelt. Het gaat om een Jood die in Israël woont en die probeert zijn steentje bij te dragen aan vrede in het kruitvat dat het Midden-Oosten is. Van ieder boek steek ik weer iets op, deze keer over Syrië dat het laatste jaar niet uit het nieuws is geweest.