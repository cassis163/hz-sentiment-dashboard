Meesterdeal, een pakkend verhaal dat overloopt van de intriges. Twijfels liggen continu op de loer, zowel bij de personages als bij de lezer.
De schrijfster kruipt in de hoofden van de personages alsof ze daadwerkelijk in al hun schoenen heeft gestaan. Daardoor zijn de gedachten en daden van deze karakters heel geloofwaardig.
Waar de grote meerderheid van de romans in de valkuil van ongeloofwaardig handelen trapt, puur om spanning te creÃ«eren in het verhaal, verloopt alles in dit verhaal zoals het in het echt zou (kunnen) gaan. Er zijn nergens onlogische handelingen, er zijn alleen maar geloofwaardige, realistische redenen waarom ieder zijn eigen geheim bewaart en ze allen doen wat ze doen.
De beweegredenen van beide ouders, docent en leerling zijn zeer realistisch. De koppige 'ik weet het beter'- en 'bemoei je er niet mee, ik ben oud genoeg'-houding van de dochter is tenenkrommend en oh zo herkenbaar. Als lezer voel je met de moeder mee en wil je haar helpen.

Dit is zeker geen standaard docent-leerling verhouding verhaal. De schrijfster belicht ook het oogpunt van de docent. Daarnaast speelt er in het gezin nog veel meer. Naast de alledaagse beslommeringen van werk, relatie en opvoeden steken meer problemen de kop op.
Je hoeft je dus geen moment te vervelen tijdens het lezen en naarmate je verder vordert in het verhaal, krijg je steeds meer vragen en twijfels. Wie spookt wat uit en waarom?

De schrijfster geeft in het nawoord aan dat ze heeft getracht niet alleen een spannend verhaal te schrijven, maar ook de dilemma's te schetsen waarmee de betrokkenen worstelen en de vraag te stellen of goed echt goed is en fout echt fout. Dat is zeker gelukt. In dit verhaal is niets en niemand helemaal zwart of helemaal wit. Voor elk personage valt tot op zekere hoogte begrip op te brengen. Het is knap als je dat als schrijver voor elkaar krijgt en als bonus verhoogt het de spanning.

Tot slot eindigt het boek met een klapper van een verrassing. En daar houd ik van. Vier welverdiende sterren.