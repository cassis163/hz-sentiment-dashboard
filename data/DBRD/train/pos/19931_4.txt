Michael Berg (1956) heeft jarenlang in diverse functies voor landelijke en regionale omroepen gewerkt. Ook muzikaal heeft hij zijn sporen verdiend als liedjesschrijver, componist en producer. Tot hij in 2004 de overstap maakte naar fulltime schrijver, waarvoor hij zijn domicilie in Frankrijk koos. Van zijn hand zijn o.a. de thrillers met radiojournaliste Chantal Zwart. Met het (tot nu toe) laatste boek in deze serie, Nacht in Parijs, won hij in 2013 De Gouden Strop voor beste Nederlandstalige spannende boek.
De joviale, gevierde tv-producer Tobias Heller heeft het helemaal gemaakt. Hij heeft een bloeiend bedrijf, een prachtige vrouw, een ex en twee volwassen kinderen. Hij is bijna zestig en staat op het punt zijn terugtreden uit de zaak bekend te maken wanneer hij wordt gevraagd gast te zijn in het avondvullende live tv-programma 'Een goed gesprek', hét interviewprogramma van de publieke omroep. En wanneer hij ook nog eens wordt gebeld door de minister-president die hem een ministerspost aanbiedt in het te formeren zakenkabinet, kent zijn ego geen grenzen meer. Maar een zakenman zoals hij doet er goed aan te bedenken dat hij niet zo groot is geworden zonder een paar lijken in de kast. Hij is er echter van overtuigd dat hij alles naar zijn hand kan zetten, hij is immers Tobias Heller! Dan begint de avond die zijn 'finest hour' moet worden...
'Een thriller is goed wanneer de lezer niet meer wil ophouden met lezen', zegt Michael Berg in het mailinterview dat Crimezone in februari 2014 met de auteur had. Als dat het criterium is, dan is Heller  zeker een goede thriller  al wil ik het eerder typeren als een spannende roman. Vanaf het moment dat ik de eerste bladzijde las, kon ik het boek bijna niet meer wegleggen. Niet omdat er nu expliciet zo heel veel gebeurt, maar vanwege de onderhuidse, psychologische spanning die Berg oproept. De discrepantie tussen de selfmademan Tobias Heller en het medelijden opwekkende jongetje Jeu Crutzen, afkomstig uit de mijnstreek van Limburg, is erg groot. Tegen welke prijs heeft Heller zich opgewerkt van Jeu tot Tobias?
Het is fascinerend te lezen hoe het zelfbeeld van Heller langzaam maar zeker afbrokkelt gedurende de uren waarin hij tijdens het interview met zijn verleden wordt geconfronteerd. De schrijfstijl die Berg hanteert is bijzonder, waarbij de flashbacks in de tegenwoordige tijd zijn geschreven en het heden in de onvoltooid verleden tijd. Dat, gevoegd bij het gegeven dat alles wordt beschreven vanuit het megalomane gezichtspunt van Heller, geeft het boek een extra dimensie. Nabijheid en afstand wisselen elkaar af, net als medelijden en afschuw.
Berg heeft met de boeken rondom radiojournaliste Chantal Zwart bewezen een prima whodunit neer te kunnen zetten. Met Heller  is hij een andere weg ingeslagen, de weg van de psychologische spannende roman, met thema's als vader-zoonrelatie, ijdelheid en macht. Een weg die mij zeer goed is bevallen.