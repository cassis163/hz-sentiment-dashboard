Na het lezen van Eilandliefde van Reina Crispijn trok het nieuwe boek, Het huis aan de Vecht, van Margreet en Reina Crispijn met meteen aan. Een leuke titel met een mooie cover deden daar aan mee. Al had ik na het lezen toch een iets andere cover gekozen, maar dat terzijde!

Huize Vechtlust in Wetteringen aan de Overijsselse Vecht, is de plek waar dit verhaal zich grotendeels afspeelt, waar alle personages samenkomen. We leren in de eerste hoofdstukken vijf dames kennen, die allemaal door persoonlijke omstandigheden belanden in een baan in Huize Vechtlust. Vervolgens leren we ze beter kennen in hun doen en laten in het seniorencomplex. Ook maken we kennis met diverse bewoners van het complex. In het begin loopt alles op rolletjes maar hoe langer iedereen er werkt en hoe beter ze elkaar leren kennen, hoe meer vreemde dingen er gebeuren.

De zussen Crispijn hebben een heerlijke roman neergezet. Het verhaal leest vlot, makkelijk taalgebruik, herkenbare personages en een fijn stukje romantiek. Personages worden ook mooi neergezet, alledaagse mensen die we elke dag tegen kunnen komen. Het verhaal is een tikkie voorspelbaar maar dit doet helemaal niks af aan het verhaal.
Ik heb er van genoten, je dompelt je helemaal weg in dit verhaal waardoor het in no-time uit is. Uiteindelijk is het jammer dat het uit is, ik kon nog heel lang doorlezen over de bewoners en medewerkers van Huize Vechtlust. Een heerlijk boek wat van mij 4 sterren heeft gekregen!