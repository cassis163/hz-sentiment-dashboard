Voor het oog van de buitenwereld geniet Phaedra van haar leven. Ze oogt succesvol en gelukkig. Ze heeft een lieve man en een goede baan. Van binnen beleeft ze haar leven echter heel anders. Ze is op zoek naar zichzelf, zingeving, geluk. Eigenlijk weet ze het zelf niet.

Wanneer de geboorte van haar dochter gecompliceerd verloopt, kan ze niets anders doen dan de schaduwkant van haar leven beschouwen. Hoe kan deze kant zo lang onbelicht zijn gebleven? Waarom is de wond die van generatie op generatie is doorgegeven nooit geheeld? Weet zij het familiegeheim te ontrafelen zodat ze kan ontsnappen aan het patroon?

“Even leek het erop alsof het moederschap roet in het eten gooide, maar ik heb me herpakt. Mijn moeder kan trots zijn, ik ben nog steeds haar voorbeelddochter.”

Met het deels autobiografische ‘Moederwond’ toont Gwyneth Leermakers onomstotelijk vast dat misbruik van vrouwen generaties lang effect kan hebben. In haar verhaal beschrijft zij drie generaties die de naweeën doorleven van misbruik.

“Zijn hand beweegt naar de mijne. Als zijn vingers mijn hand aanraken, trek ik in een reflex mijn hand weg. Langzaam opent hij zijn mond en schraapt zijn keel. Kun je het mij vergeven? Je weel wel, van vroeger. Hij kucht. Ik kijk hem recht in de ogen. Ik weet dat hij het meent. Ik voelt niets, ik ben leeg van binnen. Nee, dat kan ik niet.”

Leermakers ziet kans om je haar verhaal in te sleuren en je geboeid te houden tot de allerlaatste letter. Een fijne schrijfstijl en een schrijnend en emotioneel verhaal combineert de auteur in haar boek. Het verhaal, dat grotendeels is gebaseerd op de eigen ervaringen van de auteur, is nergens over de top en daardoor juist zo aangrijpend en respectvol. Zelf zegt zij daarover: “Door het schrijven van mijn debuutroman ‘Moederwond’ is een wond uit het verleden aan het licht gekomen. En door het licht is die wond genezen. Deze roman laat zien hoe misbruik van vrouwen generaties lang kan doorwerken.”

“Ik weet nu waar het diepe intense verdriet vandaan komt wat ik heel mijn leven al voel. Ik heb het nooit echt begrepen. Het is zo’n groot verdriet dat het lijkt alsof het te groot is voor mij. Het overstijgt mijn lichaam.”

Veel vrouwen zullen herkenning vinden in dit boek. De diverse facetten die Leermakers beschrijft over de worsteling met het leven, zingeving, het zoeken naar werkelijk geluk, maken de herkenning groot. Niet elke vrouw kent weliswaar een diep familiegeheim, maar de diverse emoties zijn universeel.

‘Moederwond’ is een fraai geschreven en emotioneel debuut van Leermakers.

Over de auteur
Gwyneth Leermakers schrijft sinds haar zevende in dagboeken. Schrijven is sindsdien de rode draad in haar leven. Dit is haar debuutroman. Leermakers is getrouwd en heeft twee kinderen.

Uitvoering
Uitgeverij aquaZZ
ISBN 9789491897979
Paperback, 262 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/