De nieuwste loot aan de stam met heel veel titels van Karin Slaughter kreeg zelfs promotionele aandacht via een nieuw fenomeen, een gratis leesfragment. Dit miniboekje ondersteunde de grote aandacht voor dit boek al ruim voor verschijningsdatum. Ook een reden om dit boek te gaan lezen.

Als Laura Oliver en haar dochter Andrea (die liever Andy genoemd wordt) buiten de deur lunchen voor Andreaâ€™s verjaardag en Laura een gesprek gaande probeert te houden, voert Andrea in haar gedachten een monoloog. Ze overziet haar mislukte leven.
Terwijl deze twee op zichzelf staande conversaties, maar laten we het een gesprek noemen, voortkabbelt begint een man te schieten, vermoordt twee vrouwen waarmee Laura ook net in gesprek geraakt is, schiet verder in het rond en dreigt Andrea neer te schieten. Maar dan grijpt Laura gewelddadig en verbazingwekkend professioneel in. Resultaat, de zeer jonge schutter, passend in de definitie Lone Wolf, die een relatie probleem heeft en met een geplande actie wraak neemt, overleeft Laura's actie niet. Haar actie lokt een politieonderzoek uit, wat logisch is, maar blijkt vooral de opmaat voor ontwikkelingen die voor Andrea bedreigend worden en verregaande gevolgen hebben. Van moord tot de vlucht naar een onbekende toekomst. Zo wil ze erachter komen waarom haar moeder kon doen wat zij deed. Andrea wil perse Laura's verleden kunnen verklaren. Een verleden dat bij vrijwel niemand bekend is, anders dan bij een kleine kring die haar ruim 30 jaar geleden kende. Andrea zoekt naar de waarheid en komt wel stukje bij beetje aan allerlei namen en details, maar heeft niet direct overal een verklaring voor en ze overziet niet een compleet plaatje. Wie was Laura, hoe ziet haar verleden eruit, wat is er ooit in haar leven gebeurt?

Flashbacks brengen de lezer in het verhaal steeds, om en om, van het heden terug naar het jaar 1986. Naar een wanhoopsdaad, naar een idealistisch gedreven moord, naar een ragfijn spel van ontvoering tot een terroristisch plan waarbij alles eindigt in een onverwachte climax. Langzaam ontstaat zo een beeld over de voorgeschiedenis van Laura, een reconstructie van haar vroegere leven.
Tegelijk komt Andrea in het nu geleidelijk aan meer en meer op het spoor van gebeurtenissen en mensen die haar moeders leven bepaald hebben.

Het toen en nu zijn aan het einde weer knap verweven tot een passende ontknoping wanneer het verleden en heden elkaar kruisen. In de epiloog vallen uiteindelijk nog een paar laatste puzzelstukjes op de juiste plek en is Karin Slaughter erin geslaagd om niet alleen een knap en origineel boek af te leveren, maar zeker ook een complexe verhalenbrei tot een uitgedokterd geheel af te leveren waarin interessante en uitgesponnen karakters duidelijk op je netvlies komen en je een, positief of negatief, gevoel krijgt bij alle personages.