‘De onschuldige moordenaar is geen spannend verhaal,.of misschien toch wel?? Ik had de tv serie niet gezien en wilde “blanco”en zonder vooroordelen dit boek lezen.
Het kwam in eerste instantie op mij over als een vrij zakelijke vertelling over een afschuwelijke verkrachting van een vrouw die langs het strand even wil hardlopen. Steven Avery staat gelijk genoteerd als verdachte. Hij is geen lieverdje, heeft al een strafblad en onlangs de vrouw van de hulpsheriff lastig gevallen en bedreigd. Hij had dus al de aandacht van het sheriffs departement van Manitowoc County. Een dorp waar iedereen elkaar wel kent. De vrouw van Steven, Lori is net bevallen van een tweeling maar in plaats van genieten van deze jongens wordt hij opgepakt.
Er volgt een rechtszaak. Het rammelt aan alle kanten, gedachten en verklaringen worden aan alle kanten beïnvloed, er wordt gerommeld met bewijsmateriaal maar Steve wordt toch veroordeeld en zal de komende jaren in de cel doorbrengen.
Na 18 jaar wordt hij alsnog vrijgesproken omdat er nu DNA kan worden onderzocht. Zijn onschuld is bewezen maar zijn leven en zijn huwelijk zijn verwoest. Hij heeft niets meer.
Dan wordt er na 2 jaar een moord gepleegd. En alle bewijzen gaan weer richting Steve.
De lezer twijfelt en wordt wederom meegetrokken in een nieuwe zaak rondom deze verdachte. Alles spreekt tegen hem en vooral als zijn neefje tegen hem getuigt lijkt de uitspraak van de rechter onverbiddelijk.
Is hij onschuldig? Of heeft het leven in de gevangenis hem zo kapot gemaakt dat hij in een monster is veranderd.

De schrijfstijl van Michael Griesbach is zakelijk, alsof hij probeert om je op een hele objectieve manier te vertellen over dit verhaal en de misvattingen in de Amerikaanse rechtbanken. De invloeden van de jury en hoe bewijzen verzameld en aangetoond worden tijdens een rechtszaak.
Deze manier van een boek schrijven haalde wel een stuk spanning en snelheid uit het verhaal. Het is absoluut geen sensatie maar verandert van een soort thriller in een roman over Steve. Ik legde het boek halverwege even aan de kant om het na een dag toch weer op te pakken, ik zat met zoveel vragen. Het had me toch geraakt!
Wat als ze gelijk de goede dader hadden gehad bij de verkrachtingszaak? Alles zou dan anders gelopen zijn, voor Steve en zijn familie maar ook voor de nieuwe slachtoffers. Met deze vragen bleef ik achter. Ik heb dit boek zeker gewaardeerd vooral omdat het voor mij totaal out-of-the-box-lezen was. Ik ben geïnteresseerd geraakt in dit soort boeken dat misverstanden aan de kaak wil stellen. Dat is bij dit boek zeker gelukt.