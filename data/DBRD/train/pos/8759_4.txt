In Op doorreis komt de Reacher-fan in 12 korte verhalen nog meer te weten over Jack Reacher, Lee Childs intrigerende solistische hoofdpersoon. Vooral zijn verleden en familiegeschiedenis krijgen in de verhalen meer kleur. Child springt in de boeken af en toe al heen-en-weer in de tijd: zo is De vijand uit 2008, dat als achtste boek verscheen, chronologisch gezien de eerste Reacher-thriller. In deze verhalenbundel doet de auteur daar nog een schepje bovenop: vier van de verhalen spelen zich in tijd af voor De vijand, waardoor we Reacher leren kennen als tiener, nog voordat hij het leger in gaat. Uit Tweede zoon en Heethoofd komt een wonderbaarlijke tiener naar voren: al vol strategisch en psychologisch inzicht, nog wat licht ontvlambaar, maar tegelijk al veel wijzer dan je op basis van zijn leeftijd mag verwachten. Reacher is duidelijk altijd al Reacher geweest.

De overige verhalen vullen als het ware de gaten tussen de thrillers. Elke fan heeft zich vast ooit afgevraagd wat Reacher doet tussen de boeken door, en verhalen als Uit Rusland, Geen oefening en Witte kerst geven daar een inkijkje in. Sommige van de verhalen zijn ultrakort, andere zijn een stuk langer en fungeren meer als de opmaat naar een volgende Reacher-thriller. Sommigen zijn in ik-perspectief vanuit Reacher zelf geschreven, andere in de derde persoon. Wat ze gemeen hebben, is dat Childs scherpe, observerende stijl overal terugkomt, en dat ze allemaal bijdragen aan een completer, gedetailleerder beeld van de zwijgzame en krachtdadige held.

De echte fan kan wel een aantal bekende verhalen tegenkomen. Zo verscheen in 2011 in het boekje 4x4, waarin, naast drie verhalen met andere hoofdpersonen, een eerdere, ongeveer 3000 woorden kortere versie van James Penney is opgenomen. Tussen 2015 en 2017 verschenen e-book-novelles van Heethoofd, Tweede zoon, Iedereen praat, Uit Rusland, Drie kogels en James Penney, en tot slot verscheen Diepgang eerder al als ‘exclusief verhaal’ in de 22e Reacher-thriller Nachthandel. Dat betekent voor de fans dat er vijf nieuwe verhalen in Op doorreis staan. Maar: dan heb je ze wel allemaal bij elkaar.

Toch? Op het omslag staat in elk geval: alle verhalen van Jack Reacher. Zijn dit dan echt álle verhalen over Reacher? Bijna wel. Maar bijna is toch net niet helemaal: Lee Child schrijft natuurlijk gewoon door. No Middle Name, de Amerikaanse versie van Op doorreis, verscheen in mei 2017. In december 2017 dook Reacher op in een kort kerstverhaal, The Christmas Scorpion, dat in twee delen werd gepubliceerd in The Daily Mail.

Nog drie andere korte verhalen over Reacher schreef Child samen met andere auteurs. In Knowing you’re alive (2011), geschreven samen met M.J. Rose, komt Reacher terecht komt bij Rose’s Dr. Morgan Snow. In een cross-over met Joseph Finder, Good and Valuable Consideration (2014) belandt Reacher aan de bar met Finders Nick Heller, en in Faking a Murderer (2017), met Kathy Reichs, werkt hij samen met Temperance Brennan (ook wel bekend als Bones). Deze verhalen zijn, ongetwijfeld vanwege auteursrechtelijke redenen, niet opgenomen in Op doorreis. Alle overige Reacher-verhalen tot nu toe zijn inderdaad gebundeld in dit boek, dat een must is voor iedere Reacher-fan.