Voor in het boek stellen Froekje en Mies zich aan de lezers voor. Hierdoor is het mogelijk om het boek te lezen zonder het eerste deel gelezen te hebben. De verschillen en overeenkomsten tussen de meisjes komen al goed naar voren in het korte stukje.

In dit deel zie je Kasper de pestkop weer terug, zelfs nadrukkelijker en vervelender dan in het eerste deel. Het werd soms wel erg spannend om te lezen en ik moet er niet aan denken dat kinderen met hetzelfde gevoel zoals Froekje dat een tijdje heeft, rond moeten lopen.

Het is leuk om te constateren dat net zoals in het eerste deel het thema vriendschap een belangrijk onderdeel is van het verhaal. Het geruststellende gevoel dat vriendschap je kan geven is ook hier goed voelbaar.

Het onderwerp strijd is duidelijk present in Op scoutingkamp. Zowel fysieke strijd als geestelijke strijd tussen personages, waarbij soms de een wat gedurfder is als de ander en daardoor een soort macht over de ander uit kan gaan oefenen.

Humor en fantasie zijn cruciale onderdelen in deze spannende belevenissen van Froekje en Mies. Een paar van de nieuwe personages die aan ons voorgesteld worden zou ik graag terugzien in een van de volgende delen. Het thema verbroedering is op een mooie manier onderdeel geworden van het verhaal.

Froekje & Mies â€“ Op scoutingkamp gaat over een strijd tegen onbegrip en het onvermogen om de ander te kunnen vertrouwen. Bovendien over het heerlijke gevoel van echte vriendschap waarin dat vertrouwen vanzelfsprekend moet zijn, waardoor je jezelf open kunt stellen voor nieuwe vriendschappen.

In het voorjaar van 2018 wordt het derde deel van Froekje & Mies verwacht. Ook dit deel heb ik graag gelezen en ik kijk weer uit naar de volgende avonturen van deze leuke en levensechte meiden!
Mijn waardering: 4,5/5*