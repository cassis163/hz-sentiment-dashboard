Snel, flitsend en bij momenten glamoureus: zo zijn de boeken van James Patterson. Is het nog nodig om de Amerikaanse succesauteur voor te stellen? Voor Private: de hoofdverdachte werkte Patterson samen met Maxine Paetro. Sinds 2005 schreef ze mee aan een aantal boeken uit Pattersons serie 'Women's Murder Club'. Met de thriller Private: de hoofdverdachte hebben zij hun lucratieve, literaire samenwerking vernieuwd.
'Private' is het detectivebureau van Jack Morgan. Het staat garant voor uiterste discretie bij het behandelen van de persoonlijke problemen van rijke beroemde Amerikanen die liever niets te maken hebben met de politie. In Private: de hoofdverdachte komt Jack zelf in nauwe schoentjes te staan. Zijn ex-vriendin Colleen vindt hij vermoord terug, in zijn eigen bed. Alle forensisch bewijsmateriaal wijst in zijn richting. Bijgevolg is hij de enige hoofdverdachte van de politie. Jack kan alleen op zijn eigen bureau vertrouwen om uit te zoeken door wie hij er wordt ingeluisd. Niet iedereen behoudt echter het vertrouwen in Jack. Zijn gezworen medewerkster Justine, psychologe en de nummer twee van Private, twijfelt aan hem. Tegelijkertijd moet het bureau een aantal andere zaken succesvol proberen af te ronden. Door omstandigheden uit het verleden behoort de maffioso Carmine Noccia tot het klantenbestand van Private. Jack moet tegen zijn geweten in op zoek gaan naar een minibusje van Noccia dat vol gestolen narcotica zit. Daarnaast moet Private de opkomende wispelturige hollywoodster Danny Whitman uit de problemen houden. Tenslotte komt de aantrekkelijke zaakvoerder van de Sun Hotelketen, Jinx Poole, aankloppen met een aantal onopgeloste moorden. Kan Private zijn voortrekkersrol onder de detectiveagentschappen blijven spelen? Kan Jack uit de gevangenis blijven? Zal hij uiteindelijk achterhalen wie de moordenaar is van zijn oude geliefde, Colleen?
James Patterson heeft van Jack Morgan de ideale hoofdpersoon gemaakt om een detectivebureau te leiden. Jack Morgan is geen onbesproken figuur. Hij heeft in het leger gezeten en gediend in Afghanistan. Private is hem in de schoot gevallen. Vanuit de gevangenis, waar hij een week later vermoord werd, vertrouwde Jacks vader hem de leiding over het bureau toe. Dit was tevens de doodsteek voor de getroebleerde relatie met zijn tweelingbroer Tommy. Jack kan daarnaast zijn privéleven en werk moeilijk gescheiden houden, bijvoorbeeld in zijn vroegere relatie met Justine. In Private: de hoofdverdachte heeft Jack het moeilijk om niet te vallen voor de charmes van Jinx Poole. Ook de nevenpersonages worden geraffineerd gekarakteriseerd. Rick Del Rio, Jacks partner bij Private, was Jacks copiloot van de helikopter waarmee ze in Afganistan neerstortten. Beide ex-mariniers zouden voor elkaar door het vuur gaan. Hun medewerker Emilio Cruz was voordien politierechercheur en middengewichtbokser. Inspecteur Tandy en rechercheur Ziegler van de politie worden daarentegen minder sympathiek afgeschilderd.
De stijl van het boek doet anders aan dan bij Patterson gebruikelijk is. Vooral de scènes met het personeel van het detectivebureau, het gebruik van de korte zinnen, het uitsluitend aanspreken van collega's met familienamen waaruit hun etnische afkomst blijkt, roepen eerder de sfeer op van een gangstermilieu dan van een gerespecteerd detectivebureau. Naarmate het verhaal vordert slaat de sfeer van het boek wel om, en straalt het detectivebureau professionalisme uit. Voor de rest is Private: de hoofdverdachte, net zoals de andere boeken van James Patterson, ingedeeld in korte hoofdstukken. Patterson blijft dus trouw aan zijn geijkte techniek om het verteltempo hoog te houden. Naarmate het boek vordert, wordt het complexer. De verschillende zaken waarmee Jack te maken heeft en bijgevolg de verschillende subplots, beginnen door elkaar te lopen. De lezer wordt daardoor dieper en dieper meegezogen in het verhaal. James Patterson heeft ook geen thriller gecreëerd met een aanloop naar het verhaal. De lezer krijgt geen respijt en is meteen getuige van de moord op Colleen en de kaping van het narcoticabusje van Carmine Noccia. Kortom, met zijn boeken rond detectivebureau Private heeft James Patterson weer een serie gecreëerd waarmee hij nog een tijdje kan doorgaan.
Private: de hoofdverdachte heeft alles wat een uitstekende thriller moet hebben. Het boek bevat een complex verhaal, een held van dienst, coole nevenpersonages (vooral de ploeg van Private) en een spanning die de aandacht van de lezer vastketent aan het boek. De optelsom is verschrikkelijk entertainend.