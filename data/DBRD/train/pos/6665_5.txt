'Op woensdag 7 augustus 1996 kwam Kurt Wallander bijna om bij een auto-ongeluk iets ten oosten van Ystad'. 'De nacht van 8 op 9 augustus werd een van de langste in Kurt Wallanders leven'.
Twee zinnen uit Midzomermoord, die karakteristiek zijn en de spanning opvoeren. Want spannend is dit boek! Nu zijn het 602 bladzijden. De vorige twee boeken uit deze serie telden respectievelijk 539 en 590 pagina's. De klant in de boekhandel zal hier misschien door afgeschrikt worden. Maar dat is echt niet nodig. Het verhaal leest weer als een trein, het is erg toegankelijk en de korte zinnen die Mankell maakt, leveren 'vaart' op.

Svedberg, een collega van Wallander wordt vermoord. Ook vindt men drie dode jonge mensen, neergezet in een soort tableau-vivant. Achter een goede verhaallijn zit weer het verhaal van Wallander. Tot zijn verbazing hoort hij dat Svedberg hem als zijn beste vriend beschouwde. Dit stemt hem extra tot nadenken over leven, dood, verleden en eenzaamheid. Daarnaast tobt hij nu echt met zijn gezondheid. En natuurlijk weer de context van de Zweedse samenleving met alle problemen. Voor mij bepalen deze drie elementen de kracht van de Wallanderreeks: een spannend verhaal, goed uitgewerkte personages die levensecht zijn en een beschrijving van een samenleving die herkenbaar is. Het vervolg op Midzomermoord verschijnt in 2004 bij 'De Geus'. In de Duitse vertaling telt dit boek 574 bladzijden. Ik ben benieuwd hoeveel dat er in de Nederlandse versie zullen zijn.