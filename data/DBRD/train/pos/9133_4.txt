Ellery en haar tweelingbroer Ezra verhuizen naar Echo Ridge, het dorpje waar hun moeder Sadie opgroeide en waar hun tante Sarah jaren geleden verdween na prom. Ellery en Ezra zijn nog nooit in het dorpje geweest, maar hun moeder is vijf jaar geleden nog teruggegaan, nadat opnieuw een meisje na prom was verdwenen. Zodra de tweeling in hun nieuwe woonplaats aankomt is er al gelijk iets mis. In de week na hun aankomst wordt Echo Ridge zelfs bedreigd: is de dader terug? Samen met Malcolm gaat Ellery zelf op onderzoek uit.

Ellery is dapper, onderzoekend en wantrouwend. Ze wil graag uitzoeken wie de dader is en ze gaat door tot het einde, maar door haar fascinatie voor true crime verhalen vertrouwt ze niemand. Malcolm is te typeren als verlegen, muurbloempje, verdrietig, vriendelijk en achterdochtig. Hij is een stille jongen die niet graag opvalt. Dit komt ook doordat zijn broer verdachte is geweest in een onopgeloste moordzaak. Daarbij past ook zijn achterdochtigheid. Malcolm en Ellery nemen gedurende het verhaal een aantal eigenschappen van elkaar over. Zo wordt Ellery minder wantrouwend en sluit ze vriendschap met Malcolm. Malcolm wordt ook onderzoekend. Hij wil nu eindelijk de waarheid weten.

De schrijfstijl is prettig. Het verhaal leest gemakkelijk weg; vooral de stukken waarin veel dialoog voorkomt. Door de verschillende personages zie je het verhaal van meerdere kanten en dat maakt het heel interessant. Ook beschrijft McManus alles heel beeldend. Fright Farm zou gemakkelijk uitgetekend kunnen worden.

McManus weet van begin tot eind te boeien en de spanning vast te houden: de gebeurtenissen in het eerste hoofdstuk zijn belangrijk voor de langzaam ontluikende plot. Zelfs wanneer je weet wie de dader is, voegt ze nog een element toe waardoor je tot de laatste zin móét lezen om alle geheimen ontrafeld te hebben.