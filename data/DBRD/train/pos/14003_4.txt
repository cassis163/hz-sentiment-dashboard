Dit is het eerste deel van een trilogie genaamd Magycker, geschreven door Nederlands grootste fantasyauteur, Adian Stone.
Het verhaal speelt zich af in een fantasyland, de Pelargo Archipel. Al eeuwenlang hebben de Magyckers van het eiland Aimerey een monopolie op de magie in de wereld. Als je genoeg geld hebt, kan je een spreuk kopen. De spreuken zijn echter maar eenmalig te gebruiken. Om te voorkomen dat deze nog een keer gebruikt kan worden, wordt de spreuk uit het geheugen van de Magycker gewist. Spreuken zijn dus alleen weggelegd voor de welgestelden.
Op een dag komt een delegatie Magyckers naar de stad waar Marit en haar autistische broertje Auric wonen, er liggen namelijk grote rotsblokken op de doorgaande route naar de stad. Het stadsbestuur heeft grof geld betaald deze te laten weghalen door een spreuk.
De hel breekt letterlijk los als blijkt dat iemand de spreuk herhaalt…Dit zal Aimerey in gevaar brengen. De Magyckers willen dit voorkomen en gaan op zoek naar de persoon die de spreuk herhaalt heeft…
Het boek heeft veel hoofdpersonen, maar de belangrijkste zijn Marit en Auric. Het karakter van Marit wordt vrij oppervlakkig beschreven, maar dat heeft een reden. Je kan je wel in haar inleven. Ze is een dappere vrouw, die de zorg heeft over haar broertje. Auric is pas 12, hij is naïef en een autist waardoor hij gevoelig is voor veranderingen en prikkels. Je kan je wel in hem inleven, maar op sommige momenten is hij best irritant en zou je willen dat hij wat meegaander is. Maar hij heeft aan de andere kant een hoog knuffelgehalte. De andere hoofdpersonen worden voldoende beschreven om je in te kunnen leven.
Het verhaal leest vlot, de schrijfstijl van de auteur is helder, zonder moeilijke woorden. Ondanks dat er veel verschillende personen in voor komen, kan je het verhaal goed volgen.
De opbouw naar het plot is goed, je komt steeds dichterbij de ontknoping. Een verrassend plot …dat zie je niet aankomen. Het verhaal is nog niet afgelopen, maar toch vind ik dit een bevredigend plot voor een eerste deel.
Het is een historische fantasy vol met spanning, actie en de nodige humor. Er komt magie in voor en draken, maar anders dan je zou verwachten.
De cover is prachtig. Ook is er een mooi getekende landkaart in het boek opgenomen
Ik ben erg benieuwd naar het volgende deel.
4,5 sterren. ( in hebban is dat helaas 4...)