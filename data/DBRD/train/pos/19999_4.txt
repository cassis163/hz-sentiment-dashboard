Korte inhoud

Een survivalweekend in de Belgische Ardennen lijkt voor journaliste Tara Linders de uitgelezen kans om haar nieuwe collega’s beter te leren kennen. Allee heeft ze een bloedhekel aan survival en in groepen is ze ook niet op haar best. Liever gaat ze in haar eentje op pad om de omgeving te verkennen. Voor haar vaste partner Diego Martinez is het weekend de perfecte afleiding van zijn problemen thuis; hij stort zich vol overgave op de activiteiten.

Als Tara zich bemoeit met een knokpartij in de plaatselijke kroeg, ontmoet ze een paar ongure types die overduidelijk geen pottenkijkers kunnen gebruiken. Wat hebben ze te verbergen? En wat speelt er in het leegstaande ziekenhuis in het bos? Tara en Diego gaan op onderzoek uit. De lugubere vondst van een kinderhand leidt al snel naar het Spaanse Andalusië, waar het brein achter de operatie zich schuilhoudt. Lukt het Tara en Diego hem te vinden voor er nog meer slachtoffers vallen?

Auteur

Nathalie Pagie (1974) debuteerde in 2013 met de thriller De toneelclub en in 2014 verscheen De Campus. Paradijsvogels was de eerste thriller over journalistenduo Tara en Diego. Ze woont met haar man en twee kinderen in Breda.

Mijn mening

In Casa Familia zien we het toffe duo Tara en Diego terug. Beide zijn mee op een survivalweekend in de Belgische Ardennen in het kader van teambuilding. Echt net iets voor de loner Tara, net waar ze niet op zat te wachten.

'Als ze nu ging spitten in haar verleden wist ze niet wat er met het pantser zou gebeuren, het enige wat haar overeind hield. Ze stak haar kop in het zand, maar nam dat voor lief. Negeren leek de beste optie. Tot nu.'

Tara besluit op onderzoek uit te gaan en stuit op iets bizars, iets wat ze verder wil onderzoeken. Iets wat haar zelfs de grens over krijgt, naar Andalusië wel te verstaan. Maar wat ze daar ontdekt laat haar huiveren.

They are back! was mijn eerste gedachte bij het zien van deze titel. De heerlijk eigenzinnige Tara en de gecompliceerde Diego zijn terug voor een nieuw verhaal.En wat voor een.

'Het is tien jaar geleden. Ze denken dat ik gek ben en niet weet wat ik doe, maar dat is onzin. Ik weet heel precies wat er gebeurd is, tot in detail, maar ik durf er niet aan.'

Ondanks dat Tara een vrij gesloten persoon is, mocht ik haar gelijk. Ik hou van haar mentaliteit: My way or the highway. Heerlijk. Lekker belangrijk wat iemand anders van je vind, en daar heb je nou lef voor nodig.

Nathalie Pagie weet ook in Casa Familia je op het verkeerde been te zetten. Hoofdstukken lang denk je te weten hoe het zit, maar dan kom je erachter dat er meer is. Het verhaal zit perfect in elkaar en draagt je als het ware door het boek heen.

De thrillerwereld mag dit duo bijtekenen op de lijst van duospeurders want ik denk dat we nog veel meer gaan lezen over Tara en Diego en daar ben ik persoonlijk al heel blij mee.