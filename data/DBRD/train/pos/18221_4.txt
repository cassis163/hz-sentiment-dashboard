Manon Bradshaw is negenendertig, werkt als brigadier bij de politie in Cambridge en is single. Om in slaap te vallen na haar zoveelste rampzalige internetdate luistert ze naar de politieradio en vangt een melding op. Ze reageert direct en dat bezorgt haar een uiterst complexe vermissingszaak. Studente Edith Hind blijkt al vierentwintig uur vermist. De jonge vrouw is vanuit haar eigen huis verdwenen en het feit dat ze niets heeft meegenomen, doet het ergste vermoeden. Er zijn slechts enkele aanwijzingen: een paar bloedsporen in de keuken, sleutels en een telefoon die op tafel liggen en de voordeur die openstaat. Al snel blijkt dat Edith er een verborgen leven op na hield. Manon staat onder zware druk om de zaak snel op te lossen, want als een vermist persoon niet binnen 72 uur wordt gevonden, is het slachtoffer veelal niet meer in leven.

“Ze beseft dat ze de fantasie koestert dat ze deze nare zaak achter zich zal laten als ze hier vertrekt: de akelige gevoelens, de slapeloosheid, de gedachten die wild heen en weer gaan tussen angst en leegte.”

Steiner hanteert een soepele schrijfstijl en ziet kans op zeer gedoseerde wijze de spanning op te bouwen. Het grootste talent van deze auteur ligt echter besloten in de manier waarop ze kans ziet haar personages uiterst geloofwaardig te laten zijn. Zo zet zij hoofdpersoon Manon niet neer als een glamourachtige politievrouw, maar als een vrouw die weliswaar een uiterst kundig rechercheur is, maar daarnaast ‘gewoon’ een vrouw zoals zovelen, met dezelfde verlangens, twijfels en menselijkheden. Ook haar partner, de onbevangen Davey met zijn flaporen, is een personage om te koesteren en zo kent ‘Na 72 uur’ er velen. Ze zijn écht, ze zijn geloofwaardig. Je leert ze kennen.

Bovendien ziet Steiner kans om simpele, dagelijkse gebeurtenissen in haar boek te verwerken op een wijze waardoor je het voorval voor je ziet en het een glimlach op je gezicht tovert. Zoals deze scene over Manon: “Haar benen en armen zijn stijf, zodat ze amper haar jas kan aan- en uittrekken, en haar pogingen vanochtend om de rits van haar laarzen dicht te doen resulteerden erin dat ze over de grond rolde als een doodsbange egel.”

Kortom, een bijzonder fijne thriller van deze Susie Steiner!

Over de auteur
Susie Steiner woont in Londen en werkte twintig jaar als journalist voor The Guardian. Inmiddels is Steiner fulltime auteur.

Uitvoering
Uitgeverij Cargo / De Bezige Bij
ISBN 9789403110004
Paperback, 336 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/