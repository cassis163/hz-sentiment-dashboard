Lizzy geniet samen met haar moeder van een heerlijke vakantie op het zonnige Curaçao. Een hele bijzondere vakantie want ze heeft daar zojuist haar vader Tony en halfzusje Lucy leren kennen. De zusjes kunnen het direct goed met elkaar vinden en hebben het enorm naar hun zin samen. Ze mogen helpen in het dolfijnencentrum van hun vader. Lizzy is al snel dikke vrienden met alle dieren daar en mag helpen met het verzorgen van dolfijnen, die worden getraind om gehandicapte kinderen te helpen.
Wanneer op een dag een van de babydolfijnen is verdwenen is iedereen in rep en roer en vreselijk ongerust! Ook de dolfijnen zijn van slag en de therapieën kunnen dus niet meer doorgaan. Lizzy en Lucy gaan op onderzoek uit en doen verrassende ontdekkingen. Met hulp uit wel heel onverwachte hoek proberen ze de zaak op te lossen. Ondertussen ontdekt Lizzy dat ze een bijzondere gave heeft. En wat speelt er toch tussen hun vader en Lizzy’s moeder?
Het geheim van de flamingo is een vrolijk, spannend boek voor iedereen die van dieren houdt. Het verhaal, het vijfde in de serie over Lizzy, is met humor geschreven en er zit vaart in. Ook de verschillende emoties worden goed beschreven, maar het blijft toch bovenal een spannend verhaal. De hoofdstukken zijn niet te lang en de zinnen zijn toegankelijk. Mooi hoe auteur Suzanne Buis op een luchtige toon ook de wat zwaardere thema’s als ouders die niet meer bij elkaar zijn, kinderen met een ernstige handicap, vriendschap en gemis weet te verweven in dit avontuurlijk verhaal.
De illustraties zijn wederom van Katrien Holland. Zij heeft met name de illustratie op het omslag van het boek vrolijk en met humor getekend. In het verhaal zelf zie je weinig illustraties terug. Toch nodigt het boek nodigt uit om door te lezen, omdat ieder hoofdstuk eindigt met een soort cliffhanger. Naast het spannende deel over de babydolfijn die is verdwenen wil je toch ook graag weten hoe het verder gaat met alle personages die meedoen in het verhaal. Het thema is aantrekkelijk; dieren spreken altijd enorm aan en wie wil er nou niet met dolfijnen zwemmen…