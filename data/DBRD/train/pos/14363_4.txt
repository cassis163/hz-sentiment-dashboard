Het schrijversduo Kind is weer helemaal terug met dit tweede deel in de Secret Scouts serie. De humor, spanning en actie zijn weer volop aanwezig. Leuk is ook dat behalve de altijd al bijdehante Lisa, ook de wat rustiger Sophie een beetje los komt in dit verhaal. Ook dit keer bevat het boek, ondanks de bizarre gebeurtenissen, toch weer een ingenieuze logica waardoor je je bijna kunt voorstellen dat de dingen in het boek echt zo gebeurd zijn.

De snelheid waarmee het verhaal verteld wordt is nog groter dan in het eerste deel van de serie. Er worden meer historische gebeurtenissen achter elkaar gebruikt voor het verhaal en de situaties waarin vier vrienden belanden zijn heftiger dan in het vorige boek. De oplossingen die ze moeten bedenken om te ontsnappen aan deze situaties zijn dan ook net iets extremer. Soms moest ik hierdoor even slikken, maar spannend wordt het boek er zeker van.

De vrienden worden weer op hilarische wijze betrokken bij belangrijke gebeurtenissen uit het verleden en zowel zij als de lezer krijgen weer veel interessants te weten over geschiedenis. Dat dit keer een belangrijke persoon uit het heden, namelijk Barack Obama, een grote rol speelt en een wel heel bijzonder verleden krijgt toebedeeld vond ik extra leuk.

Het boek eindigt met een wel heel spannende cliffhanger, die veel goeds belooft voor het volgende deel. Misschien krijgen we dan wel in plaats van alleen het verleden ook wel met de toekomst te maken. Ik ben benieuwd of dit echt zo is en of de schrijvers de toekomst net zo interessant kunnen maken als het verleden. Ik zie het volgende deel dan ook met de nodige voorpret tegemoet.