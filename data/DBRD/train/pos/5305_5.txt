In dit op zichzelf staande boek wordt de lezer meegenomen naar de Joegoslavische burgeroorlog. In het belegerde Sarajevo verblijft de lang dood gewaande verzetsleider Zoran, die volgens het Westen een ideale, voor alle partijen aanvaardbare, Bosnische leider zou zijn als het vredesbestand, waar achter de schermen aan wordt gewerkt, van kracht wordt. In een poging om deze man uit de handen van de meedogenloze Servische troepen te houden, worden, door de Nederlandse geheime dienst, een aantal mensen aangezocht en overhaald om aan deze moeilijke opdracht deel te nemen. Om te voorkomen dat de deelnemers aan deze missie, moesten ze ten prooi vallen aan de Serviërs, het doel van deze raid zouden prijsgeven, kent iedereen maar een deeltje van het volledige plan.
Maar als wat later fotos opduiken van de neergeschoten koerier, wordt het hoog tijd voor plan B.

Met dit spionageverhaal, waarin niet iedereen is wat hij lijkt, levert de schrijver een hoogstaande roman af. Door de uitgebreidheid van de plot, de vele vreemde namen en de grote diepgang van het verhaal is het echter geen makkelijk verteerbaar boek. Vooral in het begin was het even doorbijten, maar eenmaal als het verhaal op dreef kwam, was het een boek dat ik niet kon loslaten. Tomas Ross slaagt erin het boek op een intrigerende wijze te vertellen en kan, als geen ander, de lezer laten meevoelen met de meeste van de hoofdpersonages.

Door het verhaal te laten afspelen tegen de achtergrond van reële gebeurtenissen in de Joegoslavische burgeroorlog, door het menselijk houden van de personages en door de realistische plot is het hele verhaal zeer geloofwaardig wat de kwaliteit van het boek de hoogte in drijft

Dit is oerdegelijk vakwerk, meer zelfs dit is wereldklasse. De opzet en de uitwerking doen mij erg denken aan een ander meesterwerk, namelijk het epos De kracht van het vuur van Bob Mendes.

Dit boek sloeg ik, danig onder de indruk, dicht met een WOW-gevoel, en dat verdient dan ook  voor het eerst dit jaar  de maximum quotering.