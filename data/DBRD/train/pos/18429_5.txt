"Wat nou als...?" Dat is de zin die wat mij betreft exact het gevoel weergeeft wat ik overhield na het lezen van dit boek van Fitzek. Fitzek zet je aan het denken.
Dit boek was mijn eerste kennismaking met de schrijver Fitzek, maar smaakt zeker naar meer!

Vanaf de eerste bladzijde heeft Fitzek je met dit boek in zijn greep en wil je nog maar één ding en dat is doorlezen, want hoe zit het nou echt? Het boek leest lekker weg en weet je regelmatig op het verkeerde been te zetten. De diverse karakters worden uitgediept en het verhaal wordt uit verschillende gezichtspunten verteld.
Het boek gaat over de schrijver Max en zijn pleegdochter Jola. Max heeft nog een broer, genaamd Cosmo. In zijn omgeving zijn mensen er van overtuigd dat Max binnenkort een verschrikkelijk misdrijf zal plegen. Max is zich van geen kwaad bewust maar komt plotsklaps in een wereld terecht die op zijn kop lijkt te staan.
Al lezende bekroop mij het gevoel dat het eigenlijk heel beangstigend is deel uit te maken van een wereld waarin niets is wat het lijkt, wat is waar en wat niet, wordt ik gek of niet? Het boek doet je, wat mij betreft, beseffen hoeveel je, al dan niet bewust, prijs geeft van je leven op het internet en wat mogelijk kwaadwillende geesten met deze info zouden kunnen doen.
Zelfs nadat ik het boek uit had, liet het mij niet los. Immers, we staan er meestal niet bij stil maar stel je toch eens voor dat het verhaal van Max jouw verhaal wordt....