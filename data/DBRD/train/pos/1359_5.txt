Mick heeft een zware persoonlijkheidsstoornis. Het twaalfjarige jochie heeft er plezier in om anderen pijn te zien hebben en verdriet toe te doen. Zijn ouders, Valerie en Oscar, zijn radeloos. Het gedrag van hun zoontje gaat van kwaad tot erger en ze hebben geen idee wat ze moeten doen om het te kunnen stoppen. Het gaat zelfs zover dat Oscar besluit zijn gezin te verlaten, omdat hij er niet meer mee om kan gaan.

Valerie komt er alleen voor te staan. Ze heeft de scheidingspapieren ondertekend en daarmee heeft ze geaccepteerd dat Oscar afstand doet van zijn zoon. Hun liefde voor elkaar is eigenlijk nog onverminderd, maar de situatie in huis is onhoudbaar. Mick en Oscar vliegen elkaar regelmatig in de haren en de visie die Valerie voor haar zoontje heeft (alles zoveel mogelijk zelf proberen te doen en zeker Jeugdzorg niet inschakelen) staat haaks op wat Oscar wil. Maar hoe lang kan het zo nog doorgaan? En wanneer is het punt bereikt dat Mick's daden zover gaan dat zijn eigen moeder misschien zelfs slachtoffer wordt? En kan Valerie in haar eigen verleden antwoorden vinden voor het gedrag van haar zoontje?

'Zonder jou' is eigenlijk gewoon een afschuwelijk boek. Je moet er toch niet aan denken dat je een lief klein jongetje op de wereld zet, dat binnen de kortste keren al zijn onschuldigheid en liefde verliest en verandert in een gewetenloze jongen die vol zit met haat. Maar het boek is wel afschuwelijk goed, want de zussen Van Gastel weten de spanning op te bouwen en de afschuw voor Mick's gedrag over te brengen, maar tegelijkertijd zorgen ze ervoor dat je Valerie als radeloze moeder heel goed begrijpt.

Natuurlijk houdt een moeder van haar eigen kind en zal ze tot het allerlaatste moment alles doen wat in haar macht ligt om haar kind te beschermen. Maar Mick is de persoon tegen wie iedereen beschermd dient te worden, dus hoe lang houdt Valerie dit vol? Aanvankelijk kijk je tegen Oscar aan als een slappe vent die afstand doet van zijn gezin omdat hij zijn eigen kind niet in de hand kan houden. Maar hoe verder het verhaal vordert en hoe meer je te weten komt over Mick, des te meer begrip je voor Oscar krijgt.

'Zonder jou' is voornamelijk geschreven vanuit Valerie, maar bevat ook verschillende hoofdstukken die geschreven zijn vanuit Mick. Je krijgt daardoor een kijkje in het brein van een gewetenloze jongen die heel doortastend plannen maakt om andere mensen schade toe te brengen. Het besef dat je te maken hebt met een jongetje van twaalf, maakt het des te afschuwelijker. Langzaam maar zeker kom je meer te weten en werk je als lezer toe naar een schokkend en onverwachts plot. Een knap staaltje werk, zeker als je nagaat dat de auteurs voor het eerst samenwerken en beiden nog nooit eerder een thriller geschreven hebben. Mede daarom is dit boek de vijf sterren meer dan waard.