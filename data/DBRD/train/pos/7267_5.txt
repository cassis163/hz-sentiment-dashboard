Meteen aan de buitenkant is dit al een bijzonder boek: een paperback met een extra omslag, waardoor het net echt lijkt alsof je door een raam naar buiten kijkt. Als je de omslag eraf haalt blijft er een landschap met veel blauwe lucht over. Zodra je het verhaal begint te lezen wordt duidelijk dat dit de blauwe lucht moet zijn waar Ira en Zac naar kijken vanuit hun zolderkamer in het kindertehuis in Londen. En dat het hele uitzicht juist de omgeving is waarin ze af en toe verblijven als ze logeren bij Martha op het platteland.

Je leest in dit jeugdboek het dagboek van Ira, zij en haar broertje Zac zijn na jaren van pleeggezin naar pleeggezin gegaan te zijn nu in een kindertehuis terechtgekomen. Door hun leeftijd, 9 en 7, en het feit dat ze met zijn tweetjes zijn zal het moeilijk zijn om adoptieouders voor ze te vinden. Maar de hoop op een toekomst met ouders en een eigen huis is er altijd. Toch voelen ze zich wel thuis in Huize Skilly, waar ze gehecht raken aan volwassenen Silas en Hortense en aan de kinderen die ze zien komen en gaan.
De eerste vakantie in hun leven, een week op het platteland bij Martha, zal hun levens voorgoed veranderen.

Stukjes hemelblauw is een ontzettend lief verhaal over de hoop op een echte familie. Je leeft enorm mee met Ira en Zac, zeker als ze voor het eerst bij Martha zijn en het daar voor hun gevoel enorm verpesten. Ze denken dat ze haar na die week, als ze die al vol mogen maken, nooit meer terug zullen zien. Maar: ze mogen de volgende vakantie weer terugkomen! Wat ben je dan blij voor die twee, die al hun hele leventjes alleen op elkaar kunnen bouwen, maar nu iets hebben in hun grauwe tehuisleven om naar uit te kijken.

Je krijgt een heel geloofwaardig kijkje in het hoofd van de 11-jarige (grootste deel van het verhaal) Ira en dus in hoe het leven voor haar en Zac is. En de blauwe lucht speelt, zoals de titel doet beloven, een grote rol in het verhaal. Die lucht staat voor hoop, kansen, vrijheid.
Dit verhaal is ontroerend mooi, meeslepend zonder groots te zijn. Een aanrader voor jong Ã©n oud!