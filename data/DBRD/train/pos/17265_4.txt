De Laura’s is het tweede boek van Sara Taylor (1988). Eerder bundelde ze in De kust vertellingen over verschillende generaties en tijden. Het boek werd genomineerd voor de Baileys Prize en de Guardian First Book Award. Ook met dit tweede boek brengt Taylor een verhalenbundel, nu met avonturen die ze verweeft in een reisverhaal door Amerika.

De auteur vertelt vanuit het oogpunt van Alex, die terugkijkt op de turbulente puberteit die al rondtrekkend werd doorbracht. Op sleeptouw genomen door een rusteloze moeder, leert Alex dat het moederschap maar één aspect is van de complexiteit van het leven. De route die Alex’ moeder uitstippelde voert haar terug naar haar jeugd en onafgewerkte situaties die ze nu probeert af te ronden om vrede te krijgen met zichzelf. Onderweg komen ze van alles tegen en verneemt Alex met mondjesmaat meer over de achtergrond van hun familie, over de problemen uit moeders jeugd en over de hartsvriendinnen (‘de Laura’s’).

Er zit niet echt vaart in het verhaal en ook geen grote spanningsboog. Maar toch wil je verder lezen om te weten welke gebeurtenissen er nog allemaal aan zitten te komen en hoe ze zullen aflopen. Taylor is een woordkunstenaar. Hoewel ze een eenvoudige schrijfstijl hanteert, goochelt ze soms met bijvoeglijke naamwoorden en beschrijvingen om er strelende zinnen mee te maken.
Sara Taylor haalt veel thema’s aan, waaronder seksualiteit en genderloosheid. Alex heeft immers geen gender. Taylor confronteert de lezer met de vooroordelen die we hebben over dit thema. Ondanks de genderloosheid volg je de emotionele en seksuele ontwikkeling van Alex van 13-jarige tot preadolescent. Verschillende vormen van misbruik en uitbuiting passeren de revue en ook de ouder-kind relatie en de daarmee gepaard gaande loyaliteit komt uitgebreid aan bod.

Taylors personages maken heel wat mee, maar ze oordeelt niet en laat ook haar personages niet oordelen. De thema’s passeren gewoon, zoals het leven komt en gaat. Het is aan de lezer om erover na te denken.

De Laura’s is geen boek dat je in één ruk zal uitlezen. Af en toe zal je het ter zijde leggen om te overpeinzen. Het is een ideaal boek om in een leesgroep of klas te bespreken. Een bewogen reisverhaal over volwassen worden en met jezelf in het reine komen, en over seksuele ontwikkeling en geaardheid. Het verhaal is een schitterende bloemlezing over het leven en de grote diversiteit aan al dan niet aanvaarde levensstandaarden in onze complexe wereld.