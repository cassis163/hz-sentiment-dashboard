Elmore Leonard wordt dit jaar tweeÃ«ntachtig. De man was een voorbeeld voor schrijvers als Pelecanos, Connelly en Lehane, intussen zelf gerespecteerde vijftigers. Hot Kid is zijn veertigste boek en het wordt alom geprezen als een nieuw topwerk van de meester van de spitse dialogen, de droge humor en de onvervalste actie.
Hot Kid speelt zich af in de jaren dertig in de staat Oklahoma. Het is de tijd van de drooglegging, van boeren die olie op hun land vinden en stinkend rijk worden, van legendarische boeven als Bonnie & Clyde. Boerenjongens en boerenmeiden willen iets meer dan hun leven slijten op een katoenplantage of in een pecanboomgaard. De ene wil de meest beruchte boef van zijn tijd worden, een andere wil het maken als gangsterliefje of superhoer. Nog een andere schopt het tot journalist van het magazine True Detective Mystery en de Hot Kid uit de titel wordt Marshal. Niet zomaar een marshal, nee, Carl Webster is goed op weg om de meest bekende marshal van de United States te worden. Zijn motto: ik trek mijn wapen alleen om iemand dood te schieten en dat motto maakt hij nog waar ook.
De personages wervelen door het boek en hun levens raken logischerwijs vervlochten. De dialogen zijn scherp en to the point, al zie je af en toe hoe ze in True Detective Mystery verwrongen worden omdat ze toen al wisten dat het er uiteindelijk om gaat om lezers te boeien. Gevoelens zijn ondergeschikt. In de jaren dertig leek Amerika bevolkt door een buitencategorie tough guys and girls, hoewel er soms een memorabel sprankje emotie naar boven komt. Memorabel is het woord dat opgaat voor het hele boek. Hot Kid is prachtig, een memorabele aanrader, geschreven door een memorabel auteur met een indrukwekkend oeuvre.