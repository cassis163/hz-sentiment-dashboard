Marjolijn de Cocq studeerde Vertaalwetenschap en werkte als verslaggever, eindredacteur en redactiechef bij de GPD. In 2012 richtte ze haar eigen mediabureau op en ze schrijft onder andere voor Het Parool.
Vijf jaar lang onderwierp Marjolijn zich aan de vele dieethypes en sportrages die voorbijkwamen. Dit voor artikelen in de krant, maar tevens hoopte ze dat ene recept te vinden dat haar slank en sterk zou maken.

‘Maar er zit een ander verhaal achter. Ik doe dit mezelf vooral aan omdat ik, eerlijk toegegeven, een beetje verknipt ben. Ik kan niet omgaan met eten, ik kan niet omgaan met drinken, ik kan niet omgaan met sporten, ik kan niet omgaan met werken. Alles wat ik doe, doe ik ongebreideld. Mateloos. Vol overgave.’

In Beter, slanker, sterker passeren vele diëten en sporten de revue. De strijd tegen die overtollige kilootjes en de verslapte spieren. Voor vrouwen rond en boven de veertig bevat dit boek veel herkenbare situaties. En zeg nou zelf, wie van deze leeftijd heeft er niet ooit het brooddieet gevolgd of zichzelf gepijnigd met een aantal dagen vasten. Een abonnementje op de sportschool is ook zo geregeld, maar dan moet je het wel kunnen volhouden om regelmatig te gaan.
En dan ben je eindelijk die kilootjes kwijt, en dan…Altijd supergezond eten is een goed streven, maar is het ook haalbaar. Nooit meer een lekker kroketje of zoals bij sommige diëten nooit meer een lekkere sappige biefstuk? Bij een feestje alleen water of een sapje, geen glaasjes wijn meer? Ja, één glaasje wijn misschien, maar daarna heb je toch de smaak te pakken. Sporten is uiteraard gezond, maar is het niet beter een sport te zoeken die echt bij je past dan dat je jezelf elke keer naar de sportschool moet slepen?

‘Ik heb de finish gehaald. En ik weet één ding: dit doe ik nooit meer. Dan maar liever een mietje.’

Marjolijn de Cocq geeft in Beter, slanker, sterker op een overtuigende, maar ook regelmatig op hilarische wijze, de zin en onzin van diëten en sporten weer. Dikwijls met een cynisch ondertoontje. Haar eigen ervaringen deelt ze onbeschroomd en ze heeft me vaak laten lachen vanwege al haar perikelen. Naast haar ervaringen vind je ook telkens een duidelijke uitleg in het boek betreffende de diverse diëten en sporten die ze gevolgd heeft.
Veel voedings- en sporthypes waar de meeste vrouwen wel mee bekend zijn of zeker van gehoord hebben. Het is een typisch vrouwenboek en vooral de vrouwen van mijn leeftijd (40-plus) zullen zichzelf herhaaldelijk in dit verhaal herkennen. Zelf lees ik niet vaak een non-fictie boek maar mede door de vlotte schrijfstijl en de humor die erin verweven is, is het een boek dat leest als een roman.

Beter, slanker, sterker, een boek dat je doet lachen maar dat je ook doet afvragen waar we soms als vrouw eigenlijk mee bezig zijn. Gezond eten en leven is natuurlijk belangrijk, dat is een feit, maar laten we wel binnen proporties houden en onszelf gewoon accepteren zoals we zijn, ook als het een kilootje meer is.