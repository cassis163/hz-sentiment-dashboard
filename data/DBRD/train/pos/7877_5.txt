In Flirten met de baas volgen we zowel Lauren als Austin. De man van Lauren heeft haar kortgeleden verlaten voor de lerares van hun oudste zoon. Lauren is er kapot van, maar als alleenstaande moeder heeft ze een baan nodig. Via een uitzendbureau krijgt ze een baan als secretaresse van de knappe Austin. Er borrelt al snel iets op tussen de twee, maar Austin heeft een regel “niet neuken waar je eet”. Hij zal nooit iets beginnen met een van zijn collega’s, of toch wel?

Wat meteen opvalt als je begint met het lezen van Flirten met de baas is de hoeveelheid humor die de auteur in het boek verwerkt heeft! Met name zit de humor in de eerste helft van het boek verwerkt en ik beloof je dat je jezelf erop zult betrappen dat je meerdere keren hardop om het boek moet lachen! Ondanks dat de hoofdpersonen in soms wel heel absurde situaties terecht komen blijft het verhaal geloofwaardig – en dat zorgt voor hilarische taferelen.

Daarnaast heeft Natasha Madison een heerlijke vlotte schrijfstijl. Flirten met de baas wordt nergens langdradig, maar Madison zorgt er wel voor dat ze de personages uitdiept. Zowel Lauren als Austin zijn driedimensionale karakters geworden, waardoor je als lezer met ze meeleeft en hun handelingen en acties begrijpt. Hierbij helpt het dat het boek per hoofdstuk wisselt van perspectief, het ene hoofdstuk lezen we met Lauren mee, het andere met Austin. Vele situaties zien we dan vanuit beide perspectieven, waardoor je de gedachtes van beide karakters leest over dezelfde situatie. De auteur heeft dit heel leuk gedaan, doordat je zo ziet hoe twee personen heel anders reageren op een situatie. Daarnaast is de chemie tussen Lauren en Austin onmiskenbaar en spat het bijna van de pagina’s af. Dit bevordert zeker het leesplezier van het boek. Daarnaast zijn de verschillende bijkarakters allemaal even kleurrijk als de hoofdpersonen, met name de veganistische zus van Lauren, Kayleigh zorgt voor veel hilariteit en je sluit haar al snel in je hart.

Het plot van het verhaal is vrij voorspelbaar, maar dat doet niks onder aan het leesplezier! Verwacht geen grote plottwists in dit boek, die zitten er nu eenmaal niet in. Desalniettemin is Flirten met de baas een boek waarvan je heerlijk kan genieten en dat perfect leesvoer is voor de zomer. De vlotte schrijfstijl, de humor en het leuke, sprankelende verhaal zorgen ervoor dat je dit boek in een middag uitleest. Ik kan in ieder geval niet wachten om aan het tweede deel ‘Flirten met de playboy’ te gaan beginnen!