In het Visconcert verwerkt de schrijver zijn jeugdherinneringen op IJsland. Het is een coming-of-age roman met wonderlijke dialogen die plaats vinden tussen de bewoners van het huis. Vertelkunst en dialectiek zijn vaardigheden die zeer op prijs worden gesteld en veelvuldig worden beschreven. Wonderlijke personages wonen op de tussenverdieping of zijn ze alleen maar wonderlijk door de ogen van het kind en zijn het “gewone” mensen? De wereld van het kind speelt zich af rondom het huis, de Hellinghut. In de omheining zit een draaihekje en daar begint de wereld. Binnen het draaihek is alles vertrouwd en veilig en daar vinden ook geen veranderingen plaats. Alfgrim wil het liefst grauwkabaalvisser worden,zoals zijn opa, en de zuivere noot zingen zoals Gard Holm de zanger die wereldberoemd is geworden. Hij zingt, volgens het plaatselijk dagblad voor ministers, koningen en de paus.
Uiteindelijk is er voor Alfgrim geen keuze meer. Hij moet gaan leven in een veranderende maatschappij.
Bloemrijke taal, wonderlijke dialogen en veel symboliek maken het boek niet heel makkelijk leesbaar, maar het is zeker een verrijking en de moeite waard.