Eens in de zoveel tijd verschijnt er een boek dat zó origineel en zó goed geschreven is, dat het je leeswereld op z’n kop kan zetten. Ik had dat eerder dit jaar met het tweede en derde deel van de Millenniumtrilogie van Stieg Larsson. Boeken waarmee je in feite voor een bepaalde tijd uit de wereld stapt en je geen tijd hebt om je nog langer zorgen te maken over de kredietcrisis, de Mexicaanse griep, de Q-koorts of de vakantiehuisjes van de Koninklijke familie. Jammer genoeg komen dit soort, bijna buitenaardse, leeservaringen niet al te vaak voorbij, maar 2009 is blijkbaar een bijzonder jaar. Want vorige maand werd ik verrast door het debuut van Peter van Olmen, die bij uitgeverij Van Goor zijn jeugdboek De Kleine Odessa mocht uitbrengen. Totaal onvergelijkbaar met de trilogie van Larsson, maar toch is er wel degelijk één overeenkomst: ook het boek van Peter van Olmen maakte een diepe indruk op mij.

Odessa is twaalf jaar als zij de stad Scribopolis ontdekt. Een stad waarin iedereen van boeken houdt en waar alle inwoners beroemde schrijvers zijn. Een stad waar de wereld uit boeken tot leven kan komen. Odessa hoopt hier haar vader, die ze nooit heeft gekend, te vinden. Maar ze komt terecht in een roerige tijd. Scribopolis wordt bedreigd door een afvallige schrijver, Mabarak, die de wereld wil beheersen met een boek dat de wereld zal sturen: Boekus. Mabarak wil dit magische boek koste wat kost in zijn bezit krijgen, want wie in Boekus schrijft, kan laten gebeuren wat hij wil. De inwoners van Scribopolis zetten alles op alles om Boekus niet in de handen van Mabarak te laten vallen en de stad zo te beschermen tegen zijn kwade plannen. Al snel lijkt het erop dat de zoektocht van de inwoners van Scribopolis naar Boekus, en de zoektocht van Odessa naar haar vader meer met elkaar te maken hebben dan iemand ooit had kunnen vermoeden.

De Kleine Odessa is een spannend verhaal met een bonte stoet aan schrijvers, boekfiguren en mythologische wezens, vol eenhoorns en draken, samenzwering en verraad, en humor en fantasie. Het idee van Peter van Olmen is ontzettend origineel en bijna niet te weerstaan. Beroemde auteurs als Shakespeare, Dostojevski, Dante, de zusjes Brontë, Franz Kafka en Oscar Wilde blijken allemaal nog te leven in het prachtige Scribopolis en de inwoners zijn in staat om allerlei personages uit beroemde boeken tot leven te roepen. Zo zijn sir Lancelot en de ridders van de Ronde Tafel aangesteld om de stad te beschermen en worden Sherlock Holmes en Hercule Poirot opgeroepen als er onderzoek moet worden gedaan. Tussen al deze magie en de vaak geniale vondsten van Peter van Olmen is Odessa op zoek naar haar vader, terwijl ook haar moeder op vreemde wijze is verdwenen. Ze krijgt hulp van Lodewijck Aquila, een kanarie uit een oud en nobel geslacht, met een talent voor vreemde talen en een voorliefde voor grote sigaren. Het is een zeer gedenkwaardig personage en Lode A. (zoals vrienden hem mogen noemen) zorgt door het hele boek voor de komische noten. Het verhaal heeft enorm veel vaart en bevat veel spanning en humor, maar ook ontroerende momenten. De zoektocht naar haar vader brengt Odessa vaak in gevaarlijke situaties, vooral als ook Mabarak, de kwaadaardige auteur, zich met de zaak gaat bemoeien. Maar ook Dostojevski is niet altijd helemaal te vertrouwen en doet volop pogingen het gezag van Shakespeare, zo'n beetje de burgemeester van Scribopolis, te ondermijnen.

Zoals gezegd is De Kleine Odessa een geweldig boek en zeer geschikt voor jonge en oudere lezers. Het is onmogelijk om niet te vallen voor het originele en spannende verhaal. Hulde ook aan de uitgever die De Kleine Odessa in een prachtige uitvoering op de markt heeft gebracht. Gebonden, met leeslint en met kleine, sfeervolle illustraties aan het begin van alle hoofdstukken. Minpuntjes? Eigenlijk maar twee. Op het eind verliest het verhaal iets van haar vaart en bekruipt je het gevoel dat er misschien nóg meer uit te halen was geweest. En verder het zeer slechte besluit van de auteur om na ruim 460 pagina’s te stoppen, terwijl je als lezer stiekem hoopte dat aan dit verhaal geen eind zou komen. Maar met een beetje geluk is dit pas het eerste deel in een serie van Peter van Olmen over de kleine en dappere Odessa en valt er volgend jaar om deze tijd wederom een hoop te genieten.

September 2009 / Ezzulia.nl