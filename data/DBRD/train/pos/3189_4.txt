Lynn en Michael zijn vierdejaars geneeskunde studenten bij het gerenommeerde Mason-Dixon Medisch Centrum in Charleston (VS).
De vriend van Lynn, Carl Vandermeer, moet in dat ziekenhuis een eenvoudige operatie ondergaan. De operatie wordt uitgevoerd onder verantwoordelijkheid van anesthesist Sandra Wykoff. Sandra, een gedreven medicus, controleert de anesthesiemachine waar zij gebruik van maakt, secuur. Zij kan het zich niet permitteren een fout te maken. Ogenschijnlijk verloopt de operatie zoals verwacht. Dan ziet Sandra dat de machine een kleine storing laat zien. Zij schrikt, maar ontdekt op dat moment niet wat de oorzaak daarvan is. In tegenstelling tot de verwachting wordt Carl niet meer wakker. Tijdens de operatie heeft zijn brein te weinig zuurstof gekregen met als gevolg dat hij in coma is geraakt.

Lynn is daarover hevig overstuur en laat het er niet bij zitten. Samen met haar medestudent Michael stelt zij een onderzoek in en komt tot de ontdekking dat er met de anesthesie machine is geknoeid. Immers, er zijn onlangs nog twee andere patiënten onder dezelfde verdachte omstandigheden in coma geraakt. Eén daarvan is zelfs familie van Michael. Ook zij werden geopereerd onder verantwoordelijkheid van anesthesist Sandra Wykoff met gebruik van dezelfde anesthesiemachine. Sandra stelt voor zichzelf een onderzoek in en komt tot dezelfde ontdekking dat er met die machine is geknoeid. Ook zou de machine gehackt kunnen zijn.

Naast het Medisch Centrum ligt het Shapiro Instituut. Dat betreft een groot gebouw vrijwel zonder ramen. Het valt onder dezelfde beheerder als het ziekenhuis. Men is in dat instituut gespecialiseerd met de behandeling van coma patiënten alsmede patiënten die verblijven in een vegetatieve toestand. Tijden de opleiding hebben Lynn en Michael het Shapiro Instituut een keer bezocht. Het was hen toentertijd opgevallen hoe efficiënt men daar met de patiënten omgingen. Uitsluitend familie heeft toegang tot een patiënt. Dat wil echter zeggen, achter glas. Dit onder het mom om besmetting te voorkomen.

Lynn is verre van blij als zij verneemt dat ook Carl naar dat instituut gebracht is. Integendeel. Het doet haar besluiten om Shapiro te bezoeken. Zij begeeft zich daarbij op glad ijs. Want het is illegaal en strafbaar. Michael laat haar niet alleen gaan en gaat met haar mee. Inmiddels heeft Michael hulp ontvangen vanuit een onverwachte hoek. Hij heeft kennis gemaakt met Vladimir, een rus. Vladimir is computerdeskundige en werkt in het Shapiro Instituut. Michael is achter de inloggegevens van Vladimir gekomen. Zo hebben Lynn en Michael toegang gekregen tot de gegevens over Carl en over de andere twee personen die kort voor Carl naar Shapiro zijn overgebracht. Lynn en Michael komen er achter dat het gebouw plaats biedt aan 1.200 patiënten. Maar zal het ze lukken om de geheimen van dat Instituut, zonder kleerscheuren, te ontrafelen?

DONOR van Dr.Robin Cook heeft wel een heel vette link met het door hem geschreven boek Coma. Het onderwerp Coma intrigeert mij. Mensen die mij kennen weten wel waarom. Donor is net als Coma bizar en toch ook spannend.
Op de achtergrond speelt de hypocrisie van farmaceutische industrie. Immers, zij willen mensen doen geloven dat zij werken voor het algemene welzijn, terwijl zij in feite typische voorbeelden zijn van uit de hand gelopen kapitalisme.
Nu maar hopen dat de fictie van het boek geen non fictie wordt. Immers, de zorg wordt, ook in Nederland, meer en meer geautomatiseerd.