'Vlinders in de storm' is het zelfstandig te lezen vervolg op 'Storm in een glas wijn'; de debuutroman van auteur Petra Heckman.

De lezer ontmoet in ‘Vlinders in de storm’ opnieuw hoofdpersoon Tanja. De man van Tanja, Ronald, komt plotseling te overlijden en dat zet Tanja’s leven volledig op zijn kop. Naast het enorme verdriet, worstelt ze met een groot schuldgevoel, dat door sommige mensen uit haar omgeving flink wordt aangewakkerd. Bovendien ontvangt ze raadselachtige briefjes, waar ze zich zorgen over maakt. Haar beste vriendin Maud, begrijpt haar niet meer en keert haar de rug toe. Alsof dit alles nog niet voldoende is doet Mike, de vader van een van Tanja's vroegere leerlingetjes, pogingen Tanja het hof te maken, hetgeen alles nog ingewikkelder maakt. Zal het Tanja lukken haar leven weer op de rails te krijgen en de geheimen uit het verleden te ontrafelen? Je leest het in ‘Vlinders in de storm’.

“Tanja leunt nog verder naar voren om beter te kunnen zien of het echt waar is wat ze ziet. Plotseling ontmoeten haar ogen heel even die van haar schoonmoeder. Geschrokken geeft Tanja gas en stuift de straat uit. Met piepende remmen komt ze voor haar eigen huis weer tot stilstand.”

In mijn recensie over de debuutroman van Heckman, ‘Storm in een glas wijn’, schreef ik destijds al over de potentie van deze auteur. Het doet mij dan ook genoegen te mogen constateren dat Heckman zich qua schrijfstijl heeft verbeterd sinds haar debuut. Niet alleen levert de auteur met 'Vlinders in de storm een boek vol emotie, spanning en romantiek af, maar zowel de verhaalopbouw als de dialogen zijn van een hoger niveau.

“Ze pauzeert opnieuw en kijkt hem nu wel recht aan en peilt zijn reactie. Die komt echter niet. Zijn ogen staan strak, en een lichte paniek overvalt Tanja. Hij is echt beledigd, schiet het door haar hoofd.”

Hoofdpersoon Tanja kan mij bovendien ook meer bekoren dan in het vorige deel, maar dat is vanzelfsprekend zeer persoonlijk. Werd Tanja in ‘Storm in een glas wijn’ nog gekarakteriseerd als een wat onstandvastige vrouw, in ‘Vlinders in de storm’ is de hoofdpersoon een karaktervoller personage. Ook de andere personages worden goed over het voetlicht gebracht en de dialogen zijn van een eenvoudige natuurlijkheid.

Kortom, een onderhoudende, vlot geschreven roman over een vrouw die, tegen de stroom in, haar leven weer richting moet geven.

Over de auteur
Petra Heckman debuteerde in 2016 bij Droomvallei Uitgeverij met 'Storm in een glas wijn'.

Uitvoering
Uitgeverij Eigenzinnig
ISBN 9789491777639
Paperback, 157 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/