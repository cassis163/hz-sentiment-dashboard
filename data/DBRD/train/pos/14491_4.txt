Heerlijk boek, hartverwarmende personages. Zo is Engelenmoord kort samen te vatten. Voor mij was dit het derde boek dat ik las van de dames Tracy, en het enige minpuntje was dat ik daardoor al snel wist wie de dader(s) was of waren. De vaste personages kende ik immers al uit de volgende delen, en in de samenstelling van die groep klopte iets niet. Dus, als je nog nooit iets hebt gelezen van P.J. Tracy begin dan met dit boek.
Een van de meest opvallende kenmerken van de serie is de humor. Voor de een zullen de grappen flauw zijn, voor een ander zijn ze een reden om de serie te lezen.
Het feit dat we hier te maken hebben met twee schrijvende vrouwen geeft een extra dimensie aan de dialogen tussen de mannen in het verhaal. Soms lijken die gesprekken vooral te bestaan uit gewaagde en pikante opmerkingen.
Conclusie: dit eerste deel hapert hier en daar een beetje maar als debuut is het schitterend!