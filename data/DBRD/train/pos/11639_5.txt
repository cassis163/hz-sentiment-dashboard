Wie nog leesvoer zoekt voor de kerstvakantie kan best 'Made in Sweden' van Roslund en Thunberg in huis halen. 729 blz die je een paar dagen in de ban zullen houden. Het feit dat deze thriller gebaseerd is op waargebeurde feiten (Zweden, begin jaren 90) geeft sowieso een extra dimensie aan het verhaal.

Anders Roslund is de ene helft van het bekende schrijversduo Roslund & Hellström. Thunberg is de broer van de hoofdpersonen in 'Made in Sweden', de enige van vier broers die niet betrokken was bij de gewelddadige bankovervallen waar het boek om draait. Het bestaan van deze vierde broer wordt in het boek overigens doodgezwegen.

De Zweedse versie van dit boek draagt de originele titel 'Björndansen', letterlijk 'de berendans', een titel die in de loop van het verhaal trouwens uitgelegd wordt. De vertaler van dienst heeft echter voor een radicaal andere titel 'Made in Sweden' gekozen, wat ik persoonlijk een goede beslissing vind. Ander opmerkelijk feit zijn de covers. Ons taalgebied krijgt de loop van een pistool te zien, terwijl de Zweden acht kogelgaten te zien kregen die samen een lachend gezicht vormen, een cover die perfect bij een scène uit het boek past.

De auteurs nemen je afwisselend mee naar het heden en het verleden, maar nergens wordt het verwarrend. Je maakt kennis met de drie broers, de vriendin van één van hen, en de vader en moeder van het trio. Daarnaast bijna vanzelfsprekend ook met een Stockholmse inspecteur die de gewelddadige overvallers hoopt op te pakken.

Ik betrapte mezelf erop dat ik wisselende sympathieën had, heel confronterend. Wat is goed en wat is slecht ? 'Made in Sweden' is een psychologische thriller met als belangrijkste vraag : Wat doet geweld met een mens ?

'Made in Sweden' is een absolute aanrader die van mij 4,5 sterren krijgt.