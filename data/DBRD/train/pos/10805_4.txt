Evas oog was Karin Fossums eerste boek en betekende meteen haar doorbraak. Het boek kreeg de Riverton-Prijs en de Glazen Sleutel voor de beste Scandinavische misdaadroman. Het is het eerste boek uit de serie met inspecteur Konrad Sejer.
Het verhaal gaat over een alleenstaande moeder, Eva. Zij heeft geldproblemen omdat haar man het gezin verlaten heeft en zij niet veel verdient met haar beroep als schilderes. Maya, Evas beste vriendin van 25 jaar geleden, wil Eva snel geld laten verdienen. Namelijk door prostitutie. Maya wordt echter kort daarna bruut vermoord door een klant. Dit houdt Eva verborgen voor de politie, om zelf niet in de problemen te komen. Dit lukt haar een lange periode. Maar op een dag als ze weer eens gaat wandelen met haar dochter, Emma, ziet ze een dode man in de rivier. Hierdoor weet ze dat haar periode van rust voorbij is.
Het verhaal bevat plotse wendingen waardoor het aangenaam blijft om te lezen. In het begin mist het boek actie maar naar het einde toe weet Fossum de spanning goed op te bouwen.
Het verhaal wordt afwisselend verteld door een hij/zij verteller. Meestal zien we het verhaal door de ogen van Konrad Sejer of Eva maar er zijn ook andere personages die ons een stukje van het verhaal laten zien. In het begin is het soms wat moeilijker om Evas gedachtegang en reacties te begrijpen maar naarmate het verhaal vordert, wordt het duidelijker. Fossum maakt ook gebruik van woordspelingen en humor.
Het is een interessant boek. Je wordt er echt in gezogen waardoor je elk personage gaat begrijpen. Vooral Eva. Zij laat je zien hoe mensen in een hopeloze situatie reageren.
Af en toe mist het verhaal wel actie maar dat werd goed gemaakt door een onverwachtse wending in het verhaal.
Als je ook wil ontdekken hoe mensen reageren in hachelijke situaties kun je maar beter een plaatsje vrijmaken in je boekenkast!