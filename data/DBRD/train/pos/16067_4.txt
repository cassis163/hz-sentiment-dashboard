In Dodelijk verleden is Bert Spoelstra goed op dreef met zijn bekende hoofdpersoon Hoornstra. Beiden zijn werkzaam bij de politie en dat is goed te merken aan het jargon en de inside-information, waardoor de lezer een realistisch beeld krijgt.
In het eerste deel van het boek komt Hoornstra bij zijn speurtocht naar een ex-collega in Berlijn terecht, een stad waar de schrijver zich duidelijk op zijn plaats voelt. Het achterhalen van de verblijfplaats van de ex-collega blijkt niet zo moeilijk, maar de problemen beginnen pas goed wanneer Hoornstra merkt dat hij zelf een doelwit is geworden. In een jij-of-ik-strijd ziet hij zich genoodzaakt zijn onderzoek voort te zetten naar degene die hem naar het leven staat. Bij deze onderzoekingsreis komt hij terecht in de hitte van de woestijn in Jemen. Tegen de achtergrond van een toeristische reis door Jemen, bouwt Spoelstra de spanning op voordat hij de verrassende waarheid ontdekt.

Dodelijk verleden is een goed geschreven politieroman met authentieke figuren en een goed uitgewerkt plot.