Het boek Un Buku (Ons boek) is gemaakt door Harold Pereira, Mirjam van der Rijst, Eveline Stoel, Martien Holtzappel & Nawal Batoun. Veel meer dan de namen en een foto van de makers treffen we niet aan. Des te meer lezen we over de tien Surinaamse families die hun verhaal doen en een familierecept delen. De opzet van het boek is hetzelfde als de eerdere boeken Boekoe Kita en Boekoe Bangsa. Deze laatste twee bevatten verhalen en familierecepten uit Indonesië, de Molukken en van Indo-Chinezen. Suriname is wel even een heel andere kant op maar, zoals gezegd, de opzet van het boek is hetzelfde en daarmee hebben we dus weer een prachtige grote hardcover, vol met overheerlijke recepten en hele fijne foto's in handen. Uiteraard is Harold Pereira verantwoordelijk voor de fotografie van de gerechten en zoals altijd is dat ook nu weer een feest. Bij de familieverhalen treffen we veel foto's uit privécollecties aan.

De recepten zijn authentiek Surinaams en de namen van de gerechten zullen veel mensen heel bekend voorkomen. Tenslotte liggen er heel wat Nederlandse voetstappen in Suriname en is de geschiedenis van beide landen nauw verweven met elkaar.
Gerechten als pindasoep, moksi alesi met gele erwten, broodje bakkeljauw of roti met kip kent iedereen wel. Maar om het zelf te maken is een goed geschreven kookboek onontbeerlijk. Het fijne van de Surinaamse keuken is de verscheidenheid van gerechten die voortkomt uit het feit dat het land minstens tien verschillende bevolkings- en geloofsgroepen kent. Je treft er Europeanen, Afrikanen, Aziaten, christenen, joden, moslims en hindoes en al deze groepen hebben hun eigen favoriete familierecepten.

Aubergine met rundvlees
Hoofdgerecht voor 2 personen

250 g rundvlees (bijvoorbeeld sukadelappen)
2 aubergines
1 kleine ui
2 tenen knoflook
1 grote tomaat
1 Madame Jeanette-peper
2 el mais- of zonnebloemolie
1 el zoute ketjap (asin)

Was het rundvlees en dep het droog.** Snijd het vlees in dobbelstenen. Breng een pan met licht gezouten water aan de kook en kook de vleesblokjes ca. 30 minuten. Schep bovendrijvend schuim met een schuimspaan eraf. Giet de vleesblokjes af - het kookvocht kun je bewaren voor soep - laat ze uitlekken en afkoelen.
Was en droog de aubergines. Snijd de kroontjes en stelen eraf en schil ze. Snijd elke aubergine in de lengte in 4 gelijke repen en snijd de repen overdwars in blokjes. Pel en snipper de ui. Pel de knoflooktenen en hak ze fijn. Snijd de tomaat in stukjes. Maak de peper schoon en hak hem fijn. (Schraap eventueel de pitjes eruit.)
Verhit de olie in een braadpan of wok. Bak de vleesblokjes rondom bruin en voeg de ui en knoflook toe. Roerbak een paar minuten mee en doe de tomaatstukjes en gehakte peper naar smaak erbij. Laat nog even zachtjes bakken en voeg dan de aubergineblokjes en de ketjap toe. Schep op hoog vuur een paar keer goed om. Draai het vuur laag, doe de deksel op de pan en laat nog ca. 1 tot 1,5 uur zachtjes stoven, of tot het vlees gaar is. Eet met rijst.

** In Suriname worden vlees en vis vaak voor de bereiding met water, of met water met citroensap of azijn gewassen, om eventuele bacteriën eraf te spoelen.

Een simpel en zeer smakelijk gerecht. Laat je niet verleiden om er je eigen draai aan te geven. Dat mag natuurlijk altijd maar het vlees eerst koken en de aubergine schillen moet je gewoon doen. Overigens denk ik dat de aubergines eerst in plakken, de plakken in repen en de repen in blokjes moeten worden gesneden. Misschien dat dit niet nodig is als de aubergine heel erg klein is.

Als er in Surinaamse recepten een maggiblokje gebruikt wordt dan is dat zo'n heel klein vierkant blokje. Bij de toko verkopen ze vrijwel alle ingrediënten die in de Surinaamse keuken nodig zijn.

Let goed op voor hoeveel personen een recept is. Veel recepten zijn voor 4 personen maar een behoorlijk aantal ook voor meer want Surinamers koken graag voor de hele familie en onverwacht bezoek erbij.

Door de smeltkroes van culturen in het land is er ook een grote verscheidenheid in de recepten. Van de simpele en overbekende Surinaamse nasi,  bami en Dal (een in een handomdraai gemaakte soep van pittige spliterwten), een zoetzure hamschijf, snijbonen met hollandse garnalen tot boterkoek met gember. Het boek bevat een handige registerindex en een verklarende ingrediëntenlijst. Het register had iets handiger gemogen want een eerder gemaakt recept terugvinden is niet simpel. Maar gelukkig bevat het boek een aantal lege pagina's voor je eigen aantekeningen.

Een overheerlijk boek in een serie die eigenlijk geen serie is maar hopelijk nog veel vervolgdelen krijgt.