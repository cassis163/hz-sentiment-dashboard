(Ik heb geen/zo min mogelijk spoilers in mijn recensie geschreven)

Titel: Wolven in de stad (op Librarything, op Hebban.nl, op Goodreads)
Auteur: Paul van Loon
Illustrator: Camila Fialkowski
Taal: Nederlands
Serie: nee
Soort uitgave: hardcover
Aantal pagina's: 95
Uitgever: Uitgeverij Leopold, Amsterdam / Total Nederland
Jaar van publicatie: origineel 2002, mijn editie 2016 (2e druk). Dit boek is een bewerking van "LYC-DROP", het kinderboekenweekgeschenk van 1997.
ISBN-nummer: 9789025871680
Trefwoorden: drop, tv-kijken, wolven, mensen onbewust beïnvloeden
Waarom ging ik het lezen: Ik kreeg dit boek via de boekenactie van de Total tankstations en de boeken van Paul van Loon vind ik erg leuk (heb het overgrote deel wel gelezen).
Aanrader: Ja.

Korte samenvatting:
Raoul en zijn buurmeisje Lindsay merken ineens dat hun ouders heel veel televisie aan het kijken zijn. Op school deelt de meester ineens drop uit in de klas en vindt hij het goed dat iedereen drop eet en hij raadt de kinderen aan om thuis ook maar veel tv te kijken. Lindsay en Raoul doen dat echter niet en merken dat er vreemde dingen gebeuren met de mensen in hun dorp...

Achterkanttekst:
Als Raoul weer eens te laat thuiskomt, krijgt hij van zijn vader een rol drop in plaats van een donderpreek. LYC-DROP staat erop, met daaronder een afbeelding van een wolvenkop. De meester raadt hem aan vaker naar TV12 te kijken. En waarom valt hem nu pas op dat de meeste mensen gele ogen hebben?
Lindsay en Raoul lusten geen drop. Ze ontdekken iets afschuwelijks, iets waarvan de hele stad slachtoffer kan worden. Kunnen zij dat tegenhouden? En wie is die man in dat donkere busje?

Eerste alinea:
Raoul stampte op de pedalen van zijn fiets. Het was al laat, veel te laat. Zijn ouders zouden vast niet blij zijn. De afspraak was dat hij om negen uur terug zou zijn van het feestje bij Gerben. Maar dat soort afspraken vergat je gemakkelijk, als je het naar je zin had. Vooral als alle andere kinderen pas om tien uur thuis hoefden te zijn. Hij was de tijd dan ook een beetje uit het oog verloren. Nou ja, niet een beetje, helemaal. Eigenlijk had hij er expres niet meer op gelet, op het moment dat de klok negen uur aangaf. Toen was het toch al te laat. Dus had hij besloten dat hij maar niet meer op de klok zou kijken.

Recensie:
Verhaal:
Mensen die zich het nawoord van Paul van Loon in het kinderboekenweekgeschenk van 1997 nog herinneren, herkennen de titel natuurlijk: dit was de alternatieve titel voor "LYC-DROP"! Deze editie is echter een beetje anders, met als grootste verschil dat het eerste hoofdstuk niet in het kinderboekenweekgeschenk stond. Voorin het boek staat dat dit een bewerking is van "LYC-DROP", maar behalve het eerste hoofdstuk is er niet zoveel veranderd.

Toen ik dit verhaal voor de eerste keer las, als "LYC-DROP", vond ik het een eng boek, maar wel leuk. Ook maakte dit boek dat je extra na ging denken over tv-kijken en drop eten... Wat het vooral eng maakt, is dat de meeste mensen onbewust beïnvloedt worden door dingen waarvan je niet zou verwachten dat ze gevaarlijk kunnen zijn (zoals drop).
Samen met de hoofdpersonen Raoul en Lindsay ontdek je als lezer wat er aan de hand is in het dorp. De ontdekkingen volgen elkaar vrij snel achter elkaar op, maar het is in dit verhaal ook niet echt nodig om langer bij de gebeurtenissen te blijven hangen. In elk hoofdstuk ontdekken Lindsay en Raoul weer iets nieuws, wat hen dichter bij de oplossing van het raadsel brengt.

Ook al is het een dun boek, toch ga je bijna meteen met Raoul (en later ook met Lindsay) meeleven. De situatie waar hij in het eerste en tweede hoofdstuk in beland is namelijk zo vreemd (en voor Raoul ook eng), dat je heel graag wil weten wat er verder gaat gebeuren en of Raoul aan die vreemde dingen kan ontkomen.
Het verhaal gaat echter vooral over wat er in hun stad gebeurt en Raoul en Lindsay lijken qua persoonlijkheid best wel op elkaar (alleen Lindsay was wat opmerkzamer). De andere personages die in het verhaal voorkomen, worden niet echt uitgediept. Ze zijn er wel en spelen ook belangrijke rollen, maar je maakt hen vooral mee vanuit Raoul en Lindsay, die wel wat anders aan hun hoofd hebben dan uitgebreid met iedereen praten.
De elementen uit de Griekse mythologie zijn ook een mooie toevoeging aan het verhaal, omdat hier een aantal personages toch wat meer achtergrond door krijgen.

Schrijfstijl:
Beschrijvingen en dialogen wisselen elkaar af, alleen het eerste hoofdstuk is anders. In dit hoofdstuk is Raoul laat op de avond onderweg naar huis en wordt alleen beschreven wat Raoul denkt en wat hij ziet.
De zinnen zijn makkelijk leesbaar, niet te lang en soms wat aan de korte kant.

Spelfouten/Typefouten:
Blz 72:
Suez smeet de rol weg en trapte het krat onder het rek. =
Suez smeet de rol weg en trapte de krat onder het rek.

Afbeeldingen:
Er staan een aantal tekeningen in die elk een hele pagina in beslag nemen. Elke tekening laat een scene uit het verhaal zien, maar ze voegen niet veel extra elementen toe aan de tekst. De mensen en wolven zijn op een versimpelde manier getekend, maar nog wel realistisch. Ook bestaan de tekeningen voor een groot deel uit achtergronden/omgeving, zoals huizen en een gang in de school, wat ook versimpeld, maar duidelijk herkenbaar getekend is.
De tekeningen hebben strakke lijnen en zijn met verf ingekleurd. De sfeer van de meeste tekeningen is donker qua kleuren, maar dat past ook bij het verhaal.

Conclusie:
"LYC-DROP" klinkt natuurlijk wel mysterieuzer als titel, maar dit is hoe "LYC-DROP" eigenlijk uitgegeven had moeten worden.

Herleesbaarheid:
Dit is eigenlijk al de tweede keer dat ik dit verhaal lees en het is nog steeds leuk (alleen niet meer eng), dus zeker wel een boekje om vaker te lezen :)

Links:
- Deze recensie op mijn weblog.

Soortgelijke boeken/aanraders:
- Weerwolfhandboek (Jack Didden, m.m.v. Paul van Loon), ook al gaat "Wolven in de stad" niet over weerwolven, er wordt toch wolvenmythologie aangehaald.