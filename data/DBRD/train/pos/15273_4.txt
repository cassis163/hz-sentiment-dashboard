langzaam opbouwende spanning en een verrassende plot zijn de grote smaakmakers van dit verhaal.,Vijf lange jaren zijn er in Nederland voorbijgegaan zonder uitzicht op een opvolger van Ik dood van Giorgio Faletti. Zijn debuutboek was alleen al in Italië goed voor een verkoop van meer dan 4 miljoen exemplaren. Inmiddels is het uitgegeven in 25 landen. Een succes dat vraagt naar meer! Naast schrijven kennen de Italianen deze veelzijdige persoonlijkheid ook van het acteren, liedjes schrijven en zingen. Buiten zijn vaderland is zijn naam voornamelijk verbonden met zijn schrijverstalent. Met hooggespannen verwachtingen wordt gekeken naar de tweede, in het Nederlands vertaalde Faletti; Ik ben God.
Tijdens de oorlog in Vietnam wordt door de Amerikanen een luchtaanval op de Vietcong uitgevoerd, waarbij twee Amerikaanse krijgsgevangen als afweerschild dienen. Beide mannen worden met napalm bestookt. Eén van hen overleeft maar is ernstig verminkt, de ander verbrandt ter plaatse. De overlevende soldaat keert terug naar zijn vaderland en volgt een zwaar therapeutisch programma om, ondanks zijn verminkingen, een zo normaal mogelijk leven te kunnen leiden en weer deel te nemen aan de maatschappij. Op de vraag of hij klaar is voor terugkeer in de maatschappij liegt hij met een volmondig ja.
Dan wordt rechercheur Vivien Light naar een bouwplaats gestuurd waar een ingemetseld lichaam wordt gevonden. Bij het lijk worden twee fotos aangetroffen waarvan op één foto een man staat afgebeeld met een kat met maar drie poten. Als journalist Russell Wade bij de crimineel Ziggy Stardust langsgaat voor informatie, vindt hij hem dodelijk gewond en kan nog net een foto printen waar weer de man met de driepotige kat op staat afgebeeld. Dan volgt elders in New York een explosie waarbij vele tientallen doden te betreuren zijn. De priester Michael McKean krijgt een biechteling in zijn kerk die de aanslag opbiecht en de plannen voor nog meer aanslagen kenbaar maakt. Hij beweert God te zijn!Hoofdinspecteur Alan Bellew heeft Vivian Light op de zaak gezet en voegt journalist Russell Wade aan haar toe omdat hij beschikt over veel nuttige informatie en ingangen kent om dieper in de zaak te duiken. De jacht is begonnen onder dreiging van nog meer doden, heel veel doden!
Giorgio Faletti heeft bij Ik ben God een bijzondere schrijfstijl toegepast. In twee lagen krijgt de lezer het verhaal voorgeschoteld. In compacte en snelle bewoordingen vliegen de gebeurtenissen over het papier waarna even later op slimme wijze verdere details worden verklaard en motivaties en gedachtekronkels uitgebreid toegelicht. Ik ben God onderscheidt zich niet echt door het spel van hoofdpersonen. De hoofdrol wisselt regelmatig, dit wordt mede bepaald door de persoonlijke problemen die diverse personages met zich meezeulen. Om dat duidelijk in beeld te brengen gebruikt Faletti in eerste aanleg veel tekst waarvan op dat moment de noodzaak niet helemaal duidelijk lijkt. Later in het verhaal blijkt dat deel onmisbaar te zijn om alle gaten te dichten die onoplosbaar lijken te blijven. Onverwachte wendingen, langzaam opbouwende spanning en een verrassende plot zijn de grote smaakmakers die een moeilijk startend verhaal uiteindelijk laten uitmonden in een ontknoping die in dit geval niet alleen maar verliezers kent.
Faletti heeft, met Ik ben God, zijn reputatie volledig in stand weten te houden!