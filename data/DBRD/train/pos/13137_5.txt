Je ziet het ineens overal, handlettering, geen knip en plakwerk met mooie lettertypen op de computer maar handgeschreven ambacht op een poster of kaart. Of, zoals je nu in de kersttijd ziet op ramen en glazen. Prachtige werken. Maar hoe begin je?
Daar is dit boek een mooi hulpmiddel bij, de kaft is al een bron van inspiratie met teksten in verschillende lettertypes en op de achterkant een waarschuwing. Het is verslavend en dat klopt.
Na een inleiding waarin Karin vertelt hoe ze zelf aan handlettering is begonnen kan het echte werk beginnen. Even kijken wat je nodig hebt, dat staat er allemaal in, en dan aan de slag.
Karin stelt dat inspiratie overal te vinden is, maar ik heb het vooral uit dit boek gehaald. Leuke letters om mee te oefenen. Eerst alfabet na alfabet. Ik trok ze eerst over maar na een poosje gummen en proberen durfde ik voor “het echie” te gaan.
De beschrijvingen zijn heel duidelijk. Karin geeft veel tips en houdt, na de drukke kaft, de inhoud van het boek netjes, rustig en overzichtelijk.
Ik heb heel veel leuke ideeën opgedaan en op mijn verlanglijst voor kerst staan ook het werkboek (dat is er ondertussen ook) en de stiften opgeschreven. In een mooi handschrift. Dat wel.
Bijkomend gevolg na het lezen van dit boek: zelfs mijn boodschappenlijstjes zien eruit om in te lijsten.