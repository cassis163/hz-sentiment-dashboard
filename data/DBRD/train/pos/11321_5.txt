Bij deze mijn recensie van het boek 'Het meisje op de weg' van Michael Berg.
Dit is het eerste boek wat ik van deze auteur heb gelezen, en ik was bijzonder positief verrast. Ik heb het in 1 dag helemaal gelezen en dat komt niet vaak meer voor de laatste jaren.

Het boek draait om psychologe Anne Givernaud en haar jongere vriend Guido. Ze wonen samen in een afgelegen dorpje. Als Anne op een avond thuis komt ziet ze net op tijd een gestalte op de weg liggen. Het blijkt een ogenschijnlijk bewusteloos meisje te zijn. Hierbij ga je als lezer al meteen denken, wie zal het zijn en waarom ligt ze daar? Ik dacht ook vooral: pas op! Deze wending triggerde me bijzonder en hiermee begon het verhaal pas echt.

De hulpvaardige Anne neemt haar in huis. Maar doet ze daar wel goed aan? De dag daaropvolgend is het huis een ravage en ligt er een bebloed mes in de huiskamer Guido, het meisje en de lieve viervoeter Basco zijn verdwenen. Wat nu? Ik vond Anne en Guido een erg leuk stel. Michael Berg zorgt dat de personages tot leven komen.

Anne besluit niet op de politie alleen te vertrouwen, maar gaat zelf op onderzoek uit. Haar wil om zichzelf ook met de zaak te bemoeien, leidt tot de moord op de collega van Guido. Moet ze zich hier wel verder in mengen? Hoeveel weet ze eigenlijk van haar nieuwe, veel jongere vriend zonder familie of vrienden? Ze blijft echter vasthoudend en dat leidt tot de meest gevaarlijke situaties. Uiteindelijk, zonder teveel van het plot te verraden, ontmoeten Guido en Anne elkaar weer. Maar is er wel een toekomst voor dit verliefde stel, gezien alles wat in het verleden van Guido is gebeurd? Dit wilde ik zo graag weten, dat ik maar aan het lezen bleef!

Ik ben vanaf nu fan van deze auteur! Ik vond het bijzonder bedroevend te lezen dat de vrouw van Michael Berg is overleden, en ik wens hem alle sterkte van de wereld! Bedankt dat je me hebt meegenomen in jouw nieuwe boek.