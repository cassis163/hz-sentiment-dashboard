verleiding en het onbewuste als basis voor moord,Catherine Gildiner (New York, 1948), verhuisde op haar 22e naar Canada, waar ze psychologie studeerde, een privé praktijk opende en meer dan 25 jaar werkzaam was als klinisch psychologe. Haar hele leven lang heeft ze zich verdiept in Freud en Darwin. In 1998 schreef ze Too Close to the Falls, een humoristische autobiografie over haar kinderjaren. Het boek stond meer dan 70 weken op de Canadese bestsellerlijsten. Nu, acht jaar later, debuteert ze met de psychologische thriller Verleiding, haar ultieme levenswerk waarin de theorieën van Freud en Darwin centraal staan.

Hoofdpersoon in Verleiding is Kate Fitzgerald. Zij zit al tien jaar in de gevangenis vanwege de moord op haar man. Ze is wantrouwig, venijnig, in zichzelf gekeerd en heeft agressieve neigingen. Gedurende haar detentie heeft ze zich verdiept in Freud en Darwin, waardoor zij op dat gebied algemeen wordt erkend als een specialiste. Kates gevangenis- psychiater, dr. Gardonne, belooft haar voorwaardelijke invrijheidsstelling mits zij hem helpt bij het onderzoek naar Anders Kozak, de directeur van de Freud-Academie. Kozak dreigt onbekende brieven van en aan Freud te publiceren die Freud in een kwaad daglicht zullen stellen en die de hele psychoanalyse tot een achterhaalde behandelingsmethode zullen degraderen. En dat betekent het einde van een hele beroepsgroep die met deze methode veel geld verdient. Kate wordt bij haar speurwerk gestaan door Jack Lawton, een gewelddadige ex-crimineel, die nu een privé-detective bureau runt. Het onderzoek van Kate en Jack ontaardt in een klopjacht op een moordenaar als zij tijdens hun bezoek aan diverse verdachten de nodige lijken aantreffen. Zij hebben haast want ook hun eigen hachje staat op het spel.

Verleiding is een boek dat geschreven is door iemand met een overdosis aan kennis op het gebied van Freud en Darwin. Hun theorieën worden geciteerd, geanalyseerd en becommentarieerd in de vorm van onderzoekingen, beschouwingen, dialogen en felle theoretische discussies. Vrijwel elke pagina ademt de geest van Sigmund Freud uit. Tussen neus en lippen door komen aan de orde: het oedipus-complex, polymorfe perversiteit, de verleidingstheorie (incest in de jeugd met latere hysterie tot gevolg) en de ontdekking van het onbewuste.
Wie houdt van een intellectueel kat-en-muis-spel komt volledig aan zijn trekken bij Kates gesprekken met Anna Freud ( Freuds dochter) en Freuds volgelingen. Nog interessanter zijn Kates gesprekken met de diverse critici van Freud die hem verweten dat hij niet inzag dat zijn vrouwelijke patiënten daadwerkelijk door hun vaders werden verkracht, maar dat hij de ongelukkigen aanpraatte dat zij slechts wensbeelden uit hun onderbewuste in zichzelf opriepen.
In Verleiding wordt constant gezocht naar de motieven en driften die ten grondslag liggen aan het menselijk handelen. In dat opzicht is Verleiding een psychoanalyse op zich. Met Kate Fitzgerald in de rol van psychiater en patiënt tegelijk. Zij onderzoekt Freuds vroege boeken en brieven om inzicht te krijgen in de motieven van de moordenaar. Maar ook haar eigen gedrag wordt vaak op Freudiaanse wijze geïnterpreteerd.
Verder is er een scala aan wonderlijke personages met een wankelende identiteit. Huiskamergeleerden, emotionele wrakken, verschoppelingen, ex- bajesklanten en drugsverslaafde idealisten. Potentiële moordenaars of onschuldige denkers? Maar in ieder geval klaar voor de divan bij de psychiater.

Verleiding is een diepzinnige thriller met haarscherpe dialogen en een continue spanning. Slimme plotwisselingen en een broeierige buitenissige sfeer versterken de originele verhaallijn. Verleiding is intellectueel en stijlvol tot in de perfectie. Een prikkelende psychologische thriller van het allerhoogste niveau. Een razend knap debuut van een begenadigd schrijfster.