‘Een Rani Diaz thriller’ prijkt er doodgewoon op haar boek … een thriller zoals er duizenden van bestaan denk je dan, de zoveelste *geeuw* whodunit. Maar niets is minder waar bij Sterre Carron. Zij schrijft geen gewone thrillers en sleurt er heel gewoontjes op haar eigen, gemakkelijk uitziende manier, zoveel gevoelige, herkenbare onderwerpen bij zodat haar boeken zo vlot lezen dat je ze op enkele dagen verslonden hebt. Pesten op school, islam, problemen bij nieuw samengestelde gezinnen, eenzaamheid, hoogoplopende ziekenhuisrekeningen of onbetaalbare medicatie, … allemaal zaken waar we zelf of anderen (spijtig genoeg) met te maken hebben.
Carron schrijft op zo’n manier dat je met momenten je zo verbonden voelt met een personage. Sommige passages waren zo confronterend dat je het haast uit onmacht mee zou uitschreeuwen om de pijn bij Indra of anderen te kunnen verzachten. Het verhaal laat je zo goed inzien hoe kwetsbaar je bent als je je ècht eenzaam en onbegrepen voelt of als je je zo in het nauw gedreven voelt.
De cover heeft een totaal andere uitzicht dan haar vorige boeken en geeft daadwerkelijk weer waar het verhaal om draait. Covers overhalen me meestal om het boek te kopen … moest Sterre Carron me onbekend zijn, zou het voorkaft me overhalen om de achterflap even door te lezen en zou er gegarandeerd vlug naar de bankkaart gegrepen worden.
Zoals eerder vermeld wordt Rani Diaz en haar team wederom belast met het onderzoek. Je merkt toch wel dat Carron meer en meer zicht geeft over het doen en laten van elk afzonderlijk lid. Met haar woorden creëert ze zo’n beeld in je hoofd dat je soms het gevoel hebt als indringer bij het team in het bureau te staan … dat je daadwerkelijk weet hoe Rani of haar collega’s denken, hoe ze manoeuvreren, ...
In het begin gaf ‘Indra’ me soms een onoverzichtelijk beeld. Kwam het door de overgang naar verschillende tijdstippen, iets teveel informatie of personen dat er moest verwerkt worden in m’n geest ? Alleszins, dit luttele ‘iets’ vergeet je gewoon als je doorleest en het verhaal je volledig in beslag neemt, want dat is iets waar deze ster van een schrijfster erg bedreven in is … as usual.