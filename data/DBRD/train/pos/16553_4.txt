We volgen het verhaal door de ogen van verschillende wetenschappers die allemaal met schijnbaar onverklaarbare problemen worden geconfronteerd. Moordlustige walvissen, ongeziene kwallenplagen, een invasie van giftige blinde krabben en tot slot een tsunami die heel Europa treft. Ze worden onder leiding van de Verenigde Staten samengebracht om deze fenomenen te verklaren en op te lossen. Elke stap dichter bij de oorzaak doet hen echter meer huiveren.
We volgen afwisselend de personages waardoor je als lezer van elk afzonderlijk probleem op de hoogte bent, terwijl de persoon in kwestie slechts een deel van de puzzel te zien krijgt. Toch blijft het steeds gissen naar de verklaring. Dit zorgt ervoor dat men veel sneller dan de wetenschappers een samenhang tussen de gebeurtenissen ontdekt en dat er toch een sterke spanning wordt opgebouwd.
Wat me ook opviel is dat alle wetenschappelijke fenomenen in duidelijke taal worden verwoord waardoor iedereen het zou moeten kunnen begrijpen. Af en toe duurt het spijtig genoeg net iets te lang vooraleer deze biologische en geografische uitwijdingen worden afgewisseld met een sneller stuk in het verhaal. Ondanks dat het een 900-paginas dik boek is, blijft het toch boeien. Actiescènes zou je niet meteen verwachten, maar zijn toch ook aanwezig, waardoor je als lezer na een misschien iets saaier stuk terug het verhaal wordt ingezogen.
Het is duidelijk dat er een sterkere betekenis achter het boek zit. De vervuiling van lucht en oceaan zijn duidelijke themas en ook de rol van de mens in de wereld wordt in vraag gesteld. De auteur schuwt zelfs theologische en filosofische vraagstukken niet. Als lezer stel je langzamerhand vast dat je zelf ook aan bepaalde zaken begint te twijfelen. Men komt tot de conclusie dat de mens verkeerd bezig is en dringend anders moet beginnen denken voor het te laat is.
Voor mensen die geïnteresseerd zijn in de natuur en de wetenschap er rond is dit zeker een aanrader. Voor de anderen kan het misschien soms moeilijk zijn om zich door de meer beschrijvende en verklarende delen te worstelen. Wat ook leuk is en ik pas later besefte, is dat Schätzing de tsunami al in zijn boeken vermeldde voor de verwoestende natuurramp in 2004 die ondertussen gekend is door heel de wereld.
Er is een duidelijke reden waarom dit boek in 2011 ook als film uitkomt. Als lezer krijg je namelijk beelden in je hoofd per woord dat je leest. Het is zeer visueel geschreven wat het voor mij een boek maakt dat zeker het lezen waard is. Daarnaast word je als toeschouwer toegelaten in de gedachtegangen van wetenschappers die onder druk van een mogelijke ondergang van de mensheid moeten werken en tegelijk nog persoonlijke problemen hebben. De auteur zorgt altijd voor een mooi evenwicht tussen de twee.
Het boek is een leuke mix van interessante personages, themas die je als mens doen nadenken, boeiende, sterk uitgewerkte wetenschappelijke onderbrekingen en af en toe een vleugje actie. Het is bovendien overgoten met een grote hoeveelheid spanning. Kortom, een boek om duimen en vingers bij af te likken dat zijn grote oplage dubbel en dik heeft verdiend.