Wanneer officier van justitie Margot van Wateringen plotseling verdwijnt maakt haar vriendin en collega Louise zich aanvankelijk niet zoveel zorgen. Zij gaat ervan uit dat er voor de verdwijning een goede verklaring is. Dit gevoel verandert echter wanneer Louise in Margots bureau een belangrijk dossier vindt dat zij eigenlijk helemaal niet in haar bezit zou mogen hebben en waaruit een aantal essentiële bladzijden verdwenen zijn. Als ook van Peter, Margots partner ieder spoor ontbreekt en Louise een nietszeggende email van Margot ontvangt, besluit ze op onderzoek uit te gaan.

Ze weet haar broer Rob, die als rechercheur verbonden is aan het bureau Amsterdam-Amstelland en haar vriendin Suzan ervan te overtuigen dat Margot in groot gevaar verkeerd. Ze beginnen een zoektocht die hen in levensbedreigende situaties brengt en waarin vriendschap en vertrouwen danig op de proef worden gesteld. En in dit gevaarlijke spel moeten Louise en Suzan ook een antwoord vinden op ontluikende gevoelens die verder gaan dan normale vriendschap.

Liesbeth van Kempen was werkzaam als accountmanager, communicatietrainer en tekstschrijver. Haar grootste passie is schrijven en het eerste resultaat hiervan is haar debuutthriller Gevaarlijk spel. Er komen in Nederland veel thrillers op de markt en wat daarbij opvalt is dat een groot aantal van deze nieuwe boeken nauwelijks uitstijgt boven de middelmaat. Zelfs thrillers die met intensieve promotiecampagnes worden gelanceerd kunnen beloften als “de beste thriller van het jaar” nauwelijks waarmaken. In deze grauwe saaiheid is Gevaarlijk spel een positieve uitzondering en een verademing.

Liesbeth van Kempen trakteert de lezers op een origineel en goed uitgewerkt verhaal dat vanaf de eerste pagina boeit. De schrijfstijl is prettig, beeldend en goed verzorgd. Door verrassende plotwendingen en hoofdstukken met een open einde, creëert zij een aangename spanning die uiteindelijk uitmondt in een opwindende ontknoping. De personages zijn goed beschreven en je kunt je van hen een heel goede voorstelling maken. Of het nu gaat om Louise die alles in het werkt stelt om haar vriendin Margot te vinden of om Max Winter, de doodenge en geslepen crimineel, alle personages overtuigen.

Een goede thriller moet voldoen een aantal criteria, zoals bijvoorbeeld spanning, originaliteit van het plot en leeservaring. In Gevaarlijk spel zijn deze elementen goed verzorgd en dat maakt het een degelijke thriller. Maar er is meer. Liesbeth van Kempen voegt aan het verhaal subtiele humor toe, geeft het een broeierige erotische lading mee en strooit kwistig met heerlijke, ongekunstelde dialogen waardoor het boek aan kracht en kwaliteit wint. En daarmee is het ineens een van de beste thrillers van Nederlandse bodem van dit jaar.

Gevaarlijk spel is een krachtige, opvallende en verfrissende thriller. Een debuut waarmee Liesbeth van Kempen grote indruk maakt.