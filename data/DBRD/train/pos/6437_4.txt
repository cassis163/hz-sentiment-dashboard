Na mijn aankondiging van dit #boekperweek op Instagram reageren er veel boekliefhebbers op de illustrator Tony Ross. Blijkt dat ook hij, naast David Walliams, veel Nederlandse fans heeft. De oorspronkelijke titel van dit boek is ‘Awful Auntie’ en dat is ze zeker. Een verschrikkelijke tante Alberta. Heel treffend beschreven, maar dus ook trefzeker geïllustreerd in dit dikke boek. Een waar collectorsitem, ook voor de lezertjes die geen tante hebben.

De twaalfjarige Stella Saxby is de enige erfgename van Saxby Hall, het enorme landhuis dat al eeuwenlang de trots van de familie is. Maar haar tante Troela en haar gigantische uil zetten alles op alles om het van haar af te pakken. Gelukkig heeft Stella een geheim – en een beetje eng – wapen achter de hand. Een nietsontziende strijd barst los …

Het boek opent met een plattegrond van de woonplaats, het landgoed, het huis en de familie stamboom. Dit maakt dat veel informatie op voorhand al een plaatsje krijgt in de hoofdjes van de lezertjes. Als ze maar geen nachtmerries krijgen van de prent van Tante Troela?! Het voorwoord is al ontzettend grappig en zet een ludieke toon die zich staande houd in de rest van het boek. De verschrikkelijkheid van deze tante is zo over-de-top, dat het gieren van het lachen wordt. Gelukkig loopt het voor Stella allemaal goed af, dat kunnen we over Tante Troela niet zeggen.

David Walliams heeft een eigen Engelstalige site met net zoveel Britse humor als in zijn boeken, neem eens een kijkje op http://www.worldofdavidwalliams.com/. Je kunt als je de petitie van Raj (oud- hoofdpersonage) tekent zelfs een goodiebag van Tante Troela winnen.

‘Tante Troela’ van David Walliams, vertaald door Roger Vanbrabant, met illustraties van Tony Ross, Clavis Books, 2015.

/Lmcmr