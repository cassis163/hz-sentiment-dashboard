Telkens als de nette dame; Elvira Knip, thuis komt staat haar weer een verrassing te wachten en geen leuke! Zij heeft drie kleine aapjes in haar opgeruimde huis, maar hoewel ze erg lief zijn maken ze er elke keer als Elvira weggaat weer een grote bende van. De schattig ogende aapjes vervelen zich snel en zitten vol apenstreken. Op een dag kan Elvira er niet meer tegen, ze is verdrietig en moppert tegen de aapjes, ze wil niet meer in een grote bende thuiskomen! De eerstvolgende keer dat ze de aapjes alleen moet laten komt ze tot haar verbazing thuis in een heel ordelijk huis, maar waar zijn de aapjes gebleven?

Drie kleine aapjes is ontstaan uit een leuke samenwerking tussen de zeer ervaren Quentin Blake – die inmiddels al heel wat kinderboeken op zijn naam heeft staan – en zijn (ex-) leerling; Emma Chichester Clark. Het resultaat mag er dan ook zijn. Drie kleine aapjes is een vrolijk geïllustreerd voorleesboek geworden waarbij drie ondeugende aapjes (de “kinderen” van Elvira Knip) de hoofdrol spelen. Alleen ze luisteren niet zo goed en maken de vrouw die voor ze zorgt (en ze zonder twijfel liefheeft) soms boos of verdrietig. Een plezierig boek om uit voor te lezen en waarin kinderen – en volwassenen – zich zouden kunnen herkennen.