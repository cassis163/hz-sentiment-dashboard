In een op Oost Europa gebaseerde wereld ontmoeten we Agnieszka op een belangrijke feestdag. De dag waarop de tovenaar, die ze de Draak noemen, een nieuw, 17 jarig meisje komt halen om bij hem te komen werken. Anieszka is doodsbang voor dit moment, niet voor zichzelf maar voor haar beste vriendin Kasia. Het tegendeel blijkt als de Draak niet Kasia, maar Agnieszka zelf meeneemt en ze samen in een strijd tegen het kwade Woud terecht komen.

Ontworteld van Naomi Novik is een sprookje op zichzelf. De elementen die in het boek gebruikt worden doen denken aan een klassiek sprookje. Magie, toverdranken en de strijd tussen goed en kwaad zijn elementen die niet onbekend zijn in sprookjes. Het Woud met zijn magische planten en eigen gedachten is een mooie, sprookjeswaardige, tegenstander. Het boek focust zich meer op het verslaan van de grote vijand, het Woud, dan op de ontwikkeling van de personages zelf. Toch is dit voor het totale verhaal niet storend, het leest als een prachtig sprookje en liefhebbers zullen er zeker van genieten.

De belangrijkste rollen in het verhaal zijn weggelegd voor Agnieszka en de Draak. Agnieszka is uitverkoren om de Draak gedurende tien jaar te dienen. In de ogen van de Draak is ze naief en onhandig. Ze bezit een talent voor magie waarbij ze het beste op haar eigen intuïtie kan vertrouwen. Hierdoor drijft ze de Draak in zijn lessen in magie soms tot wanhoop. Een groot deel van het handelen van Agnieszka wordt bepaald door haar onvoorwaardelijke vriendschap met Kasia. Uiteindelijk herpakken ze zichzelf en werken ze samen om de dreiging die het woud geeft af te wenden.

Magie is de rode draad in het verhaal, het Woud met zijn zwarte magie heeft tegengewicht nodig van de Magie van Agnieszka, de Draak en de Valk. Magie wordt op meerdere manieren uitgevoerd, de Draak gebruikt zijn magie letterlijk, zoals het geschreven word. Agnieszka gebruikt magie op gevoel van intuïtie. Het grote verschil zie je in het gebruik van het boek van Jaga. Waar de Draak niks kan met de door Jaga geschreven spreuken kan Agnieszka ze door haar intuïtie wel uitvoeren. Wanneer Agnieszka en de Draak hun krachten samenvoegen kunnen zij corruptie in een verder stadium uitdrijven.

Ontworteld is voor liefhebbers van sprookjes, maar zeker ook voor fans van het gewone fantasy een aanrader. Ontworteld is een origineel verhaal op een mooie manier op papier gezet.