“30 dagen” is de tweede thriller die ik lees van Bert Bergs (pseudoniem van Robert Vandenberghe) en de schrijver heeft mij opnieuw verrast.

Bert Bergs blijft zijn biotoop “de universiteit” trouw en weet met en rond dit instituut een mooi en spannend boek af te leveren.

Het verhaal draait om een seriemoordenaar die zijn slachtoffers één voor één een brief toestuurt exact dertig dagen voor hun dood.
Deze seriemoordenaar laat zich niet op stel en sprong vatten, en dolt met de Gentse recherche die blijkbaar niet tegen hem is opgewassen.

Het boek begint met een origineel stukje, nl. “Auteur in gesprek”.
Dit gesprek in het gekende Gentse café “Het Waterhuis aan de Bierkant” tussen enerzijds de auteur en anderzijds hoofdinspecteur De Nolf en onderzoeksjournalist Marc Ackein, geeft beeldend de rivaliteit tussen de hoofdpersonages aan en wijst er ook op dat het verhaal zich uitsluitend in Gent situeert.

De daaropvolgende proloog lijkt in se niets te maken te hebben met de rest van het verhaal, maar niets is wat het lijkt!

In hoofdstuk één worden we geconfronteerd met de eerste moord en van dan af weet Bert Bergs met de nodige spanning en intriges en zelfs met een prille love-story tussen journalist Marc Ackein en inspecteur Sara Vits de lezer te boeien.

De gebeurtenissen volgen zich in ijltempo op en Bert Bergs schets een fraai beeld van de werking van de Gentse recherche, het justitieapparaat en de (onderzoeks-) journalistiek.
De verhaallijnen zijn mooi opgebouwd en vloeien mooi in elkaar over en leiden tot een verrassende plot.
De hoofdpersonages zijn voldoende diep uitgewerkt en de vele bijfiguren zijn nooit storend in het verhaal.
Naast het grote thrillergehalte heeft hij ook oog voor de mooie stad Gent en geeft subtiel hints naar niet te missen bezienswaardigheden.
Bert Bergs heeft een aangename, vlotte schrijfstijl en hij weet de lezer van begin tot einde in de ban van het verhaal te houden.
30 dagen is een aanrader!