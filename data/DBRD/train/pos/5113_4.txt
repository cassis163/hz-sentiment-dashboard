Spookman (Ghostman) is het thrillerdebuut van Roger Hobbs. Hij schreef het boek in 2011 tijdens het laatste jaar van zijn studie Engels (onderwerp scriptie: Edgar Allan Poe) aan het Reed College in Portland, Oregon. Behalve Engels studeerde Hobbs filmwetenschappen (film noir), literatuurtheorie en Grieks en Latijn. Hobbs schreef eerder voor The New York Times. Verder werkte hij o.a. als schietinstructeur en beveiligingsbeambte. Al voor het verschijnen van Spookman werden de filmrechten verkocht aan Warner Bros.
Hoofdpersoon is Jack, een crimineel gespecialiseerd in verdwijningen. Jack leidt een zeer geheim leven. Zonder adres, telefoonnummer, om geen vingerafdrukken achter te laten heeft hij zelfs ooit zijn vingertoppen verbrand. In het verleden heeft hij wel honderd bankovervallers helpen ontsnappen, maar tijdens een bankoverval in Kuala Lumpur is iets gigantisch misgegaan, waardoor hij bij de opdrachtgever − Marcus − in het krijt staat. Wanneer Marcus hem belt om na een overval op het casino van Atlantic City de puinhoop op te ruimen, kan Jack niet anders dan de opdracht aanvaarden. Een van de overvallers is dood. De andere is gewond en houdt zich ergens met de buit schuil. Het geld is voorzien van een GPS-tracker en geprepareerd waardoor het binnen 48 uur zal ontploffen. Zoveel tijd heeft Jack dus om de klus te klaren. Hij moet al zijn criminele talenten aanspreken om de opdracht tot een goed einde te brengen. Zeker wanneer de FBI hem op het spoor is, plus de lokale maffiabaas van Atlantic City.
Spookman is een hard boek. Niets voor tere zieltjes. Uitgezonderd de proloog is het hele boek geschreven vanuit het perspectief van de spookman, een niets ontziende beroepscrimineel. Een ijskoude kerel, zonder zwakte of moraliteit. Het enige wat Jack lijkt te emotioneren zijn de Latijnse en Griekse klassieke schrijvers die hij leest en ter ontspanning vertaalt. Jacks levensmotto komt uit Vergilius Aeneis: Flectere si nequeo superos, Acheronta movebo (Als je geen invloed hebt op de hemel, laat dan de hel losbreken). Jack is als een machine die geen angst kent Gelukkig loopt door het boek de mislukte overval in Kuala Lumpur waar we een beetje een andere Jack leren kennen. Een man die de kneepjes van het vak nog moet leren en die onderwezen wordt door de actrice Angela, een nogal geheimzinnige vrouw. Het is goed dat de schrijver deze lijn heeft ingebouwd, anders was Spookman een tamelijk eendimensionale actiethriller geworden.
Het boek maakt een buitengewoon authentieke indruk, alsof Hobbs — voor hij ging schrijven — uitgebreid gesproken heeft met de elite van het misdaadgilde. Spookman staat vol tips over vluchtautos, het veranderen van identiteit, onopvallende kleding, vanaf welke hoteletage je het snelst kunt ontsnappen, martelen, wapens. Hobbs schrijft er buitengewoon overtuigend over, in korte afgemeten hoofdstukken die steevast met een cliffhanger eindigen, en in een strak proza waar menige debutant jaloers op zal zijn. Hobbs beheerst zijn materiaal als geen ander. De scènes spreken tot de verbeelding en dat het boek verfilmd wordt mag geen verrassing heten.
Misschien is het niet allemaal even origineel en kan de plot sterker, Roger Hobbs is een kundige verteller en een sterke debutant die met spookman Jack een personage heeft gecreëerd waarmee hij nog wel even vooruit kan. Aanrader!