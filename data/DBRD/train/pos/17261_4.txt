De schrijvers én tevens elkaars levenspartners, Annejet van der Zijl en Jo Simons, laten door middel van deze spannende roman zien dat ze samen een prettig en vlot leesbaar eerste deel van een vijfluik kunnen schrijven.
Een boek met verschillende verhaallijnen in heden en verleden, die naar elkaar toegroeien en aan het eind sterk doen verlangen naar het volgende deel van deze romanserie, je wilt gewoon verder lezen.

Annika S. is een succesvolle ambitieuze Duitse politica en society figuur.
Zij staat vaak en graag in de belangstelling van de pers en ze neemt het niet zo nauw met de waarheid.
Dit gaat jarenlang goed tot opeens de dag komt waarop haar kaartenhuis ineenstort en zij hals over kop op de vlucht slaat voor diezelfde pers.
Tot zover de overeenkomsten met de Duitse politica waarover de schrijvers in een krantenartikel lazen.
Dat artikel wekte hun fantasie en ze maakten er samen een roman van waarin de politica kort na het uitkomen van haar leugens uiteindelijk helemaal berooid aan de Nederlandse kust aankomt, en dit… is nog maar het begin…

Quote:
“… als een aanzwellende storm die uiteindelijk mijn hele inbox leek over te nemen, de berichten van journalisten die in de loop van de tijd mijn privénummer gekregen hadden.
Ik had geen idee dat het er zoveel waren en ook niet dat ze zich zo massaal op mij zouden storten, als een zwerm hongerige sprinkhanen, op zoek naar die grote primeur…”