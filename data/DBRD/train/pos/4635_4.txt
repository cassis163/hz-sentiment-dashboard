In ‘Gevangen in Nepal’ vertelt Annemiek van Kessel het waargebeurde verhaal over een droomreis die een nachtmerrie wordt van zes maanden onterechte celstraf.

Nepal heeft alles waar Edward van der Ree van droomt: spiritualiteit, een slow-down levensstijl, fantastische natuur en heerlijk eten. Hij vindt in 2013 werk in de mooiste bar van Nepal en maakt er veel vrienden. Hier wil hij voor eeuwig blijven wonen!

Zijn leven neemt echter een dramatische wending wanneer zijn beste vriend, Pravash Paudel, van zijn balkon valt en op slag dood is. Edward wordt door de Nepalese politie opgepakt op verdenking van moord. In de overvolle gevangenis moet Edward zien te overleven tussen verkrachters, moordenaars, drugsdealers en pedofielen.

Zijn ouders reizen direct af naar Nepal en vechten zes maanden lang keihard voor zijn vrijlating. Vanuit Nederland worden zij bijgestaan door hun andere zoon. De familie leert Nepal kennen als een land van corruptie, omkoping en vriendjespolitiek.

Visie van de recensent
‘Gevangen in Nepal’ is het bizarre verhaal van Edward van der Ree die zijn droom achterna reist maar in een ware nachtmerrie terechtkomt.

De auteur schetst een hartverscheurend beeld van de bizarre omstandigheden waar Edward in verzeild raakt vanaf het moment dat hij op verdenking van moord, wordt gearresteerd. De mensonterende behandeling die hij noodgedwongen ondergaat in de Nepalese gevangenis doen je gruwelen. 450 gevangenen, daar waar feitelijk slechts plaats is voor 70 mensen.

“Weer zeggen we tegen elkaar dat we ons niet uit het veld laten slaan, hoewel het nog moeilijk vol te houden is omdat het einde niet in zicht is.”

Wanneer Edward zijn relatie stukloopt en hij zijn baan bij het ministerie van Economische Zaken verliest, besluit hij naar Nepal te vertrekken. Hij gaat er werken in een bar in Lakeside, het toeristische district van Pokhara. Met zijn collega Pravash raakt hij goed bevriend.

De avond voor zijn dood komt Pravash thuis met Nelly en Daniela. Op zeker moment gaat hij liggen slapen op het balkon. De volgende morgen blijkt Pravash dood op straat te liggen. Edward wordt door de politie verhoord, maar al snel komen zij tot de conclusie dat Pravash van het balkon gevallen moet zijn en het derhalve een ongeluk betreft. De volgende dag wordt Edward echter opnieuw opgepakt op verdenking van moord..

Van Kessel weet de wanhoop enerzijds en het krampachtig vasthouden aan zijn hoop en vertrouwen anderzijds prachtig te schetsen. De auteur doet dit zonder ook maar een enkele keer over de top te gaan.

“Mijn vriendschappen helpen mij de dagen door. Father, Shareef en Padek, we hebben samen lol, maar we kunnen ook onze emoties delen.”

Van Kessel heeft alle informatie die zij heeft weten te vergaren uit haar gesprekken en mailwisseling met Edward en uit de dagboeken van zijn moeder, zorgvuldig verwoord. Heel knap gedaan, zeker wanneer je bedenkt dat er heftige emoties aan te pas komen. Het onderscheid in de beschrijving van de diepe ellende waar Edward in terecht komt en het relaas over de omstandigheden die hem naar Nepal voerden, zijn prachtig weergegeven. Je kunt je bijna in zijn dromen inleven en het prachtige land en zijn inwoners haast voelen en zien.

“Vanaf het moment dat ik Pravash op het vliegveld van Pokhara ontmoette, klikte het. Waar het precies in zit kan ik moeilijk omschrijven, maar humor speelt een belangrijke rol.”

Diverse van de emotionele dagboekfragmenten van Edwards moeder zijn in het boek opgenomen en maken het geheel nog werkelijker.

‘Gevangen in Nepal’ grijpt je van het begin af aan bij de keel. Alle heftige emoties beleef je als lezer mee. Sterker nog, je deelt ze haast.

Kortom, een adembenemende en angstaanjagende werkelijkheid.

De auteur
Van Kessel runt ruim twintig jaar een HR-adviesbureau voordat ze fulltime schrijfster wordt. Zij verdiept zich in bijzondere verhalen van mensen die de moeite waard zijn om gehoord te worden. Na ‘Let niet op de rommel’ is ‘Gevangen in Nepal’ haar tweede non-fictieboek.

Uitvoering
Uitgeverij De Kring
Paperback, 256 pagina’s
ISBN10 9462970262
ISBN13 9789462970267

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti.nl/