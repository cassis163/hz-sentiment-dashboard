Mats, vader van Nele is jaren geleden naar Argentinië vertrokken. Nu zijn dochter op het punt van bevallen staat, reist hij met het vliegtuig naar Duitsland om zijn dochter bij te staan. In het vliegtuig wordt hij gebeld dat zijn dochter ontvoerd is. Om haar te redden moet hij Kaja, een ex-patiënte van Mats die ook aan boord van het vliegtuig is, resetten en haar psychologische behandeling ongedaan maken, zodat ze een vliegtuigramp zal veroorzaken. Gaat Mats het leven van alle passagiers op het spel zetten om het leven van zijn dochter en kleinkind te redden of zoekt hij een andere uitweg?

Sebastian Fitzek, auteur van dit boek, heeft al verschillende succesvolle titels op zijn naam staan, zoals Passagier 23 en Het Joshua-profiel. Zijn nieuwste thriller, Stoel 7A, start met een proloog die al meteen nieuwsgierig maakt: wat is er precies gebeurd? Vanaf de start van het boek tot het eind is continu spanning aanwezig, want hoe gaat het aflopen met Mats in het vliegtuig en weet Nele haar kind veilig op de wereld te zetten? Mede dankzij de indeling in korte hoofdstukken vlieg je door deze psychologische thriller heen.

De keuze waar Mats voor staat is een boeiend dilemma. Het gaat om het leven van zijn dochter en kleinkind of het leven van hemzelf en meer dan zeshonderd andere passagiers van het vliegtuig. Het plot van Stoel 7A zit goed in elkaar en is creatief en origineel. Hier en daar gaat de auteur wel over de grens van geloofwaardigheid heen en zijn er iets te veel toevalligheden, maar als je dit loslaat is dit een spannende thriller die meeslepend is en heerlijk leest. Het boek bevat verschillende plottwisten, waardoor het verhaal verrassend blijft en spannend tot het eind.

Het verhaal bevat zeer diverse en boeiende personages, zoals Mats, een psycholoog met vliegangst, zijn dochter Nele, die HIV heeft en alleenstaande moeder wordt. Daarnaast zijn er Feli, een Berlijnse oud-collega en geliefde van Mats, en de ontvoerder van Nele, Franz, een extreme veganist én psychiatrisch patiënt Kaja, die in het verleden ontvoerd en verkracht is. Eigenlijk heeft elk personages wel iets bijzonders meegemaakt. De personages ontwikkelen zichzelf en gedurende het verhaal leer je ze beter kennen en begrijpen. Stoel 7A is in wisselend perspectief geschreven, vanuit de verschillende personages in het boek, hierdoor krijg je het verhaal vanuit verschillende kanten mee.

Fitzek heeft met Stoel 7A weer een boeiende en meeslepende psychologische thriller afgeleverd, ondanks dat hij hier en daar wat uit de bocht vliegt qua geloofwaardigheid. Ik geef het boek 4 sterren.
@In de Boekenkast