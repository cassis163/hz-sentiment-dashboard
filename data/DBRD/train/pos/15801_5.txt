Starr Carter (16) leeft in twee werelden. ze woont in een zwarte achterbuurt, Garden Heights, en gaat naar een witte school, Williamson. Er bestaan twee soorten van Starr: Garden Heights-Starr en Williamson-Starr. Na een avondje stappen zit ze in de auto bij haar jeugdvriend Khalil. Ze worden staande gehouden door de politie, een blanke agent. Khalil wordt neergeschoten door de agent, terwijl hij zelf ongewapend is.


In de buurt gaat iedereen de straat op om te demonstreren. Op school denken ze dat Khalil het verdiende om vermoord te worden. Met een voet in allebei deze werelden moet Starr ervoor zorgen dat Khalil een stem krijgt, maar dat is niet makkelijk als je probeert de twee werelden gescheiden te houden.

Angie Thomas heeft met Starr een goed personage neergezet. Starr maakt een enorme groei door gedurende het verhaal. Van een stil meisje dat doet wat anderen willen/verwachten, wordt ze een krachtig meisje met een eigen mening. De keuzes die ze maakt zijn realistisch en dapper. Al voelt dat voor haar niet zo, tot haar moeder zegt:

Dapper betekent niet dat je niet bang bent, Starr. Het betekent dat je doorzet, ook al ben je bang.

The Hate U Give is een realistisch verhaal over racisme en vooroordelen en laat zien dat angst altijd een slechte raadgever is. Een must-read voor iedereen!