Toen mijn dochter klein was hebben wij uiteraard kennis gemaakt met Kolletje en haar toversokken. De korte verhalen en de avonturen die Kolletje mee maakt in en om huis maakte dat het hier in huis favoriete voorleesverhalen werden. Dat is denk ik ook de kracht van deze boeken. De situaties zijn herkenbaar en ook een beetje spannend door de magie van de toversokken.

In dit boek beleven Kolletje en Dirk de avonturen samen met de grootouders van Kolletje. Ze heeft twee oma’s en twee opa’s . Opa Snor en oma Orselia en opa Kees en oma Katharina. Natuurlijk vindt ze ze allemaal even lief… Al letten ze niet altijd even goed op en gaat niet altijd alles goed. Maar daar kunnen de toversokken de boel mooi weer op helpen lossen.

De vijf verhaaltjes zijn grappig geschreven en zullen de kinderen uit de doelgroep zeker aanspreken. De illustraties zijn net zo vrolijk als de tekst. Naast de illustraties van Natascha Stenvert zijn er ook tekeningen van kinderen uit groep 1 en 2 van OBS De Zeijer Hoogte en die geven het net een beetje extra, een leuk en origineel idee ! Net als de bijgesloten kleurplaat.