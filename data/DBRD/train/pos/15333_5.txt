Thea van Dalen wordt op een dag in de schuur bij haar woning neergeschoten. Ze raakt daardoor gewond en beland in het ziekenhuis. Rechercheur Linda de Waard wordt op het onderzoek gezet en stelt een aantal routinematige vragen aan de familie van Thea.

Onder andere deze vragen maken nogal wat los binnen de deels streng gereformeerde familie. Linda krijgt daardoor de indruk dat er hier meer aan de hand is dan ze laten blijken. Als later Esther, een zus van Thea, dood in haar slaapkamer wordt aangetroffen wordt Linda opnieuw belast met het onderzoek. Een verdachte wordt opgepakt, maar ook Johan, de oudste broer, begint zich vreemd te gedragen. Wat is er allemaal aan de hand?

Hoewel Broeinest een fictieve thriller is, kan het verhaal in het 'echte' leven maar zo gebeurd zijn. Een gezin in een streng religieuze gemeenschap wordt getiranniseerd door een godsdienstwaanzinnige vader. En als er al iets gebeurt dat niet volgens de wetten van God kan, wordt het binnen de gemeenschap opgelost en verzwegen.

Het boek leest bijzonder gemakkelijk en heeft een goede opbouw van psychologische spanning. Als lezer voel je je verbonden met Thea en haar andere broer Simon. Aan het eind van het boek denk je dat alle raadsels opgelost zijn, maar dan is er t√≥ch nog een verrassende wending. Het boek blijft je bezighouden en is moeilijk weg te leggen.