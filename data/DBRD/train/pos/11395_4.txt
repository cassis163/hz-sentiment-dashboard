Het verhaal begint met een moord tijdens een quiz-avond op een basisschool waar veel ouders aanwezig zijn maar waar iedereen verklaart dat ze niet gezien hebben wie het heeft gedaan. Ook blijft tot aan de climax verborgen wie het slachtoffer is.

Dan gaat het verhaal zes maanden terug en wordt er afgeteld tot de avond van de moord.In die zes maanden wordt het leven geschetst van in Pirriwee en leer je de hoofdpersonen kennen en de verwikkelingen, die uiteindelijk lijden tot het fatale moment. Aan het eind van ieder hoofdstuk staan een aantal getuigenverklaringen maar het wordt niet duidelijk of dat verklaringen bij de politie zijn of onderlinge verhalen. Vaak is het een verklaring van wat er in het hoofdstuk verteld wordt en dan zie je dat een ieder de situatie van dat moment op zijn of haar eigen wijze interpreteert of er zelfs over fantaseert.

Op de basisschool Pirriwee begint het schooljaar met een oriëntatiedag voor kleuters, de meeste ouders kennen elkaar omdat Pirriwee een kleine plaats is en en het de enige basisschool is. Jane; een alleenstaande moeder is net in Pirriwee komen wonen met haar zoontje Ziggy. Jane weet wie de vader van Ziggy is maar daar vertelt ze in eerste instantie niets over aan niemand. Ze is een buitenstaander en tijdens een conflict tussen twee kleuters is het gemakkelijk om Ziggy; als buitenstaander, de schuld te geven.

Jane maakt kennis met Madeline een vrouw met een extravert karakter, dat tegengesteld is aan het karakter van Jane, ze kunnen het goed met elkaar vinden. Madeline accepteert geen onrecht en komt ook op tegen de, volgens haar, valse beschuldiging jegens Ziggy en de gevolgen daarvan. Ook Celeste, een vriendin van Madeline, sluit zich aan bij de vriendschap. Celeste is een introverte vrouw, die nauwelijks een eigen mening durft te uiten, zij is moeder van een tweeling: Tom en Max.

Het wordt snel duidelijk dat de school verdeeld is in hiërarchie van moeders,er is een soort moederbrigade, die zich uitleven in hun rol van schoolmoeder. Er zijn carrièrevrouwen, die voor hun kinderen een nanny hebben maar wel overal de vinger in de pap willen hebben. En er zijn de full- of partime werkende moeders, die zich afwisselend bezighouden met schoolzaken. Daarnaast is er strijd tussen de ouders van de “normaal” begaafde kinderen en de hoogbegaafden.

Het gegeven dat Jane een alleenstaande moeder is, met een actief zoontje én de beschuldiging dat haar zoontje geknepen heeft, maakt het voor haar niet gemakkelijk. Ze begint zelfs te twijfelen of de beschuldiging waar zou kunnen zijn, gerelateerd aan de afwezige vader. Gelukkig heeft ze Madeline, die haar door dik en dun steunt en van Celeste, die zich wat afzijdig houdt en die Jane steunt op haar eigen manier.

Langzaam wordt het duidelijk, wie wie is en wie met elkaar getrouwd is en welke rol iedereen in het verhaal heeft. En pas op het laatst wordt duidelijk wat er zich precies achter de voordeuren heeft afgespeeld en welke gevolgen: een dode en een dader, dat alles heeft opgeleverd.

Het verhaal leest als een trein en wordt op een originele manier beschreven, het is moeilijk weg te leggen, juist omdat je wilt weten wat er zich afspeelt voor en rond de quiz-avond. Je ziet steeds meer onderlinge verbanden tussen de inwoners van Pirriwee en de schoolouders. De spanning loopt in de loop van het verhaal op en vindt zijn climax in de dode en de dader. Dan wordt ook duidelijk wie degene is, aan wie een aantal van de ouders hun verhalen hebben verteld.
Dat er veel personen in het boek voorkomen en dat het verwarrend kan zijn, daarvan was ik op de hoogte en het heeft mij niet gestoord.

De “getuigenissen” aan het eind van ieder hoofdstuk vind ik verrassend en geeft een beeld hoe gebeurtenissen vanuit ieders eigen interpretatie worden gezien. Daardoor wordt ook duidelijk hoe de lijnen lopen in het kleine stadje. Tegelijkertijd wordt je daardoor af en toe op het verkeerde been gezet, waardoor de climax des te verrassender is.