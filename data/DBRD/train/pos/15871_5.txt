Bling-Bling3 is het derde en afsluitende deel van een trilogie rond een dubbele diamantroof. Deze vonden plaats in deel 1, respectievelijk deel 2. In die zin is het wel nodig deze twee eerste delen te hebben gelezen om ten volle de verhaallijnen uit dit derde deel te kunnen volgen. Deel 3 is er de ontknoping van. Je hoeft echter je enkel de hoofdlijnen te herinneren. Zelf had ik deel 2 een jaar geleden gelezen en kon moeiteloos inpikken op het verhaal.
Zoals in de vorige twee delen is ook dit boek opgedeeld in grotere en kleinere hoofdstukken. Binnen elk hoofdstuk wisselen de verhaallijnen voortdurend tussen de verschillende personages en plaats van gebeuren. Dit geeft het verhaal een specifieke en boeiende dynamiek. Deze voortdurende decorwisselingen veroorzaken geen verwarring en zijn gemakkelijk om volgen.
Integendeel: je volgt alle personages vanuit hun eigen verhaallijnen.
Het verhaal begint wanneer één van de gestolen diamanten wordt teruggevonden in India. Dit zet een cascade van gebeurtenissen in gang. Hoofdrolspelers zijn daarbij de Georgische maffia van Paata en de politie. Een derde speler is het duo Zurab-Victor, die hun eigen agenda hebben. Elk van hen hebben hun eigen methode om hun doelstellingen te bereiken, m.n. de daders en de diamanten vinden.
Er vallen dan ook de nodige slachtoffers. De auteur blijft echter wel spaarzaam met geweld. Waar nodig wordt dit meer aangeduid dan in detail beschreven.
Doorheen het boek speelt de auteur zo met de metafoor van de 'tien kleine negertjes', waarbij er uiteindelijk maar één overblijft. Vandaar de ondertitel van het boek.
De karakters zijn goed en treffend uitgewerkt, waardoor zowat alle personages en locaties moeiteloos tot leven komen. Deze laatste zijn ook goed en levensecht onderbouwd. Men merkt dat de auteur jarenlang woordvoerder is geweest van Brussels Airlines en zodoende de vele plaatsen en eigenheden uit eigen ervaring kent. Denk maar aan de verhaallijnen die in India spelen.
Ik heb het boek in mijn titel een avonturenthriller genoemd. Het is inderdaad meer dan een gewone misdaadroman. Internationaal niveau zeker ook.