De op Goeree-Overflakkee geboren Bram Korteweg, zoon van gescheiden ouders die bij zijn moeder opgroeit, verhuist naar Utrecht om te gaan studeren. Samen met zijn daar gemaakte vrienden Lena en Felix gaat hij naar clubs en zij hebben veelvuldige gesprekken over kunst, seksualiteit en gender. Bram is opgegroeid in een gereformeerd gezin, maar heeft het geloof naast zich neergelegd. Toch houdt het hem wel bezig. Dit wordt versterkt als zijn vader zich bij een evangelische gemeente in het Haringvliet laat dopen. Bram wordt lid van het theologisch werkgezelschap Uterque, waar bijna alleen gelovige mensen lid zijn. Het oudste lid is Wilfried, een homoseksuele minderbroeder, die in een leefgemeenschap in Arnhem woont. Met Wilfried heeft Bram veel gesprekken over Franciscus en zijn leefwijze. Brams studievriend Paul wordt dominee op Flakkee.
Bram is op zoek naar zingeving en wil achterhalen waarom het geloof zo belangrijk is voor Wilfried en Paul en wat leven met het geloof voor hen betekent. Daarom wil hij hen interviewen. Niet zozeer om argumenten tegen het geloof te vinden, maar meer om zelf overtuigd te worden.

“Wormen en engelen” is een indrukwekkend debuut dat aanzet tot nadenken. Een boek dat zowel gelovigen als ongelovigen zal aanspreken, omdat het op een filosofische manier de zoektocht van een jonge man naar zingeving is.
Op wat tijdsprongen na heeft het boek een chronologische opbouw.
De titel van het boek is terug te voeren naar Menocchio (geboren als Domenico Scandella, 1532–1599), molenaar, die in “De kaas en de wormen” schreef: ‘Ik heb gezegd dat, naar mijn idee, alles chaos was, aarde, lucht, water en vuur waren dus door elkaar gemengd; en uit dat alles vormde zich een massa – precies zoals kaas van melk wordt gemaakt – en daarin ontstonden wormen, en dit waren de engelen’. Dit boek werd als blasfemisch gezien en Menocchio belandde ervoor op de brandstapel. Dit in het achterhoofd geeft de zoektocht van Bram Korteweg een extra laag.

Maarten van der Graaff (1987) is afkomstig van Goeree-Overflakkee en is opgegroeid in een gereformeerd gezin, er zitten daardoor autobiografische stukken in dit boek.
Voor “Wormen en engelen” publiceerde hij twee dichtbundels, “Vluchtautogedichten” waarmee hij de C. Buddingh’-prijs won en “Dood werk” dat hem de J.C. Bloem-poëzieprijs bezorgde.