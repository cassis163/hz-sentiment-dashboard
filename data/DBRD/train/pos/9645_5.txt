Dit is waarschijnlijk het beste boek van Elizabeth George en gezien de trend van de latere boeken zal het dat wel blijven ook. Dit is een boek waar alles inzit, er zit werkelijk geen onnodig hoofdstuk in. Er is spanning (natuurlijk), conflicten tussen de hoofdrolspelers, heel veel verdachten met motieven, alibi's en zaken die ze het liefst verborgen willen houden - waardoor ze weer verdachter overkomen - en ontwrichting van vele levens door de moord op twee jonge mensen op de hei. Waarom waren ze op de hei? Wie kan een reden hebben gehad om ze te vermoorden? Wat was hun relatie? Wat was het geheim dat de jonge vrouw met zich meedroeg en was dat de reden waarom ze vermoord werd, en is haar metgezel alleen maar vermoord omdat hij daar toevallig ook was? Vele vragen en het duurt het hele boek om die allen te beantwoorden.

Elizabeth George houdt met strakke hand alle verhaallijnen bij elkaar. Er zit in het begin van het boek een proloog waarvan lange tijd onduidelijk is hoe dit past bij de rest maar de ontknoping is onnavolgbaar en compleet geloofwaardig en verklaard ook hoe de proloog in het verhaal past. Ook de verwijdering tussen Lynley en zijn voorheen onafscheidelijk adjudant Havers levert spanning op. Ze gaan op twee volkomen gescheiden onderzoekspaden, waarbij lange tijd Lynley op het juiste spoor lijkt te zitten maar Havers uiteindelijk toch een onmisbaar stuk van de puzzel blijkt te vinden.

Waar ik het boek ook erg sterk vind is dat het laat zien hoe een moord uitwerkt op de omgeving - ouders, verloofde, vrienden, 'klanten', allen worden geraakt en alles wordt in dit boek raak en helder geschetst. Al met al is mijn conclusie: beter dan dit zijn thrillers bijna niet. Je wilt het boek niet wegleggen, en dat is met ruim 600 pagina's soms wel nodig - je moet toch eten, slapen en soms werken. Het perfecte boek!