Hoe kwam Israël aan de plutonium voor hun atoombommen? Als je deze uiterst spannende thriller leest dan ga je zeker overwegen dat het heel goed zo zou hebben kunnen gebeuren. Geen James Bond, maar Nat (Nathaniël) Dickstein en Suza Ashford als de "Bondgirl" vormen het team waar 007 heel geloofwaardig een avontuur mee had kunnen beleven.

De dreiging dat Egypte, met behulp van de Sovjet Unie een nucleaire krachtcentrale gaat opzetten en dus ook in staat zal zijn kernbommen te vervaardigen kan Israël niet over zijn kant laten gaan. Pierre Borg, leidinggevende bij de Mossad, schakelt zijn beste agent, Nat Dickstein in, om Israël aan "yellowcake" te helpen. Zo'n 200 ton maar liefst.

Dickstein studeerde in het Verenigd Koninkrijk en een aantal studiegenoten uit die tijd, waaronder professor Ashford, geloven in een Palestina zonder een onafhankelijke Joodse staat. Ashford's vrouw, een beeldschone vrouw van arabische afkomst, stukken jonger dan haar man, is de droom van menig student. Dickstein's medestudent Jasif, palestijn, weet die droom werkelijkheid te maken en Dickstein is daar, ongewild, getuige van.

Als Nat jaren later op jacht gaat naar het plutonium is een bezoek aan zijn oude prof om inlichtingen te krijgen, een must. Hij ontmoet daar de vrouw op wie hij als student verliefd was, maar het blijkt dat het niet gaat om Ashford's vrouw, maar zijn dochter, Suza. En zij is verliefd op Nat.

Een uiterst spannend verhaal vol intriges, bedrog, verraad, oude vriendschappen die met de dood worden bekocht, en nieuwe die goed zouden kunnen aflopen. Een heerlijke thriller, Ken Follett waardig!