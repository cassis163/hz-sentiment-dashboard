Ja, ze zijn er gelukkig nog! Nieuwe boeken die je regelrecht omver blazen. Een boek over Griekse mythologie zowaar. Griekse goden en hun verhalen blijven ons tot op de dag van vandaag eindeloos boeien.

De mythes en legendes lijken zich te beperken tot dikke geschiedenisboeken, bezoekjes aan een museum met oude artefacten, af en toe een verwijzing in hedendaagse literatuur, en een film hier en daar. Hoe zat het ook alweer met het paard van Troje? Zeus was de oppergod toch? De naam Odysseus komt me bekend voor, maar verderâ€¦ En ja, het verhaal van de Minotaurus, een monster, half mens, half stier dat leeft in een labyrint onder een paleis.

Zeus, Apollo, Eros, Hermes, Aphrodite, Athena, slechts enkele namen van de ontelbare goden, die ik nog net uit mijn mouw kan schudden. Maar dit boek gaat niet over hen. Dit boek gaat over Circe. Er ging bij mij geen lichtje branden bij deze naam. Maar wees eerlijk, wat weet jij eigenlijk over de Griekse goden?

Circe is een dochter van Helios, de god van de zon. Al snel blijkt dat Circe helemaal geen goddelijke gave heeft. Ze dwaalt doelloos door de gangen van het paleis van haar vader. Circe wordt genegeerd of erger, belachelijk gemaakt, omdat ze volgens de andere goden en nimfen niets bijzonders kan.

Zo rol je een verhaal binnen over een vrouw die op zoek gaat naar erkenning, liefde en een plaats in de wereld van goden en levende zielen. Een verhaal zo prachtig, vlot en ontroerend geschreven dat je compleet vergeet dat je over mythologische figuren leest, die bijna allemaal een eigen Wiki hebben.

Madeline Miller is een meesterlijke verhalenverteller. Met de kleine hoeveelheid feiten en verhalen die er over Circe bekend zijn, weet Miller ze moeiteloos te verwerken in een meeslepend verhaal. Circe komt tot leven, Circe is echt. Je voelt haar vernedering, haar jaloezie, haar vurige wens om erbij te horen.

Zodra Circe ontdekt dat ze over zekere toverkracht beschikt, verandert alles. Haar vader Helios, de rest van haar familie en andere goden moeten niets van toverkracht hebben. Ook in de wereld van de mens moet blijken hoe ze zich als onsterfelijke ziel weet te handhaven. Zwervende charlatans, knappe handwerklieden en oorlog beluste helden stellen Circe op de proef.

De goden zijn onvoorspelbaar, mysterieus en gemeen, mensen zijn onbetrouwbaar, gewiekst maar ook behulpzaam. Dit boek gaat over een sterke vrouw, zo eenzaam, maar vastberaden, die kracht put uit alles wat haar lief is.

Lees ook mijn andere boekrecensies op mijn website: www.booktravelsavvy.com