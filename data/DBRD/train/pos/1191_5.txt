Met De Da Vinci code heeft Dan Brown de weg gevonden naar de boekenkast van zon 17 miljoen lezers. Een onwaarschijnlijk aantal boeken in nog geen anderhalf jaar. De bestseller, die werd geschreven als vervolg op Het Bernini mysterie (Angels & Demons), is eigenlijk Browns vierde titel. De vertaling van het eerdere werk van de Amerikaanse schrijver kon dan ook niet lang op zich laten wachten. Met Het Juvenalis dilemma verschijnt bij Luitingh vandaag dan ook het eigenlijke debuut van de bestverkopende thrillerauteur van dit moment. Een boek zónder Robert Langdon, maar daardoor niet minder indrukwekkend.
Het kan geen toeval meer zijn dat alle drie de vertaalde boeken van Dan Brown door mij zijn beoordeeld met de maximale vijf sterren. Deze eer valt ook Het Juvenalis dilemma ten deel. Het debuut van Brown is dan ook een pageturner van de eerste orde. Het laat de spanning gieren door je lijf en geeft je maar weinig mogelijkheden om het boek vroegtijdig weg te leggen.
Het Juvenalis dilemma heeft geen historische gebeurtenis of mysterie als thema, maar in dit boek staat de veiligheid van Amerika onder druk door de ontwikkeling van een niet te kraken code voor het versleutelen van digitale berichten. Hiermee wordt de NSA, de National Security Agency, dat miljarden investeerde in een supercomputer voor het ontcijferen van berichten, direct buitenspel gezet. Wanneer de maker dan ook nog eens dreigt de versleuteling openbaar te maken, wordt de hulp van Susan Fletcher en David Becker ingeroepen. Susan, het uiterst intelligente hoofd van de afdeling Cryptologie van de NSA, probeert vanuit de basis te achterhalen wie de sleutel heeft van de code. Tegelijkertijd wordt haar vriend David Becker, een leraar Moderne Talen op een Universiteit, naar Spanje gestuurd om het spoor naar een mogelijke ontcijfering te volgen. Terwijl de klok doortikt, wordt langzaam duidelijk wat het er werkelijk aan de hand is, maar niet zonder dat Dan Brown je een aantal keer volledig op het verkeerde been zet.
Op het eerste gezicht totaal niet te vergelijken met de Robert Langdon-serie, maar toch zul je een aantal overeenkomsten ontdekken tussen de verhalen. Ook Het Juvenalis Dilemma bestrijkt slechts vierentwintig uur uit het leven van de hoofdpersonen en speelt zich voor een gedeelte af in Europa. Ook in dit verhaal weet Brown fictie naadloos met feiten af te wisselen. Tussen het oplossen van cryptische raadsels, vertelt hij interessante wetenswaardigheden over bijvoorbeeld de NSA, moderne talen en technologische mogelijkheden, waardoor je het gevoel hebt ook nog eens iets op te steken van een spannend verhaal. Want bovenal is Het Juvenalis dilemma lekker spannend en volgepropt met goede aktie en bevat het ook nog eens geloofwaardige karakters. Het is mij een raadsel waarom Brown niet direct is doorgebroken met dit boek, dat bij vlagen doet denken aan het werk van Crichton. Een stevige aanrader en (weer) vijf verdiende sterren.