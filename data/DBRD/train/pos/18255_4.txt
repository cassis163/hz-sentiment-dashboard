Het is mogelijk dat een persoon meer dan één masker draagt; al die maskers samen vormen de persona.

Deze quote van Carl Gustav Jung geeft de hoofdpersoon van het verhaal krachtig en duidelijk weer. Elvira Selas is een vrouw met meerdere gezichten. Jaren geleden is zij het contact met haar broer verloren. Ze vermoedt dat hij is opgegaan in een criminele organisatie. Leeft hij nog? In haar speurtocht naar hem moet zij undercover gaan. Ze neemt een andere identiteit aan. Zij wordt Alba Grandes Villa. In deze onderwereld zal zij moeten afrekenen met oude demonen in de hoop weer met haar broer herenigd te worden. In de bovenwereld is zij op en top politievrouw die betrokken raakt in een zaak waarbij een spreekiller actief lijkt. Kan zij deze werelden blijven scheiden? Haar loyaliteit is constant in het geding.

Door haar werk als redactrice bij Hebban bieden thrillers nog maar weinig geheimen voor Soraya Vink. Toch is zij niet over een nacht ijs gegaan bij het schrijven van haar debuut. Zij heeft grondige research verricht naar wapens, undercoveracties en meer zaken die in het boek naar voren komen. Dat Spanje een grote rol in het verhaal speelt is geen verrassing. De auteur studeerde Spaanse taal en cultuur. De Spaanse plaatsen en taal zijn op een heel natuurlijke manier in het verhaal verweven. Spaanse zinsneden zijn waar nodig vertaald. Vaak is echter al uit de context duidelijk wat wordt bedoeld. De lezer wordt dan niet betuttelend nogmaals de vertaling voorgeschoven.

De worsteling van Elvira welke persoon zij wil zijn of moet zijn om zaken op te lossen is op een mooie manier beschreven. Bij vlagen is de afstand voelbaar en wordt het moeilijk je als lezer in te leven in haar personage. Maar is dat niet het exacte gevoel dat Elvira (of misschien is zij op dat moment in de huid van Alba gekropen) ook ervaart?

De speurtocht naar de broer in de onderwereld wordt afgewisseld met de zoektocht naar de dader van twee gruwelijke moorden. Hierdoor zit er een fijne vaart in het verhaal. Korte hoofdstukken die zich afspelen in een wisselend tijdbestek zorgen voor levendigheid. Nooit is onduidelijk in welk moment Elvira zich bevindt. De cursief gedrukte stukken vanuit de gedachten van de dader geven een extra. In elke zin is duidelijk hoe grondig Soraya Vink zich heeft voorbereid. Als het boek is dichtgeslagen kun je je als lezer zelfs afvragen of naast de maskers Elvira en Alba, ook het masker Soraya behoort tot deze persona.