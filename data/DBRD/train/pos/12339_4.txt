Soms is het lastig om te bepalen onder welk genre een boek valt. Dit geldt zeker voor Mijn huis, de rest van de wereld en daarbuiten, geschreven door Judith Nab. Uitgegeven in een flink formaat (35 bij 18 cm) staat dit boek vol met illustraties en kunstzinnig opgemaakte teksten. Een prentenboek? Eerder een non-fictief kunstboek over wetenschap, verwondering en de relatie tussen fantasie en realiteit.

De eerste pagina’s van het boek zetten de toon. We zien hoe het meisje Mira in bed ligt. In een stripboekachtige opzet van plaatjes kijken we toe hoe ze steeds onrustiger wordt, tot ze uiteindelijk om haar moeder roept. Ze maakt zich zorgen over een heleboel dingen, bijvoorbeeld over het smelten van de ijskappen. Mira richt een club op waar twee regels gelden: alles is mogelijk en fantasie is waar. Wat volgt zijn drie reizen die de lezer achtereenvolgens door het heelal, naar de binnenkant van de aarde en naar de diepste lagen van de oceanen leiden. Groepjes kinderen stellen vragen aan wetenschappers die over hun werk vertellen. Ingewikkelde materie zoals de relativiteitstheorie en de oerknal komen aan de orde. De pagina’s van het boek staan vol met fantasievolle kindertekeningen die verband houden met de drie reizen. Welke ideeën en dromen hebben kinderen en wetenschappers over ons universum en wat daarbuiten ligt? Het boek maakt deel uit van een project. Judith Nab verzamelde tijdens drie ateliers, die tussen 2011 en 2013 plaatsvonden, de ideeën van kinderen en wetenschappers. Daarnaast gaat in februari dit jaar een theatrale installatie in première, waarin het project voor publiek wordt ‘gespeeld’.

Mijn huis, de rest van de wereld en daarbuiten vormt een prachtig boekwerk voor nieuwsgierige kinderen vanaf grofweg acht jaar én voor volwassenen. Het is geen doorsnee boek voor wat betreft plot, opmaak en schrijfstijl, kortom, het is een heel apart boek. Het vormt een lust voor het oog, met illustraties in verschillende stijlen, foto’s en kindertekeningen die elkaar afwisselen. De tekst staat in verschillende lettertypen en lettergroottes gedrukt. De onderwerpen die aangesneden worden zijn pittig en de jeugdige lezer krijgt regelmatige flinke lappen tekst te verwerken. Ondanks de aantrekkelijke en toegankelijke wijze waarop de tekst is geschreven, is het wellicht verstandig om dit boek als volwassene en kind samen te lezen. Op die manier zou de opzet van het boek waarbij kinderen en volwassenen ideeën uitwisselen, in wezen worden voortgezet. Daarbij is het ook voor volwassenen een leerzaam boek, hoeveel mensen zouden weten dat het met de auto vier dagen rijden is naar de binnenkant van de aarde? Je moet dan wel dag en nacht doorrijden en vooral een hittebestendig pak dragen. Het is er namelijk 2000 graden…

Het boek verscheen bij uitgeverij Hoogland & Van Klaveren.