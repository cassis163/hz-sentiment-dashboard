In 1973 wordt Heimaey, een van de Westmanneilanden voor de kust van IJsland, getroffen door een vulkaanuitbarsting. De bewoners worden geevacueerd en veel huizen verdwijnen onder het vulkaanas. Dertig jaar later beginnen archeologen opgravingen in dit Pompeii van het Noorden. In de kelder van een huis worden de gemummificeerde lichamen van drie mensen aangetroffen, die blijken te zijn vermoord en een kartonnen doos met daarin een menselijk hoofd. Het huis behoorde toe aan de ouders van Markús Magnússon. Omdat Markús geprobeerd heeft de opgraving van het huis tegen te houden, valt de verdenking al snel op hem. Als Markús' jeugdvriendin Alda wordt vermoord, pakken donkere wolken zich boven zijn hoofd samen. Hij roept de hulp in van advocate Thorá Gudmundsdóttir. Zij ondervindt tijdens haar onderzoek maar weinig medewerking van de bevolking van het eiland.

Smeulend vuur is een knap geconstrueerd verhaal, daar valt niets op af te dingen. De verschillende verhaallijnen en de vele plotwendingen maken het boek zeer de moeite van het lezen waard. Het verhaal is intrigerend en huiveringwekkend. Er komen veel personages in voor maar door de stijl van schrijven van Yrsa Sigurdardóttir leidt dat nauwelijks tot verwarring. De uitwerking van de personages is echter vlak en ontwikkelen zich gedurende het verhaal nagenoeg niet. Het beeld dat ik aan het begin van het boek bij de meeste personages had, had ik ook aan het einde van het boek.

Het verhaal begint spannend maar na dit veelbelovende begin zakt het verhaal een beetje in. Sommige passages worden breed uitgesponnen en dan verliest het verhaal aan snelheid en kracht. De ontknoping daarentegen zit weer heel goed in elkaar en is verrassend en schokkend.

Yrsa Sigurdardóttir heeft met Smeulend vuur een overtuigende misdaadroman geschreven. De fraaie en beeldende schrijfstijl, de knappe en intrigerende constructie en ontwikkeling van het verhaal en de verrassende ontknoping bewijzen dat zij terecht behoort tot de betere misdaadauteurs. Het boek kent een paar minpunten maar stijgt over het algemeen genomen boven de middelmaat uit.