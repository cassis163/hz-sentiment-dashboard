Ik vind Zerk een sterk boek, dat je meeneemt in de ontwikkeling van de personages. Wolfgang is de hoofdpersoon, een ervaren rechercheur, die niet meer werkzaam is voor de politie, maar zich gevestigd lijkt te hebben met zijn jongere, aantrekkelijke vriendin Julia, die een kind van hem wil. Al op de eerste pagina wordt op een mooie manier duidelijk dat Wolfgang en Julia samen een intensieve strijd achter de rug hebben i.v.m. (long)kanker bij Wolfgang, welke strijd ze overwonnen hebben. Wolfgang komt in Berlijn en ervaart daar vrijheid om te doen wat hij het liefste doet; het oplossen van misdaad. Hij heeft hierin contact met Esra, een jongere, Turkse, ex-collega, die getraumatiseerd is en onder invloed van alcohol haar trauma de baas probeert te worden en de moord probeert op te lossen, in de hoop dat ze carrière kan maken en ook door Wolfgang gezien wordt. Ook Gitta speelt een rol. Zij wil net als Wolfgang, en het liefst samen met hem, privé-detective worden en de moord oplossen, nu zij haar café van de hand heeft gedaan. De journaliste Katrin is een fascinerende vrouw. Ze lijkt wel heel snel op vertrouwelijke voet met Wolfgang te staan, wat me in eerste instantie wat wantrouwend maakte. Maar als je leest wat ze heeft meegemaakt en hoe ervaren ze is in haar vak, past het uiteindelijk wel in het verhaal en zie je de vertrouwdheid die ze creëert met Wolfgang (en later met Gitta en Esra) en wordt ze daarmee een evenwichtige en betrouwbare personage in het leven van Wolfgang. Mooi om te lezen hoe ze informatie hoort, zich wat terug lijkt te trekken en daarna een artikel schrijft om Hugo wind uit de zeilen te nemen.
Bij de overige karakters vond ik de bijzondere en morbide hobby’s van Siegfried, Bernward en Oskar bijzonder. Ik denk dat ze door deze hobby’s al wat luguber overkwamen en makkelijk als verdachte konden dienen. Hugo vond ik de hele tijd irritant, omdat hij grensoverschrijdend was naar Gitta en zich overal tussen drong. De ontwikkeling van de karakters was vooral bij Wolfgang en Esra zichtbaar. Zij hebben tijdens het boek een strijd geleverd. Gitta was al aan het veranderen, doordat ze van beroep wilde wisselen, maar heeft daarna een strijd moeten leveren als het gaat om vertrouwen in zichzelf (loopt m.i. nog) en in haar partner.

Het boek gaat naast de ontwikkeling van de personages om de ontknoping van een aantal moorden, waarbij een bad-eendje wordt gevonden. Max is op zijn familiegraf gevonden en er worden antisemitische linken verondersteld bij deze moord. Nadat er nog 2 vrouwen vermoord worden aangetroffen richten de hoofdrolspelers zich op de jacht naar een seriemoordenaar, waarbij ze hints proberen te ontcijferen en zelf in gevaar komen. Als Gitta en Hugo naar Antwerpen gaan, waar nog een vrouw wordt vermoord, denken ze dichterbij de ontknoping te zijn, echter de hints die Wolfgang krijgt wijzen naar een verdachte in hun eigen vriendenkring. Vertrouwen en doorzetten om de open vragen te ontcijferen maken dat de eenvoudige oplossing geen ontknoping blijkt. Wat begon bij de Zerk eindigt bij een psychopaat, waarbij nog niet alle eindjes opgelost zijn. Ook na de uiteindelijke ontknoping blijft de spanning aanwezig en roept om een vervolg!