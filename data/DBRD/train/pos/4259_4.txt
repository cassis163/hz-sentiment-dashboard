Robert Bryndza, die oorspronkelijk acteur was, begon zijn carrière als auteur met het schrijven van romantische komedies. Met zijn boek Het meisje in het ijs stapte hij over naar het genre misdaadthrillers. Op dat moment had hij al op veel plaatsen in de wereld gewoond. Op zijn achtste verhuisde hij van het Verenigd Koninkrijk naar British Columbia in Canada. Vervolgens kwam hij in Los Angeles in een appartement vlak bij Hollywood Boulevard terecht. Met zijn Slowaakse Ján kwam hij in 2010 naar Slowakije om vakantie te vieren. Dit beviel zo goed dat ze besloten te blijven.  

De hoofdpersoon in zijn misdaadthrillers is Erika Foster. Ze is geïnspireerd door Bryndza's leven in Slowakije. Erika werd geboren in Slowakije en verhuisde op 18-jarige leeftijd naar Manchester om er als au pair te gaan werken en Engels te leren. Inmiddels woont ze al 25 jaar in Engeland. Ze volgde er een politieopleiding, waarbij ze haar toekomstige echtgenoot Mark ontmoette. Deze kwam met vier van haar collega's om bij een politieactie tegen drugsdealers. Bryndza heeft van haar een interessant personage gemaakt, dat in de loop van de serie een ontwikkeling doormaakt. Is zij in Het meisje in het ijs nog een tang, in het derde boek Donker water laat ze haar zachte en vrouwelijk kant zien. Ze is nog steeds onverschrokken, vastberaden en gedreven, maar nu lacht ze meer, sluit ze vriendschappen en heeft ze aandacht voor vrienden en familie. Haar collega's zijn niet langer instrumenten, maar personen waarmee ze samenwerkt. Ze worstelt nog steeds met het gemis van Mark, haar overleden echtgenoot en zij uit haar gedachten en gevoelens over deze trieste ervaring.  

In Donker Water zit Erika niet meer in het Murder Investigation Team in Lewishham Row, maar werkt ze op het politiebureau van Bromley in een team dat de georganiseerde misdaad bestrijdt. Na een aanwijzing vindt het team niet alleen een grote voorraad drugs, maar ook de overblijfselen van een meisje. Uit identificatie blijkt dat het om Jessica Collins gaat, een meisje dat 26 jaar op weg naar een verjaardagspartijtje verdween. Erika moet oude dossiers doorspitten en betrokkenen ondervragen. Daaronder is de vroegere onderzoeksleidster Ananda Baker die er niet in is geslaagd de zaak op te lossen, uit dienst is gegaan en nu een drankprobleem heeft. Al snel blijkt dat de familie Collins geheimen heeft.  

Bryndza is sterk in het beschrijven van de familiedynamiek. Zo is er niet alleen de familie Collins met een katholieke moeder met aanhang, maar ook Erika's eigen familie in de vorm van haar zus en kinderen, die plots voor Erika's deur staan. In het boek spat de actie er beslist niet af; het verhaal verloopt nogal traag, maar blijft toch boeien door de goede schrijfstijl, de ontwikkeling van de karakters en de plotwendingen.  

De boeken over Erika Foster zijn standalones, dus in beginsel is het niet nodig ze op volgorde te lezen, maar het bevordert een beter begrip van de karakterontwikkeling van de personages door dit wel te doen.  

Inmiddels zijn er nog drie delen in de Engelstalige versie van de serie verschenen. Hoe zal Erika zich verder ontwikkelen?