De schrijfster van dit boek is geboren en getogen in een buitenwijk van Atlanta.
Wat zou Martin doen is haar eerste roman en losjes gebaseerd op een reeks waargebeurde incidenten waarbij ongewapende Afrikaans-Amerikaanse tieners werden doodgeschoten. Geschokt door de verschillende reacties op deze gebeurtenissen en op de ‘pro justice’-beweging die als gevolg daarvan ontstond begon Stone met het project in een poging de actualiteit te onderzoeken door de lens van de ideeën van Martin Luther King.

Justyce Mc Allistair is een afro Amerikaanse jongen van 17 jaar. Hij gaat naar een goede middelbare school en is daar een van de betere leerlingen. Ook doet hij het samen met SJ super in de debatclub. Hij heeft alles voor elkaar zou je denken.
Op een avond wordt hij, als hij zijn dronken vriendin wil helpen, zonder pardon in de boeien geslagen. Door dit etnisch profileren van de politie verandert zijn kijk op het leven. Hij hoort van alle kanten dat de blanken hem altijd als zwart zullen blijven zien. Wat hij ook doet, hij zal zich altijd extra moeten bewijzen. Aan de andere kant is er zijn moeder die vindt dat hij ver uit de buurt van de blanken moet blijven en een blank vriendinnetje past daar zeker niet bij.
Justyce leeft tussen twee werelden en heeft het daar heel moeilijk mee. Als experiment schrijft hij brieven aan Martin Luther King. Dit experiment geeft hem echter niet antwoord op zijn vragen.
Als er dan ook nog iets heel ergs gebeurt met zijn beste vriend weet hij het allemaal even niet meer. Hij staat op het punt om wat domme dingen te doen, maar dan vindt hij zichzelf terug en verzamelt de juiste mensen om zich heen.

Ik vind het boek vlot geschreven. Het stelt een problematiek aan de orde die helaas de harde werkelijkheid is. Er wordt niet geschuwd om bepaalde dingen op papier te zetten. Je voelt de worsteling van Justyce met zichzelf en zijn omgeving.