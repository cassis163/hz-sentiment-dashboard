De 15 jarige Hannah van Dijk wordt streng opgevoed en verzint met haar vriendin Ilse van Langerak een smoes om naar het schuurfeest met DJ Xander te kunnen gaan. Wanneer Hannah’s vader Jan ’s nachts wakker wordt met een onbestemd gevoel en blijkt dat Hannah nog niet is thuisgekomen breken onzekere tijden aan. De relatie tussen Hannah’s ouders Jan en Martine komt onder zware druk te staan en de problemen worden steeds groter naarmate de tijd vordert en de onzekerheid toeneemt. Ook blijkt Martine geheimen te hebben die beter verborgen hadden kunnen blijven. Haar starre houding en gedisciplineerde opvoeding heeft een veel diepere oorzaak dan men ooit kan bedenken.
Familie rechercheur Loes de Koning is net begonnen op haar nieuwe plekje en krijgt deze zaak onder zich. Haar oude chef zit in de weerstand en van hem kan ze geen medewerking verwachten. Samen met Rob de Vries gaan zij op onderzoek uit maar stuiten op gesloten deuren en ook de koele verhouding van Hannah’s ouders maken dat de vragen zich blijven opstapelen. Wanneer er een gruwelijk toegetakelde overleden jongeman wordt gevonden lijkt er weer een opening te zijn voor nieuw onderzoek en Loes bijt zich daarin vast. Zou dit de dader kunnen zijn die ook te maken heeft met de vermissing van Hannah? Of is dit een woedende dader die Hannah wreekt?
Het boek heeft, zoals we gewend zijn van Karin Hazendonk, korte hoofdstukken zodat de lezer getriggerd wordt om door te lezen. De hoofdpersonen Jan en Hannah worden goed uitgediept. Van anderen had ik wel meer willen weten. Het verhaal beschrijft seks, alcohol, en de huidige manier van omgang tussen jongeren en alles wat daartussen ligt en ermee te maken heeft. De spanning bouwt zich goed op. De onderlinge verhouding tussen Hannah en haar ouders wordt steeds duidelijker en daarmee stijgt het onderbuik-gevoel. Het verhaal is erg herkenbaar voor ouders waardoor ik regelmatig met kippenvel zat te lezen. De zoektocht van jongeren die hun eigen gang willen gaan, Hannah die wil ontsnappen aan de druk van haar ouders. Hoe ver gaat vriendschap? Geld dat toegang geeft tot de meest bizarre wensen. Het misbruiken van macht in de ergste vorm waarbij niets of niemand wordt gespaard. Je weet dat het gebeurt maar je wilt er niet aan. Karin weet de beklemmende sfeer erg goed neer te zetten waardoor je gewoon door moet blijven lezen. Dit boek is een ware nachtmerrie voor elke ouder! Ik geef 4 dikke **** sterren voor dit boek. Ik kijk uit naar meer.

Graag wil ik LetterRijn bedanken voor het beschikbaar stellen van dit geweldige boek.