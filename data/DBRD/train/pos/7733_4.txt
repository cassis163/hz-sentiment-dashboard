Het centrale beeld van deze roman: een jonge moeder met twee kinderen in een barrel van een camper onderweg door Alaska.
‘Helden van de grens’ is een heuse roadtrip door een prachtig landschap. Maar moeder Josie lijkt er weinig oog voor te hebben. De kinderen, Ana (een ongeleide projectiel met rood haar) en Paul (vroegwijze raadgever), proberen zich aan de nieuwe situatie aan te passen. Dave Eggers voert de lezer virtuoos telkens kleine stukjes informatie uit de voorgeschiedenis, zodat we allengs meer begrip krijgen voor de ongewone situatie.
Iedere roman die Eggers schrijft is weer totaal anders en onvergelijkbaar met eerder werk. Zo ook hier. Constantes zijn er wel: het fenomenale schrijftalent, de menselijkheid en diepzinnigheid van een bijzonder oeuvre.