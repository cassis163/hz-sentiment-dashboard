Een boek waarvan de cover alleen al prachtig is. Normaal gesproken niet iets waardoor ik mij laat verleiden maar deze is echt het bekijken waard.
Jessie Burton is bekend van het boek 'Het huis aan de Gouden Bocht' en sinds kort ligt 'de Muze' in de schappen. Jessie Burton maakt gebruik van twee verhaallijnen. De ene speelt zich af in de onrustige jaren dertig. Spanje wordt verscheurd door een heftige burgeroorlog en Europa voelt de dreiging van de Tweede Wereldoorlog. Het gezin van de kunsthandelaar Schloss is neergestreken in een groot huis. Harold is vaak op pad om kunst aan te schaffen of zijn minnares te bezoeken. Zijn vrouw Sarah blijft achter met hun dochter Olive. Olive is een talentvolle schilder maar wordt niet opgemerkt door haar vader. Haar moeder kampt met depressies en kan er niet voor Olive zijn. Isaac en zijn halfzus Teresa kruizen het pad van de familie en er ontwikkelt zich een bijzondere vriendschap tussen deze mensen. Er worden keuzes gemaakt die verstrekkende gevolgen hebben. Isaac is schilder en activist, Teresa zoekt vriendschap bij Olive en Olive klampt zich aan Isaac vast.

De tweede verhaallijn speelt zich af in de jaren zestig in Londen. De inmiddels zesentwintigjarige Odelle Bastien is vanuit Trinidad naar de Engelse hoofdstad gekomen. Londen is behoorlijk anders dan dat Odelle zich had voorgesteld. Ze kan haar baan bij de schoenenwinkel Dolcis op den duur inruilen voor een baan als typiste bij de Skelton galerie. Ze wordt aangenomen door de excentrieke Marjorie Quick. De beide vrouwen krijgen, ondanks dat ze heel verschillend zijn een klik. Quick moedigt Odelle aan om haar droom als schrijver op te pakken.

Op een dag komt Lawrie Scott met een schilderij naar de galerie. Kort daarvoor heeft Odelle Lawrie ontmoet op de bruiloft van haar vriendin. Het lijkt om een originele Isaac Robles te gaan, een Spaanse kunstenaar.

De verhaallijnen wisselen elkaar af en langzamerhand ontspint zich een prachtig verhaal. Er zijn parallellen. Olive is een talentvolle schilder, ze verbergt haar werk voor de andere mensen en heeft Isaac nodig om tot schilderen te komen. Odelle laat haar schrijfwerk ook niet aan het grote publiek zien totdat Marjorie Quick haar onder haar vleugels neemt. Beide vrouwen hebben anderen nodig om hun kunst tot expressie te laten komen. Twee vrouwen, allebei in een land wat voor hun vreemd is.
Zijn beide vrouwen een inspiratiebron nodig om te kunnen schilderen en schrijven?

Het is een aangrijpend verhaal geworden vol ambitie, een zoektocht naar identiteit, bedrog en loyaliteit. Jessie Burton heeft een meeslepende manier manier van schrijven. Een roman die je niet snel loslaat.