Leonardo da Vinci is ongrijpbaar voor velen, een onverklaarbaar fenomeen dat zich lastig laat portretteren, en daarom is het een ingewikkeld onderwerp voor jonge(re) lezers. Toch weten schrijvers Dennis en Wendel Kind 'meneer Da Vinci' een stuk begrijpelijker te maken. Ten eerste maken ze de schilder dertig jaar jonger, ten tweede weten ze smartphones in het verhaal te verweven, en ten derde is Secret Scouts en de verloren Leonardo erg spannend. Want wie droomt er nou niet van het ontmoeten van méén van de grootste genieën die ooit geleefd hebben, om dan pasta bolognese met hem te eten?

Zo maken de schrijvers van Leonardo da Vinci een gewoon mens, een wezen van vlees en bloed in plaats van van inkt en legendes. Leonardo twijfelt ook wel eens aan zichzelf, werkt net als veel anderen veel te hard, en nog belangrijker: hij weet ook lang niet alles! Is dat nou zo vreemd, zo mysterieus? Voor jonge lezers is Secret Scouts en de verloren Leonardo een hele goede eerste stap in de kunstgeschiedenis, en in het leven van een visionair.