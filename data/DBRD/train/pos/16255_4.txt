‘In Wonderland’ is gebaseerd op de zogenaamde ‘RaRa-affaire’ uit 1994/1995, waarbij twee journalisten wegens vermeende betrokkenheid bij terroristische aanslagen verdacht worden. Het verhaal draait om columnist Herman Catz, modejournaliste Caroline Dusart en rechter-commissaris Frans Van Loohuizen en wordt vanuit deze drie invalshoeken verteld.
Hoewel het boek geschreven is vanuit haar eigen ervaringen, schrijft Christine Otten expliciet in haar verantwoording dat het een fictief verhaal betreft.

Op een vroege ochtend doorzoeken rechter-commissaris Van Loohuizen met zijn rechercheurs het huis van Caroline en Herman. Hij vertelt Caroline dat ze zich geen zorgen hoeft te maken: ‘U wordt nergens van verdacht. Uw man ook niet. U hebt geen advocaat nodig. Maar in het belang van het onderzoek kunnen we niet vertellen waarom we hier zijn, wat we zoeken.’

Veertien jaar later wordt Herman Catz benaderd door een regisseur die een speelfilm wil maken over het gebeuren. Terwijl Caroline last heeft van een vaag schuldgevoel over haar rol in de gehele affaire en om die reden contact zoekt met de inmiddels van zijn pensioen genietende rechter-commissaris, is haar man vooral bezig met het verwerken van hetgeen destijds is gebeurd, zoals de kleinerende ondervragingen die hij moest ondergaan. In flashbacks beleeft hij hetgeen hij al die jaren heeft verdrongen: ‘..Wie denk je wel dat je bent? Je weet toch dat je vrouw een vriend heeft? Zullen we je de telefoontaps laten zien van haar gesprekken met hem? Wil je dat? Is echt genieten hoor..’

Doordat Christine Otten ‘In Wonderland’ vanuit verschillende gezichtspunten heeft geschreven verliest het verhaal geen moment zijn vaart. Hiernaast zorgt het verweven van flashbacks en het heden voor een aparte, originele vertelwijze. Ook weet de schrijfster de spanning knap op te bouwen, vooral in de laatste 50 pagina’s waarin Caroline opnieuw Van Loohuizen ontmoet en zint op wraak.

Vanaf de eerste pagina nam ‘In Wonderland’ mij in een stevige grip, om me pas na de 237 bladzijden die het boek telt weer los te laten. Een bijzonder, erg goed geschreven boek.