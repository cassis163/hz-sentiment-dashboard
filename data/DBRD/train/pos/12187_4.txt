Kate Parker is een weduwe die met haar zoontje Jack in Oxford woont. Zij heeft op de dag van haar huwelijk haar beide ouders door een eigenaardig auto-ongeluk verloren en enige tijd later werd haar echtgenoot Hugo door autodieven vermoord. Zij heeft een allesoverheersende missie in haar leven en dat is zichzelf en haar zoontje te beschermen tegen elk denkbaar onheil dat op hun weg kan komen. Voor alle activiteiten die door haar of Jack worden ondernomen heeft zij kansberekeningen voor mogelijke ongelukken gemaakt en haar huis is, na een aantal inbraken, veranderd in een onneembaar fort. Niet iedereen in haar omgeving en zeker niet haar schoonfamilie, heeft enig begrip voor het bijna obsessieve gedrag van Kate.

Dan ontmoet zij op een dag Jago Martin. Hij is professor aan de universiteit van Oxford en heeft een boek over statistieken en ongelukken geschreven. Kate voelt zich tot hem aangetrokken en als zij hem vertelt over de paranoïde manier waarop zij leeft, ziet hij mogelijkheden haar te genezen en weer een normaal leven te laten leiden. Kate accepteert zijn aanbod en langzaam maar zeker lijkt het erop dat de oude Kate weer terugkomt. Maar klopt het allemaal wel en wie is die enge buurman die plotseling onaangekondigd bij haar op de stoep staat?

Een goede moeder is na Kom je buiten spelen de tweede misdaadroman van de Schotse schrijfster Louise Millar. Het boek verscheen in Groot Brittannië onder de titel Accidents happen. Beide titels dekken de lading. Louise Millar heeft een plezierige en vloeiende schrijfstijl die het lezen van het boek aangenaam maakt. De personages zijn goed uitgewerkt. Kate, Jack en de kwaadaardige schoonmoeder Helen komen goed uit de verf. Oxford wordt op een dusdanige manier beschreven dat je bijna de neiging krijgt er een weekendje heen te gaan. Het komt wat traag op gang maar als je er eenmaal in zit ontwikkelt zich een boeiend verhaal waarin beetje bij beetje ontrafeld wordt wat er werkelijk aan de hand is en naarmate dit proces vordert neemt de spanning evenredig toe. Aanvankelijk heb je de indruk dat je een goed geschreven roman aan het lezen bent met alle ingrediënten voor een gelukkige afloop en die komt er ook maar op een geheel andere manier dan je verwacht. Langzaam maar zeker wordt de toon in het verhaal wat duisterder en de atmosfeer dreigender. Je voelt aankomen dat het plot een andere kant uit zal gaan dan je verwacht maar je hebt geen enkel idee welke. De ontknoping van het verhaal is verrassend en letterlijk en figuurlijk voorzien van een wervelende spanning. Kate zonder het houvast van de kansberekeningen die haar leven bepalen zorgt daar wel voor.

Een goede moeder is een uitstekende misdaadroman met een origineel gegeven, een goed uitgewerkt plot, levensechte personages en een spannende en overtuigende ontknoping. Alles aan dit boek klopt en dat maakt het een fantastische leeservaring.