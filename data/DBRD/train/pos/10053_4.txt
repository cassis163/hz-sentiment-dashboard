‘Aangetast’ is opgedeeld in vier delen en begint op de dag dat het tien jaar geleden is dat Lieve is verongelukt. Als lezer weet je dat er iets ergs is gebeurd, maar het precieze hoe en wat kom je gedurende het boek pas te weten. Het verhaal wordt grotendeels vanuit de gedachten van Matthias, Gideon en Rifka verteld; een deel is vanuit Tamara. Doordat Loes den Hollander meerdere hoofdpersonages de ruimte te geeft voor hun gevoelens en gedachten krijg je een vrij compleet beeld van iedereen én ook van de dag van het ongeluk.

Zoals we gewend zijn van Den Hollander zijn er verschillende onverwachte wendingen. Net als je denkt te weten hoe alles in elkaar zit, blijkt de auteur je soms op het verkeerde been gebracht te hebben. Heerlijk hoe ze dat in vrijwel al haar boeken voor elkaar krijgt. Daardoor blijf je lezen in het boek. Ik had me zo voorgenomen om dit nieuwste verhaal eens niet in één ruk uit te lezen, maar dat is me niet gelukt. Het was te spannend om weg te leggen…

Ondanks dat ‘Aangetast’ een deel van een serie is, vormt het verhaal toch wel een afgerond geheel. Dat betekent overigens niet dat er helemaal geen vragen overblijven. Vooral de allerlaatste alinea vraagt om een tweede deel met dezelfde personages. Dat belooft wederom een spannende en zinderende thriller te worden.