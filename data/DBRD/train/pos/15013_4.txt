Mischling vertelt het gruwelijke verhaal van de tweelingzusjes Perle en Stacha. De tweeling wordt samen met hun opa en moeder naar Auschwitz getransporteerd en vanaf daar worden de meiden gescheiden van hun familie. Doordat ze Mischling zijn wekt de tweeling meteen de interesse van Mengele en hij besluit ze dan ook apart te nemen. Vanaf dit moment moet de tweeling allerlei experimenten ondergaan en wordt de afstand van elkaar steeds groter. Wanneer Mengele vervolgens Perle laat verdwijnen en Stacha in de waan laat dat haar zus dood is, verandert de normaal zo fantasierijke Stacha in een stil teruggetrokken kind die er van overtuigd is dat Perle nog leeft. Na de bevrijding zet ze dan alles op alles om Perle terug te vinden, maar bovenal gaat ze op zoek naar Mengele.
Het boek vertelt het verhaal afwisselend door de ogen van Stacha en Perle. Hierdoor krijg je van beide meisjes een goed beeld en al snel is duidelijk dat de tweeling toch wel verschild van elkaar. Stacha is fantasierijk, terwijl Perle meer een dromer is die altijd bereidt is anderen te helpen.
Het verhaal speelt zich af in Auschwitz en wanneer je zelf een bezoek hebt gebracht aan dit concentratiekamp, zie je de afgrijselijke beelden van de barakken voor je op het moment dat de meiden daar terecht komen. Het is dan ook op sommige momenten een erg aangrijpend boek, waardoor je soms even wat afstand moet nemen. Toch is het kunnen nemen van afstand een luxe, omdat je weet dat er destijds ook niet weggelopen kon worden als het te veel werd. De gruwelijkheden die beschreven worden zijn geen fictie, dit is pure werkelijkheid en zorgt ervoor dat het kippenvel regelmatig op de armen staat.