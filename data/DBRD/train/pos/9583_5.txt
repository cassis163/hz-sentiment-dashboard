Dit is een verhaal over goed en kwaad en met name de duistere kant van de mensheid. De sfeer in het boek is daarom ook vrij donker. De enige lichtpuntjes in het verhaal komen van degene waarvan je het het minst verwacht. Toch bezit het verhaal veel schoonheid. De schrijfstijl is poÃ«tisch en zit vol mooie metaforen. De beweegredenen van de mensen in Breathed die voor een catastrofe zorgen zijn goed geschetst. Zo goed zelfs dat je als lezer niet meer met zekerheid kunt zeggen dat je, onder bepaalde omstandigheden en zonder de kennis die je nu hebt, niet iets gedaan zou hebben dat leek op de daden van de mensen in Breathed. Waarschijnlijk zou je niet zo ver zijn gegaan, maar je zou misschien toch een eind zijn meegegaan in de gedachtegang die zoveel ellende veroorzaakt in dit verhaal. Dat is overigens ook een punt dat de schrijfster probeert te maken.

De hoofdpersonen zijn goed gekozen. De jonge Fielding, die worstelt met vooroordelen die hij liever niet zou hebben en met het vormen van een eigen definitie van goed en kwaad. De oude Fielding, die het verhaal vertelt en die al die jaren later nog kapot gaat van schaamte en schuldgevoel. Sal, die jong genoeg is om als onschuldig te kunnen worden gezien maar ook al oud genoeg om als een bedreiging te kunnen gelden. De familie van Fielding, waarin iedereen vecht tegen zijn of haar eigen demonen. De dorpsgenoten, die hun angst proberen vorm te geven en die daarin aangemoedigd worden door een sterke leider. Samen vormen ze precies de gemeenschap waarin dit verhaal kan plaatsvinden. Bovendien hielden ze stuk voor stuk mijn aandacht gevangen, omdat ze bijzonder en herkenbaar tegelijkertijd zijn.

Ik heb zeer genoten van het lezen van dit boek. De prachtige zinnen zijn niet geschreven om alleen maar te imponeren, maar om het verhaal meer kleur en sfeer te geven. De opbouw van het verhaal is goed en de motieven van de hoofdpersonen zijn duidelijk en ondanks alles invoelbaar. Het boek laat zien dat onder de juiste (of juist verkeerde) omstandigheden goed gemakkelijk verandert in kwaad en kwaad in goed. Dit is een verhaal met veel diepgang, maar het blijft steeds zonder moeite te volgen. Echt heel sterk geschreven.