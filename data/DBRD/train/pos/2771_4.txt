Vanwege haar vermeende betrokkenheid bij een gijzelingsactie in Moskou wordt journaliste Farah Hafez gezocht door de internationale veiligheidsdiensten. Ze vlucht met behulp van vrienden naar Jakarta waar ze haar onderzoek naar criminele praktijken van ,een Russische oligarch, genaamd Lavrov, voortzet. Haar collega Paul Chapelle vindt in Moskou en Johannesburg nieuwe bewijzen van deze misdadige organisatie, met als gevolg dat ze er steeds meer gebeten op raken tot het uiterste te gaan, zodat ze aan Lavrov’s praktijken een einde kunnen maken .

Het internationale netwerk van Lavrov die jonge jongetjes ronselt voor vermaak is tevens verantwoordelijk voor de Amsterdamse hit-en-run-actie op een Afghaanse jongen. Een Nederlandse minister is bij deze zaak betrokken. De chauffeur van de minister heeft een verklaring afgelegd over die avond maar wordt later hangend in een strop gevonden-. Het onderzoek loopt vast.

“Schaduwvechters” is het tweede deel in de Hartland Trilogie. In het eerste deel “De vlinder en de storm” speelt Farah Hafez voornamelijk de hoofdrol. In Schaduwvechters is ze minder prominent in beeld, maar daar heeft de spanningsboog niet onder geleden. Die blijft strak staan. Haar mannelijke collega, die ze vanuit haar jeugd kent, heeft een belangrijke rol in dit boek. Door zijn ontdekkingen krijgt het verhaal nieuwe wendingen die zorgen dat je als lezer steeds weer wordt verrast.

In Amsterdam houden hoofdinspecteur Radjen Tomasoa en zijn collega Esther van Noordt zich bezig met een moord op een man die een belangrijke getuige is voor hun onderzoek op de hit-en-run-actie ten aanzien van de Afghaan.

Het verhaal is opgebouwd in vijf delen. In elk deel komen verschillende verhaallijnen aan bod, die tezamen een eenheid vormen. Walter Lucius heeft zich goed in zijn personages verdiept die allen met veel tegenslag te maken krijgen, wat voor de nodige spanning en actie zorgt. De actiescènes zijn fraai beeldend geschreven, waardoor het verhaal goed gaat leven.

“Schaduwvechters” is een krachtig en bondig geschreven boek, waarin continu van alles in ontwikkeling is. Hierdoor blijf je als lezer geboeid tot en met de laatste letter. Het boek is een lust om te lezen, een parel voor in je boekenkast.