Jason "Jazz" Dent lijkt op het eerste zicht een normale tiener, maar niets is minder waar. Hij is wel aardig, leuk en charmant, maar ook de zoon van de beruchtste seriemoordenaar Bill Dent. En nog erger: vader nam zijn zoon mee op zijn rooftochten en heeft hem dan ook opgeleid als waardige opvolger.

Wanneer er in Lobo's Nod opnieuw lichamen gevonden, wordt Jason geconfronteerd met het verleden. Ondanks al zijn pogingen om de mensen en vooral zichzelf te overtuigen dat hij niet is zoals zijn vader, slaat de twijfel toe. Gesteund door zijn beste vriend Howie en zijn vriendinnetje Connie besluit hij het ultieme bewijs te leveren van zijn "anders" zijn: met zijn kennis de politie helpen de actieve seriemoordenaar te ontmaskeren ...

Ik jaag op killers van Barry Lyga is uitgebracht als jeugdthriller en dat merk je ook wel: het taalgebruik is, op enkele medische termen na, eenvoudig wat het boek makkelijk en vlot leesbaar maakt. Ook de verhaallijnen zijn niet al te moeilijk om volgen. De plot zit echter goed in elkaar en de manier waarop Jason in het reine probeert te komen met zijn verleden (de twijfels, de angsten) is dusdanig mooi en ontroerend beschreven dat je ook als volwassene veel plezier kunt beleven aan dit boek.

Na de cliffhanger op het einde kijk ik in elk geval uit naar het vervolg.