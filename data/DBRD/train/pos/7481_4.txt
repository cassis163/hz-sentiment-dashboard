Het boek heeft eigenlijk wel een goed gevonden thema: tatoo's stelen om er dan leer van te maken zodat ze eeuwig bewaard blijven. Uiteraard heel luguber en not done voor personen met een gezond brein.

Het politieonderzoek komt traag op gang wegens interne strubbelingen, geen aanknopingspunten en op de koop toe geloven ze niet in de theorie van een tattoodief. Wanneer het er toch meer en meer op lijkt dat de tattoo's het motief van de moorden zijn, komt het onderzoek op gang en zeker omdat de tattoodief een fout maakt waardoor er een levende getuige is. Alleen zit de zaak wat complexer in elkaar dan dat de politie vermoedt, de tattoodief handelt in opdracht van een verzamelaar.

Het boek leest vlot want er is genoeg spanning. Je wil altijd maar verder lezen om te weten hoe het eindigt, kan de politie tijdig de dief stoppen? Er zitten ook een aantal plottwists die ik absoluut niet zag aankomen. Ik had zelfs geen enkel idee wie de verzamelaar was tot het op het einde van het boek bekend wordt.