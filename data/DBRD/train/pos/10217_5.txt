Een nieuw boek van de bij ons vooral voor thrillers bekende Henning Mankell, die echter ook toneelstukken, kinderboeken en heel wat romans heeft geschreven. Dit is zijn 47ste boek! Hij is een man met meerdere kanten: als 17-jarige naar Parijs gegaan, gewerkt als theaterdirecteur in Zweden én in Mozambique en in andere Afrikaanse landen gewoond, en altijd geëngageerd voor de wereld om hem heen: een deel van de opbrengst van dit Zweedse boek gaat naar het Zweedse "cancerfonden". Hij schreef ooit ook een boekje met zijn persoonlijke beschouwingen over de ziekte aids waarmee hij ook de strijd tegen aids steunde. Hij was tevens één van de passagiers enkele jaren terug op een hulpboot die naar de Gazastrook voerde en die daar toen niet binnen mocht van de Israëlische marine.
Het boek gaat over de herinneringen en de levensvragen die hem overvallen het eerste half jaar nadat bij hem zelf begin 2014 kanker wordt vastgesteld, tot in zijn linkerlong toe.
Hij valt echter niet in een zwart gat, en dit 'Kvicksand' is geen machteloos boek maar hij vindt erin terug wat zijn levensbron is: de levenswil van ieder individu, de levensvreugde die ieder in zicht draagt.
Het gaat over zijn eigen persoonlijke herinneringen die hem maken zoals hij nu is, wat hij heeft achtergelaten en zal achterlaten in het leven en nog meer de mensheid an sich: wat blijft er over van onze wereldmaatschappij als de volgende ijstijd komt? Hoe kunnen we een volgende maatschappij herinneren aan dat wat er achterblijft en voor de aarde zelf gevaarlijk is: kernafval? Wat komen we zelf tegen van de oerbevolking van deze aardbol, hoe zijn rotstekeningen gemaakt en wat blijft er over van de kunst doorheen de eeuwen heen? Dit zijn grote vragen die steeds terugkomen, afgewisseld met zijn eigen anekdotes die van zijn eigen levenskracht getuigen. Zoals die keer tijdens zijn periode in Zambia, als hij met de dood bedreigd en van zijn oude auto bestolen wordt. Of wanneer hij in Mozambique in een arm hutje bij een 19-jarig meisje hurkt dat op sterven ligt aan aids.
Hij reist ook veel: naar een soldatengraf in Vlaanderen, Salamanca, Buenos Aires, Mozambique, Joegoslavië, ... en terug naar zijn thuisstad in Noord-Zweden (Sveg).
Het boek is enorm boeiend en tegelijkertijd filosofisch over de belangrijkste levensvragen van eenieder, nl leven en dood. Als het hier zal uitkomen in het Nederlands in mei, kan ik me goed voorstellen dat vele fans hier zeer blij mee zullen zijn! In Zweden werd het alvast zeer goed verwelkomd.