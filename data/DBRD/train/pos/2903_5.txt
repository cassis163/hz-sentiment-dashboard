Oorspronkelijke recensie op mijn blog: hillybillybeauty.nl

Buiten vallen de mussen dood van het dak door de warme periode in ons land, maar een boek met als titel ‘Het Sneeuwmeisje’ is absoluut niet misplaatst om tijdens deze hitte te lezen. Een roman met een thriller randje, een verhaal wat zich steeds meer ontplooit, absoluut een fantastisch boek!

De cover is echt prachtig. Mooie kleuren met letters die als het ware ‘op’ het boek liggen. Witte letters die wel wat weg hebben van sneeuw wat op de grond ligt. Echt prachtig gedaan.

Achterflap

“Hoeveel kilometer je ook hebt moeten rennen. Hoelang je ook weg bent geweest, het is nooit te laat om gevonden te worden.

Madison verdween op vijfjarige leeftijd in het bos. Dat was drie jaar geleden. Hoewel de kans dat ze nog leeft bijzonder klein is, huren haar ouders een specialist in: Naomi Cottle, bijgenaamd ‘de kindvinder’. Naomi begrijpt verdwenen kinderen beter dan wie dan ook, omdat ze zelf ooit is ontvoerd.

Naomi’s zoektocht naar het meisje voert haar terug naar haar eigen verleden, naar het pleeggezin waar ze geborgenheid vond. Van de tijd daarvoor herinnert ze zich niets. Maar hoe dieper ze het bos in loopt, hoe dichterbij haar verleden komt.

Diep in dat duistere woud woont een meisje dat denkt dat ze een sneeuwmeisje is. Omdat ze altijd binnen moet blijven, in de hut die ze deelt met een jager, heeft ze een rijke innerlijke belevingswereld. Haar redding ligt in fantasie, hoop en liefde op een plek waar je die niet verwacht.”

Rene Denfeld schetst een sneeuwwitte wereld waarin je jezelf verliest. Door de rijke manier van schrijven verloor ik mijzelf al vrij snel in dit prachtige verhaal. Het verhaal wordt afwisselend verteld door Naomi, haar beleving en haar gedreven zoektocht naar Madison, en door een jong meisje die haar gedachtes met ons deelt. Door deze afwisseling blijf je gefocust en blijft het verhaal van minuut tot minuut interessant en pakkend.

Op een prachtige manier wordt het magische realisme beschreven. Het sneeuwmeisje weet door haar fantasiewereld de dagen door te komen. Heftige scènes die de auteur heel goed weet te beschrijven. Als lezer weet je wat het meisje overkomt, wat het verhaal een zeer donkere kant geeft. Maar door de magische wereld die de auteur schetst, waardoor het meisje hoop blijft houden, heeft het verhaal een lichte kant. Het verhaal straalt hoop uit! De wil om te overleven straalt van elke letter af.

Naast het opsporen van Madison heeft Naomi haar eigen issues om te ontrafelen. De nachtmerries die ze heeft, wat betekenen ze? Stukje bij beetje krijg je als lezer steeds meer informatie en wil je eigenlijk niet stoppen met lezen omdat je wil weten hoe het zit.

Het Sneeuwmeisje heeft mij van het begin tot het eind geboeid. De prachtige manier van schrijven is absoluut 5 sterren waard!