Sam Christer is al zijn hele leven geïntrigeerd door Stonehenge. In zijn debuutthriller, Het Stonehenge ritueel heeft hij deze belangstelling weten om te zetten in een verhaal dat de potentie heeft van een bestseller. Hij woont in Londen en Derbyshire.
Professor Nathaniel Chase, academicus in ruste, vult zijn tijd met het opsporen en verkopen van zeldzame kunstvoorwerpen in de wereld. Zijn fanatisme heeft hem niet alleen de naam grafrover opgeleverd, maar ook een aanzienlijk vermogen. Toch blijkt zijn leven zodanig uitzichtloos te zijn dat hij, na het schrijven van een brief aan zijn zoon Gideon, met een kogel een einde aan zijn leven maakt. De 28-jarige Gideon, aankomend professor en archeoloog, is verrast na het lezen van de brief en gaat op onderzoek in het onmetelijk grote landhuis van zijn vader. In goed verstopte kamers ontdekt hij een schat aan informatie in de dagboeken van zijn vader. Vanaf een bepaald moment zijn ze in een onleesbaar gecodeerde taal geschreven die alleen bij Gideon en zijn vader bekend is. Hij is benieuwd wat zijn vader zo depressief heeft gemaakt en gaat de boeken ontcijferen.
De jonge inspecteur Megan Baker wordt belast met het onderzoek naar de dood van de professor en komt in contact met Gideon. Baker heeft het gevoel dat de zoon veel informatie achterhoudt. Wanneer Caitlyn Lock, de dochter van Amerikas vice-president, spoorloos is verdwenen, breidt het onderzoek van Megan Baker zich snel uit. Er lijken overeenkomsten te zijn tussen de zelfmoord van Chase, de verdwijning van Caitlyn en geheimzinnige voorvallen in de mystieke Stonehenge in Engeland.
Het Stonehenge ritueel is een aangrijpend en soms beklemmend debuut waarin constant wordt afgeteld naar veelzijdige calamiteiten. Oude codes, rituele offers, seriemoorden, angstaanjagende spanning, broeierige mysteries rondom de Stonehenge, niets is door de auteur bij de samenstelling vergeten. Christer heeft hiernaast ook aandacht besteed aan zijn karakters. Volledig in evenwicht met de zwaarte van hun rol, krijgen zijn personages aandacht en scheppen een levensecht beeld bij de lezer. Volledig onafhankelijke verhaallijnen prikkelen de belangstelling en nieuwsgierigheid hoe alles uiteindelijk in elkaar is te passen. Er is geen moment van tempoverlaging of inzakken van de spanning te bespeuren. Enige fantasie van de lezer over de mystieke waas rond de Stonehenge is wel noodzakelijk. Maar als dat er is, dan is Het Stonehenge ritueel als een wedloop van vier verschillende verhaallijnen die als een speer in een massasprint op weg zijn naar een close finish.
Sam Christer kan geen betere promotie voor zijn naamsbekendheid hebben dan dit debuut!