Kit Guardner is vennoot in Guardner Investigations, een Interstellair privédetective bureau. Wanneer ze worden gecontacteerd door de Anterraanse ambassade owv de ontvoering van het zoontje van een Anterraanse diplomaat reist ze af naar Anterra. Een zaak waarvan ze denkt dat ze deze snel kan oplossen.

Aangekomen in Anterra wordt ze opeens beschuldigd van moord en zonder proces afgevoerd naar P1, de zwaarst beveiligde strafkolonie in het universum. Het zoontje blijkt ongelukkigerwijs in handen te zijn gevallen van criminelen die handelen in ID-chips. Deze organisatie wil Kit beletten om de waarheid te ontdekken. Kit’s leven is in gevaar. Contact leggen met de wereld buiten P1 is niet mogelijk. Ze zal zichzelf moeten zien te redden.

Scifi en detective aspecten worden gecombineerd waarin Kit en Jim (haar broer) het detective duo vormen. Het standpunt waaruit het verhaal verteld wordt wisselt dan ook regelmatig. Dit werkt verruimend.

De hoofdstukken zijn kort en lezen vlot. De personages namen me meteen mee in het verhaal. Je krijgt een beschrijvende blik op de werelden waarin het zich afspeelt zodat je het landschap van bijvoorbeeld P1 zo voor je ziet. De verschillende rassen worden kort voorgesteld. Zo krijg je een beeld van de wereld van Kit. Een minpuntje is dat het zich in een zo nabije toekomst afspeelt. Als je hierbij nadenkt kun je je niet voorstellen dat deze omschakeling op zo een korte termijn zou kunnen gebeuren. Als je dit loslaat en je je overgeeft aan het verhaal is het heel leuk om te lezen. Het ene spannende moment loopt over naar het andere met soms even een verdiende rustpauze. De helpende handen komen onverwacht uit de lucht vallen. Een spannend plot doorweeft het verhaal waardoor je je afvraagt wie nu bij de criminelen hoort en wie niet.

Ik ben benieuwd naar het volgende deel !