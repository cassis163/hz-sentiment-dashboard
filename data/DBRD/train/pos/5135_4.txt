In het prentenboek Mia en de bibliotheekhond draait alles om Animal Assisted Therapy, een vorm van therapie waarbij mensen hun hond op een indrukwekkende manier kunnen inzetten om kinderen te helpen met lezen. De honden luisteren geduldig naar de kinderen!

Mia, het meisje uit het prentenboek, is een meisje dat moeite heeft met lezen. Terwijl de andere kinderen uit de klas sterrenstickers krijgen om in hun schriftjes te plakken, krijgt Mia alleen maar hartjesstickers. Hartjes die symbool staan voor; niet opgeven! Maar Mia wil natuurlijk ook een ster. Op een dag neemt haar moeder haar mee naar de bibliotheek en mag Mia, als ze dit wil, voorlezen voor een hond. In eerste instantie ziet Mia er tegenop, maar al snel merkt ze dat voorlezen voor iemand die je niet uitlacht en rustig blijft liggen luisteren, erg leuk kan zijn. Mia haar zelfvertrouwen groeit langzaam en uiteindelijk durft ze zelfs in de klas voor te lezen en krijgt ze eindelijk haar welverdiende ster van de juf.

Mia en de bibliotheekhond brengt op een ongedwongen manier Dyslexie ter sprake, het is een fijn boek om aan kinderen voor te lezen die moeite hebben met lezen. Maar ook voor andere kinderen, zodat zij leren begrip te hebben voor kinderen met leesproblemen. De vele mooie afbeeldingen spreken voor zich en ondersteunen op een krachtige manier het bijhorende verhaal.