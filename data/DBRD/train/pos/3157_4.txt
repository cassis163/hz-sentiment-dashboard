Margareta Schildt-Landgren heeft met Koken uit de nieuwe NORDIC KITCHEN  een prachtig stuk werk afgeleverd, dat uitnodigt om in te bladeren, te lezen en de foto’s te bekijken. De Zweedse keuken heeft geen geheimen voor food writer Schildt-Landgren, zij heeft diverse publicaties op haar naam staan. In Koken uit de nieuwe NORDIC KITCHEN legt ze het accent op pure producten van eigen, dat wil zeggen Noordse, bodem. Smaakvolle producten, die herinneren aan de smaken van vroeger – alhoewel dat voor jongere generaties niet opgaat – en die zonder de tegenwoordig helaas gebruikelijke  toevoegingen  van zichzelf goed smaken.

Het boek begint met een voorwoord, een inleiding en uitleg over de nieuwe Nordic keuken.
De recepten zijn ingedeeld in drie categorieën: Bos & Heide, Veld & Boerderij, Zee & Meer. Achter in het boek een dankwoord, een overzichtelijk receptenregister en ‘opmerkingen van de uitgever’. Die opmerkingen zijn niet onbelangrijk, daarin wordt o.a. vermeld hoe de maataanduidingen aangegeven zijn en dat de verkrijgbaarheid van de ingrediënten lastig kan zijn. Dat laatste is echt een probleem, waardoor menig recept onuitvoerbaar is: elandvlees, duindoornbessen, sparrentoppen, seizoensgebonden (on)kruiden en groentes. “Omwille van de authenticiteit van het boek zijn dergelijke recepten wel opgenomen.” Een mooi principe, maar wie wil koken uit Koken uit de nieuwe NORDIC KITCHEN heeft daar niets aan. Uiteraard kun je vervangende ingrediënten gebruiken, maar om nou een elandburger te bereiden met rundergehakt … nee.

Rösti van wortelgroenten (voor 4 personen) –  categorie Veld & Boerderij
2 kruimige aardappels
2 wortels
¼ knolselderij
1 raapje
1 ei
4 takjes peterselie
zout
zwarte peper
2 el boter

Schil de groenten en leg ze in koud water tegen verkleuren. Rasp ze grof.
Klop het ei in een kom. Hak de peterselie fijn en doe deze met het ei en zout en peper bij de
aardappel.
Verwarm de boter in een koekenpan. Laat er lepels groentebeslag in vallen en bak dit goudbruin en knapperig. Serveer de rösti direct.
Op zichzelf opgediend smaakt de rösti heerlijk met rodebosbessenjam, of met gebakken paddenstoelen als die in het seizoen zijn.

De laatste zin loopt niet, maar zo staat het er.
Het raapje heb ik vervangen door ¼ koolraap.
Eenvoudig gerecht, gemakkelijk te bereiden, snel klaar, maar als je deze hoeveelheid over  vier personen verdeelt zijn de porties aardig krap bemeten. Er kan op z’n minst een extra ei in. Hooguit geschikt als extraatje bij de lunch.
Tip: bak er ‘koekjes’ van, laat die afkoelen (koud zijn ze ook lekker!) en maak je collega’s de volgende dag tijdens de lunchpauze jaloers met je luxe hap!
Prima receptuur, niets ingewikkelds, meer vlees dan vis, veel groente, inmaakgerechten. Om te watertanden, maar Koken uit de nieuwe NORDIC KITCHEN lijkt voor de gemiddelde Nederlander geschikter als kijk-/lees- dan als kookboek. Aquavit met wilde gagel, Pasta met varenscheuten, Sneeuwhoenborst, Muffins met zevenblad, het klinkt allemaal lekker en spreekt tot de verbeelding, dat is een feit. 
Een aantal gerechten ga ik beslist uitproberen als de gelegenheid c.q. het juiste seizoen zich voordoet, waaronder vlierbessenkappertjes, daslookpesto, bessensorbet en appelbroodjes. Iets minder Noords wellicht, maar maakbaar.