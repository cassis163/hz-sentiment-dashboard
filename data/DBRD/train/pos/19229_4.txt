Een leuke Young-Adult met thriller- en spirituele elementen, coming-of-age, samengevat in een fascinerend verhaal. Het indigo slaat op mooie blauw-paarse ogen en spirituele gevoeligheid. Het indigo is zichtbaar op de prachtige cover van een ruïne in de bossen met een paarse gloed er overheen. Als je dit boek leest voel je de verwarring bij de hoofdpersoon en krijg je steeds meer vragen waardoor je door blijft lezen. Intrigerend, spannend, modern en goed leesbaar geschreven.

Caro is al haar hele leven bevriend met Nick en Noah en beide gezinnen gaan jaarlijks samen op vakantie. In Portugal aangekomen raakt Caro gefascineerd door de veranderende Nick maar raakt tegelijkertijd bevriend met Pia. Haar ontluikende seksuele gevoelens worden beantwoord en Caro raakt in de war; valt ze nou op jongens of toch meer op meisjes? Haar allerbeste vriend Noah voelt dat de liefde niet beantwoord wordt maar richt zich op de vriendschap. Ondertussen laat haar vader raar gedrag zien waarbij hij regelmatig verwond raakt en lijken ook de volwassenen geheimen te hebben. Bij een ruïne voelt Caro, vergezeld van Pia, een andere aanwezigheid en raakt ze betrokken bij het verhaal van een meisje dat gruwelijke dingen heeft meegemaakt. Rondom de twee gezinnen gebeuren onverklaarbare en enge dingen, waarmee de spanning toeneemt en ook de gezinsleden in gevaar komen. Genieten van ontluikende liefde, terwijl je steeds meer vraagtekens bij iedereen krijgt ….

Met dank aan #UitgeverijLetterRijn voor dit recensie-exemplaar!