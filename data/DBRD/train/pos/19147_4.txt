Ik ken veel mensen die neerkijken op thrillers en detectives, maar zelf ben ik er altijd gek op geweest. Het is heel moeilijk om een verhaal te bedenken met een ontknoping die de lezer verrast en toch niet uit de lucht komt vallen. Toegeven, vaak is het plot te makkelijk te raden (of geeft de achterflaptekst of bijvoorbeeld een aanbeveling van een andere auteur te veel weg), maar als het goed wordt gedaan, is een goede thriller of detective fantastisch.

Agatha Christie doet het goed. Ik had 'Moord in de Oriënt Expres' nog niet gelezen, maar het ebook was dit jaar beschikbaar in de Vakantiebieb, dus ik kreeg mijn kans toch. Wat goed is aan dit boek, is dat het niet alleen op het mysterie leunt. Het is de sfeer die ervoor zorgt dat je door wilt lezen: een combinatie van humor en hoffelijkheid, van rokerige ruimtes die gevuld zijn met geheimen en dialoog, heel veel dialoog.

De uiteindelijke onthulling wordt langzaam opgebouwd met ‘tussenontknopingen’, waardoor het plot geloofwaardiger voelt dan het is. Ondanks de hoeveelheid dialoog is het verhaal beeldend genoeg geschreven om je mee te nemen in de trein, om je naast Poirot te laten zitten en je mee te laten kijken met zijn ‘kleine grijze celletjes’. Als ik ergens over zou kunnen klagen, is het over de lengte van het verhaal: het had langer mogen zijn. Ik had graag meer geweten over de psychologie van de personages, nu blijft het enigszins oppervlakkig. Aan de andere kant speelt dit verhaal zich af in het tijdsbestek van een dag, dus wellicht zou het uitbreiden ervan de urgentie die de korte tijd met zich meebrengt wegnemen.

De Nederlandse vertaling is enigszins ouderwets, maar hij neemt verrassend genoeg wel heel goed de eerder beschreven sfeer over. Eerdere boeken van Christie las ik alleen in het Engels, maar de Nederlandse vertaling is totaal niet storend en meer dan prima gedaan. Het is wel jammer dat er in het ebook af en toe een aanhalingsteken, punt of komma mist, ik durf te wedden dat dat in de papieren versie niet het geval is.

4 sterren.