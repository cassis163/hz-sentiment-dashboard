'Bloedbank' is een mysterieuze thriller die in de financiële sector speelt: niet alleen om het verhaal, maar ook om de auteur: Jakob Bergen, pseudoniem van een insider uit de sector zelf.

Eerst het verhaal. Rob Kemp, net afgestudeerd aan de universiteit, wordt aangenomen bij een bank aan de Amsterdamse Zuidas (ABN Amro, ING, Kempen & Co?). Hij gaat aan de slag in de dealingroom. Kemp komt er al snel achter dat de zogenoemde Hermes Bank synoniem staat voor de spreekwoordelijke jungle. Het is ieder voor zich. Men is er voor het geld, de bonus en die heiligt alle middelen. Het taalgebruik is grof, de hebzucht en de bloeddorst groot en als het moet is men zelfs tot moord bereid. Er vinden enkele lugubere moorden plaats. De jonge Kemp jaagt op de dader, maar de dader jaagt ook op Kemp.

Jakob Bergen heeft een knap boek geschreven. De hele tijd vraag je je af whodunnit? Die spanning weet Bergen tot het einde vast te houden. Dat is knap. De hoofdstukken zijn kort en beeldend, de dialogen verrassend sterk en overtuigend, Dat geldt ook voor de karakters, al zijn het er wel wat veel en zijn ze soms zo cynisch en meedogenloos dat je denkt 'dat kan niet waar zijn'.

Jakob Bergen gaat door waar journalist Joris Luyendijk in zijn gelijknamige besteller is gestopt: hij beschrijft de bank van binnenuit en dat is geen vrolijk beeld. Het boek heeft iets van een sleutelroman. Jakob Bergen, op de achterflap van 'Bloedbank' afgeschilderd als een onherkenbare man met een cowboyhoed, zegt dat 'de moorden zijn verzonnen, maar dat de rest allemaal in een of andere vorm is gebeurd.'

Is 'Bloedbank' het debuut van Bergen of gaat achter het pseudoniem een geoefende schrijver schuil, misschien wel een bestaande bestsellerauteur? Maar daarover twijfel ik. Want Bergen is te goed geïnformeerd. Het boek deed me denken aan 'In koelen bloede' van Truman Capote uit 1965, dat een geromantiseerd maar waar gebeurd verhaal is en dat een nieuw genre introduceerde: faction, een combinatie van feit en fictie.

Ik vond het een boeiend boek. Je leest het in één avond uit, maar toch er blijft iets knagen: who the hell is Jakob Bergen?!