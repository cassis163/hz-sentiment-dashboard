Het hoofdpersonage Rachel wordt in dit boek voorgesteld als een ongeloofwaardige dronkenlap, die zoveel drinkt dat ze zich niets meer kan herinneren. Elke dag reist ze heen en weer met dezelfde trein naar haar werk in Londen. Op een dag merkt ze iets vreemds naast het spoor, maar de trein rijdt gewoon verder. Voor Rachel verandert echter alles. Wanneer ze verneemt dat er een vrouw vermist wordt, besluit ze om haar verhaal te delen met de politie. Hiermee neemt haar leven echter een drastische wending en zal ze moeten uitmaken wie er wel echt te vertrouwen is en wie niet...

Het meisje in de trein van Paula Hawkins is haar thrillerdebuut en het is zeker duidelijk dat ze aanleg heeft om een goede thriller te schrijven. Het boek is zo geliefd bij het grote publiek dat het ook werd verfilmd.

Het boek vertelt het verhaal door de ogen van 3 betrokken vrouwen. Het verhaal heeft dus niet één maar drie verhaallijnen. Om de beurt komen Rachel, Anna en Megan aan het woord om meer over hun leven en de gebeurtenissen te vertellen vanuit een ik-perspectief.

Wie Rachel kent, heeft medelijden met haar en haar situatie. Ze werd bedrogen en verlaten door haar ex-man Tom. De manier waarop ze wordt voorgesteld maakt haar een ongeloofwaardig personage. Ze is verslaafd aan alcohol en daardoor kan ze zich bepaalde gebeurtenissen niet meer herinneren. Ze heeft geen geld en daardoor woont ze bij een oude vriendin die ze nog kent van haar studies.
Anna Watson is de huidige vrouw van Tom Watson en de reden waarom Tom zijn ex-vrouw Rachel heeft verlaten. Samen met hem heeft ze een kindje Evie. Anna is als de dood voor Rachel, omdat ze Tom maar niet kan vergeten en hen blijft lastigvallen. Ze belt hen vaak midden in de nacht of komt naar hun huis. Ze heeft zelfs al eens geprobeerd om hun baby te ontvoeren.
Als laatste is er ook nog Megan. Megan is de vrouw van Scott. Ze wonen een paar huizen naast de familie Watson. Rachel stelt haar in het begin voor als ‘Jess’. Voor Rachel is ‘Jess’ de perfecte vrouw die er bestaat totdat ‘Jess’ plotseling vermist wordt en ze toch meer geheimen blijkt te hebben dan iemand wist...

Het verhaal leest vlot, maar je moet er wel goed je aandacht bijhouden, want behalve de drie verhaallijnen worden er ook steeds sprongen in de tijd gemaakt. Als je er eentje mist, snap je niets meer van het verhaal. Het verhaal werkt toe naar de dag van de verdwijning van Megan en naarmate het boek vordert kom je hierover meer te weten en krijg je ook een beter beeld van de dader. Het enige nadeel aan dit boek is dat het heel lang duurt voor je doorhebt wie het gedaan heeft en waarom. De eerste 250 pagina’s zijn daardoor ook een beetje langdradig... De meeste hoofdstukken eindigen met een cliffhanger, waarna er dan weer een ander personage haar verhaal vertelt dat zich op een ander moment afspeelt. Deze dingen zorgen voor nog extra spanning en dat je steeds sneller begint te lezen omdat je gewoon wilt weten wat er is gebeurd.

Het boek is zeker een aanrader als je houdt van thrillers die niet te pervers en te bloederig zijn, maar waarachter de verdwijning van het slachtoffer een goed en onderbouwd verhaal schuil gaat.