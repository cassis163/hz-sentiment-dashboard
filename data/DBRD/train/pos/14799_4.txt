De journalist Peter d’Hamecourt is een begenadigd verteller, zo was mij al eerder gebleken uit zijn boeken ‘Moskou is een gekkenhuis‘ en ‘Rusland in gijzeling’.
En ook dit boek gaat weer over het altijd fascinerende Rusland. d’Hamecourt vertelt over de opkomst van Poetin, die merkwaardige moderne tsaar en dat doet hij treffend en meeslepend.

d’Hamecourt laat er geen twijfel over bestaan dat voor Poetin diens ‘soevereine democratie’ niets meer is dan een dun vernislaagje over een totalitair regime dat zich kan meten met de tsaren- en de sovjet-tijd. Een cynische en tot in de diepte geledingen volledig corrupte kleptocratie met een kleine bovenlaag van zichzelf verrijkende oligarchen en met Poetin aan het roer. Zonder een vrije pers en verkiezingen die een slecht toneelstukje zijn. Alle rookgordijntjes die Poetin zo nu en dan opwerpt ten spijt is hij een dictator van het ergste soort, namelijk eentje die koste wat kost vasthoudt aan de macht en hiermee zijn land onhoudbaar het ravijn insleurt.

Tegenstanders worden intussen genadeloos ‘kalltgestellt’, zoals de oude mentor Berezovski (inmiddels dissident in Londen), de miljardair Chodorkovski, wiens miljardenbedrijf Yukos schaamteloos is gestolen door Poetin-gezinden (inmiddels is hij zelf net weer vrij na een gevangenisstraf en is hij naar Zwitserland gevlucht), en kritisch journalist Politkovskaja, die -en zeker niet als enige- is vermoord door het bewind.

Poetin kan intussen slecht omgaan met crises, zo is wel gebleken. De oorlog in Tsjetsjenië is ontaard in een bloedbad en ook de gijzelingen van een theater en een school door ‘terroristen’ liepen dramatisch af. Maar toch zit hij nog steeds aan het roer en nu de olieprijs dalende is en de Russische economie in het slop raakt, lijkt Poetin steeds meer zijn uitvlucht te zoeken door de nationalistische kaart te spelen. Een gevaarlijke ontwikkeling die d’Hamecourt in zijn boek (stammend uit 2011) al signaleert. Intussen is het er anno 2015 helaas niet veel beter op geworden en zijn Rusland en de wereld nog steeds opgescheept met een gevaarlijke en onvoorspelbare ‘ koning’, wiens onvermijdelijke toekomstige ondergang misschien wel een echt koningsdrama gaat worden. Boeiend boek!