Flip werkt aan zijn detective-imperium. Hij heeft Fiks, een ijsbeer, als partner aangenomen en is overtuigd van zijn eigen grootsheid. Helaas moet hij het in zijn leven stellen met zijn werkloze moeder, een oudtante die niets anders doet dan op schoenwielen overal naartoe racen en zijn saaie beste vriend Dennis. Wanneer hij het mysterie van de verdwenen wereldbol probeert op te lossen, wordt hij naar zijn mening tegengewerkt door zijn omgeving en besluit hij om het geheim koste wat kost op te lossen.
Wat nu weer? is het tweede boek uit de reeks rond Flip Fiasco. Het is bijzonder grappig om te lezen hoe Flip overtuigd is van zijn eigen gelijk en talent als detective. De lezer (7+) heeft al snel door dat Flip op het compleet verkeerde spoor zit en de hints van zijn vrienden het liefst in de wind slaat. Fiks de ijsbeer zorgt voor de nodige hilariteit door gewoon een slome ijsbeer te zijn.
Graphic novels zijn ondertussen geen nieuw gegeven meer in kinderboekenland. Soms lijkt het alsof ze aan de lopende band verschijnen. Hoewel ze allemaal op hun eigen manier origineel uit de hoek proberen te komen, lukt dat niet altijd. Wat Flip Fiasco van gelijkaardige boeken onderscheidt, is de droge humor en het feit dat auteur Stéphan Pastis die van de eerste tot de laatste pagina vol weet te houden. Hij zou dit element zelfs nog meer mogen versterken. De auteur moet hier niet subtiel of gedoseerd mee omgaan. Zijn hoofdpersonage staat immers zo zelfverzekerd in het leven dat hij wel wat kan hebben.
Pastis is een bekroond Grieks-Amerikaans cartoonist. Eigenlijk heeft hij rechten gestudeerd, maar hij haalde niet genoeg voldoening uit zijn werk als advocaat. Voor zijn stripreeks Pearls before Swine met onder andere een rat, een varken en een geit in de hoofdrol liet hij zich inspireren door Peanuts en Dilbert. Dat is ook terug te zien in de manier waarop Flip Fiasco is getekend. Hij maakt gebruik van een duidelijke, maar wat slordige zwarte lijnvoering. Zijn personages hebben een gedrongen lichaamsbouw en een hoofd dat eigenlijk te groot is voor de romp. De stijl van illustreren is prettig en overzichtelijk en de prenten versterken de humor in de tekst. Hetzelfde geldt voor de opmaak. Een voldoende groot lettertype en bondige hoofdstukken bevorderen het leesgemak.
Een leuke meevaller is dat Flip Fiasco 2 – Wat nu weer? ook nog eens een behoorlijke verhaallijn heeft. Het verhaal is niet flinterdun en verhoogt de amusementswaarde. Het feit dat het grootste deel van de plot ronduit absurd is, eigenlijk begint het al bij de ijsbeer, valt daardoor niet op. De lezer is bereid het universum van Flip te aanvaarden zoals het is. Flip heeft een missie en zal die ondanks alle obstakels ook uitvoeren. Daarnaast heeft hij last van een extreem luie partner en een geheime aanbidster of is het de misdadiger die de wereldbol gestolen heeft? Naast dit tweede deel kwamen er reeds een derde en een vierde deel uit. Hopelijk weet Pastis in deze boeken dezelfde troeven uit te spelen, want Flip Fiasco en zijn ambities als detective zijn echt vermakelijk.