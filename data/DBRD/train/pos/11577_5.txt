De wereld van de paardenraces en jockey is een mooie setting voor deze thriller, de "snelle" cover geeft het al aan. En vrijwel niemand is bekend met deze wereld, je steekt er zeker wat van op en het is knap hoe de paardenraces live en spannend beschreven worden!

Je volgt het leven van de Engelse tweeling Mark en Clare. Mark is verslaggever bij de paardenraces en Clare is een succesvolle jockey. Helaas voldoen ze hiermee niet aan het toekomstbeeld dat vooral hun vader voor ogen had. Tijdens een etentje vraagt Mark direct aan zijn zus of ze wel eens expres een wedstrijd verliest. Clare wordt boos en vertrekt. Diezelfde nacht hoort Mark dat zijn tweelingzus is overleden door een val van de vijftiende verdieping van een hotel. Mark is geschokt en doet er alles aan om, buiten de politie om, er achter te komen wat er precies is gebeurd en twijfelt erg of dit wel zelfmoord was? De thriller is in een snelle en prettige schrijfstijl geschreven, het was moeilijk het boek weg te leggen.