Jelle Brandt Corstius kennen we in Nederland vooral als die man die schrijft over Rusland en er documentaties maakt. Meest recent is zijn serie ‘Grensland’ uit het najaar van 2015 waarin Brandt Corstius niet alleen door Rusland reist, maar ook door de grenslanden zoals Wit-Rusland en Oekraïne. As in Tas wijkt daar grotendeels van af, want hoewel de journalist ook dit keer een reis maakt draait het om zoveel meer.

De reis begint vlak na de crematie van Hugo Brandt Corstius. Jelle voelt dat hij weg moet en besluit om naar de Middellandse Zee te reizen. Geheel per fiets en dat in slechts vijftien dagen. Helemaal alleen is hij niet, want in zijn bagage neemt hij een koffiekopje aan as van zijn overleden vader mee. Jarenlang was zijn vader immers zijn fietsmaatje.

De lezer kan tijdens As in Tas de reis van Jelle volgen doordat er voor elk hoofdstuk een landkaartje getekend is met de route erop. Tevens is de titel elke keer de plek waar hij zich op dat moment bevindt.
Tijdens zijn fietstocht blikt Jelle terug op alle momenten die hij samen met zijn vader heeft meegemaakt. De herinneringen waaruit blijkt dat vader Hugo een wonderlijke man was, worden levendig beschreven. Zoals het verhaal dat hij linksom de rotonde neemt, als dat voordeliger blijkt te zijn. Of die keer dat ze als gezin in een restaurant waren en op vaders teken heel hard weg moesten rennen.

As in Tas is Jelle’s meest persoonlijke boek tot nu toe. Het vertelt het verhaal van de band tussen vader en zoon. Verbijsterende situaties uit het verleden zijn met humor geschreven. En ook het reisverhaal op zich bevat de humor die we kennen uit de eerdere boeken.

Met As in Tas brengt Jelle Brandt Corstius een ode aan zijn vader en gunt hij de lezer een kijkje in zijn leven met Hugo als vader.