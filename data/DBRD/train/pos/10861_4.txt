Cryptische gedichten, een genootschap opgericht in 1765, een journaliste, een professor in de literatuurwetenschappen en tot slot een troonwisseling. Al deze ingrediënten zitten in De Wraak van Vondel, het debuut van duizendpoot Frank van Pamelen. Dit is zijn eerste literaire thriller maar eerder verschenen er al boeken voor kinderen en vol versen.

Als Willem Alexander op het punt staat zijn moeder Beatrix op te volgen, blijkt een dood gewaand genootschap springlevend. Journaliste Maaike de Reede, werkzaam bij nrc.next lijkt te zijn uitverkoren om aan de hand van cryptische gedichten een eeuwenoud geheim te openbaren. Hier is zij zich echter in het begin niet van bewust. Zij volgt haar journalistieke voelsprieten naar een spraakmakend verhaal.

Professor Olivier Huizinga wordt in Leiden, door zijn dochter Eline, opmerkzaam gemaakt voor de eerste vondst van Maaike en besluit richting Amsterdam te vertrekken. Zijn kennis van de historie van de literatuur heeft hem iets belangrijks doen beseffen, wat hij absoluut met Maaike moet delen.

Wat volgt is een bizarre tocht door het heden en verleden van Amsterdam en een van zijn beroemdste bewoners, Joost van der Vondel. Dichter en schrijver, maar vooral lid van het genootschap Het Wit Lavendel. De grote kennis van de professor samen met de drive van Maaike maken het een zeer boeiend boek om te lezen.

De Wraak van Vondel is het beste te omschrijven als fictie met een grote dosis feiten in de vorm van gedichten, maar ook gebeurtenissen uit het verleden. Op sommige momenten in het boek slaat deze balans een beetje door naar de feiten. Toch weet Frank van Pamelen de draad weer op de pakken en het verhaal verrassende twisten te geven.

Leuk is om bekende plekken in Amsterdam tegen te komen in het verhaal en daar meer bijzonderheden over te lezen. Het boek is tegelijkertijd informatief als spannend. Een vergelijking met de grote meester Dan Brown dringt zich uiteraard op. Frank van Pamelen weert zich echter kranig en is er in geslaagd de Amsterdamse/Nederlandse tegenhanger te schrijven op basis van de Nederlandse geschiedenis.

Als lezer voel je direct onderdeel van de zoektocht naar de waarheid. Je puzzelt als het ware mee. De functie van professor is zeer duidelijk, hij begeleid Maaike en de lezers met kennis over het literaire verleden. Hierin zit namelijk de boeiende ontknoping van het plot verstopt. De combinatie van de gedichten, schilderijen, associaties en anagrammen maken het een prachtig plot. Zoals Frank van Pamelen het omschrijft, Hart en Hoofd zijn een steengoede combi.

Frank van Pamelen heeft de spanning in het boek gecreëerd door de vraag, in het heden, wie bij wie hoort en wat hun drijfveren zijn. Hierin weet hij wederom met verrassingen op de proppen te komen. Daarnaast is er de continue onderhuidse spanning van dreigende gebeurtenissen. Tot en met het laatste hoofdstuk blijft de lezer in spanning.

Een compliment ook voor de cover, on-thrillerachtig, associatie met een roman, maar zeer passend bij het boek.