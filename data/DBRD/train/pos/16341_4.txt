Auteur Gregg Hurwitz heeft inmiddels al vier boeken op zijn naam staan. Zijn laatste boek Het wraakgenootschap is zijn debuut in Nederland. De positieve kritieken op de achterflap liegen er niet om. Mystery News beweert zelfs dat hij het stadium waarin hij vergeleken kan worden met andere meesters van het genre voorbij is. Hooggespannen verwachtingen en tijd om kennis te maken dus met deze veelbelovende auteur.

US Deputy Marshall Tim Rackley gelooft heilig in de wet en de zegeviering van het recht. Daar komt resoluut verandering in als de moordenaar en verkrachter van zijn dochtertje door een vormfout vrijkomt. Alles waar hij in geloofde wordt in één klap onder zijn voeten vandaan gemaaid. Totaal ontredderd ziet hij zijn leven instorten, zijn gelukkige gezinsleven, het vaderschap en zijn huwelijk. Als hij niet meer weet hoe hij zijn leven weer op de rit moet krijgen, staat er een oudere man voor de deur die hem vraagt zich aan te sluiten bij Het wraakgenootschap. Deze selecte groep mensen heeft ook allemaal een geliefde verloren door een misdrijf. Net als Tim zagen zij de daders door de mazen van de wet kruipen. De enige manier om hun wraakgevoelens kwijt te raken, is het recht in eigen hand nemen. Tim blijkt de ontbrekende schakel om dit ook daadwerkelijk te doen

Gregg Hurwitz heeft mij met zijn Nederlandse debuut ruimschoots weten te overtuigen van zijn kunnen. Het wraakgenootschap is een boek boordevol spanning, intriges, verborgen agendas en krankzinnige mensen. Voeg daarbij nog wat bloederige moorden en lugubere details en alle ingrediënten voor een topthriller zijn compleet.

De plot van Het wraakgenootschap zit stevig in elkaar. De gedegen research is op sommige momenten door de regels heen te lezen. De karakters in het boek zijn zeer overtuigend. Hurwitz loodst de lezer vakkundig door alle (verknipte) kronkels en emoties van de hoofdpersonen heen. Sympathie voor bepaalde mensen in het boek is onontkoombaar. Hurwitz weet de uitersten goed en kwaad, recht en onrecht in al hun facetten aan de lezer te tonen. Je kunt niet anders dan kritisch nadenken over wat jij in de situatie van de hoofdpersonen had gedaan. Zou je dezelfde keuzes maken in de moordende dilemmas waar sommige karakters tegen aan lopen? Normen en waarden moeten stevig onder de loep worden genomen om die vraag te kunnen beantwoorden.

De schrijfstijl van Hurwitz is heel meeslepend en beeldend. Het verhaal speelt moeiteloos mee op je netvlies. Filmbazen hebben dat ook ontdekt, want Hurwitz schrijft momenteel het filmscript voor Het wraakgenootschap. Iets waar ik me in ieder geval erg op verheug.

Bij zoveel lovende woorden past slechts een vijf sterren beoordeling, hoor ik u denken. Nou, toch niet helemaal. De climax van het verhaal zat goed in elkaar, maar de uiteindelijke ontknoping was te makkelijk en voorspelbaar. Het slot eindigde precies zoals ik vreesde maar niet hoopte. Ach, misschien ben ik wel te kritisch. Elke lezer mag dat voor zichzelf gaan uitmaken.