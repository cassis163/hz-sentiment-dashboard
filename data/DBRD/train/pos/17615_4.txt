De schaduwmannen is het tweede deel van de Oxen-trilogie en hoewel het los te lezen is zonder voorkennis van deel 1 (de hondenmoorden) is het sterk aan te bevelen om deel 1 eerst te lezen.
Het tweede boek met oud-commando Niels Oxen in de hoofdrol heeft écht alles wat een thriller dient te bevatten; snelheid, spanning, een aansprekende en uitgediepte hoofdpersoon en een uitstekend plot.

Niels Oxen wordt in De schaduwmannen verder uitgediept. Een weliswaar hoog onderscheiden maar mentaal beschadigde oud-commando, lijdend aan PTSS. Nachtmerries houden hem uit zijn slaap. Er wordt geregeld middels flashbacks teruggegrepen op zijn ervaringen als militair en je komt het waarom te weten hoe Oxen aan lager wal geraakt is. De beste man streed in bijna alle conflicten waar Denemarken aan meedeed en dat in de frontlinies. Zijn personage laat zien wat dit met een man als Oxen kan doen. Hoewel hij zich na het avontuur in de Hondenmoorden heeft teruggetrokken uit de maatschappij belandt hij tegen zijn wil toch weer betrokken bij een zaak op leven en dood. Oxen wordt nog steeds opgejaagd door de tegenstander, iets wat ervoor zorgt dat De schaduwmannen op sommige vlakken wel wat weg heeft van Ludlums Jason Bourne, zonder dat je direct het gevoel hebt dat het "gepikt" is.

De plot is gestoeld op deel één, maar is zonder voorkennis dus ook te lezen. De lezer duikt direct in het verhaal, waarin een machtige en geheime tegenstander er alles aan doet om een groot geheim daadwerkelijk ook geheim te houden. Het maakt het plot aantrekkelijk, intrigerend en mysterieus tegelijk. Natuurlijk wordt naar het eind toe wel het een en ander uit de doeken gedaan, maar Jensen laat zeker een opening over naar het afsluitende deel in de trilogie.

Bovenstaande maakt van De schaduwmannen een zeer complete thriller. en wat mij betreft beter dan het eerste deel.
Hoewel echt niet alles goed is wat in Scandinavië verschijnt is het Jensen gelukt weer een stevige goede thriller toe te voegen aan het rijke noordelijke assortiment..

totaal score: 4 sterren

Spanning: 4****
Plot: 4****
Leesplezier: 4 ****
Schrijfstijl: 4 ****
Originaliteit: 3***
Psychologie: 3***