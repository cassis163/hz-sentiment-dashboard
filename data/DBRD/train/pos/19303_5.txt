Derek Strange is een zwarte privé-detective in Washington DC. Hij wordt door Leona Wilson ingehuurd om de naam van haar zoon Chris te zuiveren. Chris, zelf een agent, is doodgeschoten door een blanke collega. Het officiële onderzoek van deze schietpartij pleitte de blanke agent helemaal vrij, terwijl de gewelddadige aard van Chris breed uitgesmeerd werd in de pers.

Derek Strange kan deze opdracht niet weigeren, maar heeft er weinig vertrouwen in dat zijn onderzoek andere feiten aan het licht zal brengen. Hij zoekt de blanke agent op, Terry Quinn, die inmiddels ontslag nam uit het korps. Quinn blijkt niet het prototype van de racistische blanke te zijn, al is hij niet vies van een portie geweld. Samen overlopen ze opnieuw wat er op de avond van de dood van Chris Wilson gebeurde en intussen praten ze over muziek, boeken, vrouwen en auto's. Tegelijkertijd voert Pelecanos de andere spelers in het boek op, die zich op verschillende manieren met drugs bezighouden.

Dit boek is het eerste in een reeks van drie waarin de privé-detectives Derek Strange en Terry Quin de hoofdrol spelen. Pelecanos weet spanning, geweld, seks, erotiek, romantiek, heldhaftigheid en humor te mengen tot een subliem geheel. Literair meesterschap dat men maar zelden tegenkomt, prijst HP/De Tijd dit boek aan op de cover. Terecht, wat mij betreft.