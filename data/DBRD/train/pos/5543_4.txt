Inhoud:
Joyce Vermeer, getrouwd met advocaat Leonard, geniet met volle teugen van haar leven. Door haar huwelijk kan ze zich allerlei luxe veroorloven die ze van huis uit niet gewend is! Dat ze door haar huwelijk onderdeel is geworden van een toch enigszins complexe familie neemt ze op de koop toe, ze heeft er geen last van. Totdat ze zwanger raakt! Dan weet ze niet wat haar overkomt… Als Leonard kort na een heftige ruzie met Joyce boos naar buiten loopt en daar wordt neergeschoten lijkt dit een vergismoord te zijn!
Karel van der Zee, die grote gelijkenis vertoont met Leonard Vermeer, maakt al jaren onderdeel uit van de onderwereld. Om zijn grote liefde Kim van Rijn, die van dit leven helemaal niet op de hoogte was, te beschermen, zal Karel getuigen tegen een van de kopstukken van de Amsterdams onderwereld. Dit heeft natuurlijk verregaande consequenties en ze zullen onder moeten onderduiken in een safe-house. Maar is dit huis wel zo veilig?
Persoonlijke Leeservaring
Ik had mij dit jaar voorgenomen om meer thrillers van Nederlandse bodem te gaan lezen! Te gek voor woorden om alleen buiten de grenzen van Nederland te lezen bedacht ik. Voor de meisjes heeft een mooie frisse cover, niet perse één, die meteen een uitstraling van een thriller heeft vind ik, dit vooral door de titel. Toch is de titel echt passend bij het boek, dat blijkt later wel.
De start van het boek zet meteen de toon! Het is me meteen duidelijk, er is een thema verweven met dit boek, in eerste instantie slechts kort aangestipt, maar het blijft me wel bij! In het begin heb ik wat moeite met al de personages, en vooral de onderlinge verhoudingen. Ik schrijf ze maar op om niet steeds terug te hoeven pakken. Geen probleem, al zou het bijvoorbeeld best handig zijn om bij zo’n boek een boekenlegger te voegen met de belangrijkste personages en hun banden onderling. (Zelf zou ik dit echt een super oplossing vinden, en handig bij veel meer boeken natuurlijk!).
Karel van der Zee besluit zijn criminele leven achter zich te laten en gaat getuigen tegen een kopstuk in de Amsterdamse onderwereld. Dit alles omdat hij zijn verloofde Kim van Rijn niet wil verliezen, zij had eerder namelijk geen weet van zijn criminele bestaan. Dit heeft natuurlijk verregaande consequenties, maar hoe dit precies uitpakt had ik niet zien aankomen!
Het leven van de complexe familie Vermeer wordt goed en geloofwaardig neergezet. Voor sommige leden van de familie voel ik sympathie en voor sommigen helemaal niet. De afloop van deze familie intrige zag ik aankomen, al wist ik het natuurlijk pas op het einde zeker. Iedere schrijver moet natuurlijk wat spoortjes achterlaten om later de clou geloofwaardig te maken. Vaak “zie” ik deze spoortjes, soms ook helemaal niet! Dit keer wel, maar het stoorde mij in het geheel niet! Ik vind het fijner ze op te merken en me steeds af te vragen of dit ook klopt, dan geen enkel spoortje terug te vinden in een boek en dan ineens met een ongeloofwaardige “oplossing” te komen. Heleen van der Kemp, ik heb genoten van je verhaal en vind het zeker een Mustread!