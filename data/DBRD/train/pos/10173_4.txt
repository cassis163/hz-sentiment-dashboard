Het koningscomplot is het eerste deel in De Openbaringen van Riyria, door Michael J. Sullivan. De openbaringen worden als dubbelboeken uitgebracht in Amerika: deel 1 en deel 2 in één boek, deel 3 en deel 4 in één boek en de laatste twee delen in één boek. In de Nederlandse vertaling werken we gewoon met zes aparte boeken over het tweetal Rolf en Hadriaan, geharde dieven met een reputatie.

Rolf en Hadriaan vormen samen Riyria, een illuster dieven-duo dat berucht en beroemd is. Waar Hadriaan de grote, stoere zwaardvechter is, kan Rolf uitermate goed uit de voeten met sloten en hoge, ondoordringbare torens. Ze vormen een perfect duo dat elkaar goed aanvult. Rolf is de leider, maar hij gaat meestal mee in wat Hadriaan wil, waardoor ze iets meer goede daden doen dan Rolf zou willen. Zolang die goede daden ruim betalen, is er niet echt een probleem.

Het boek begint goed: Rolf en Hadriaan worden overvallen in het bos en worden gered door hun reputatie. Daar is een goede reputatie tenslotte voor: het is de bedoeling zo goed te worden, dat je niet meer hoeft te bewijzen hoe goed dat precies is. In hun favoriete taverne krijgen Rolf en Hadriaan een klus die te mooi lijkt om waar te zijn. Uiteraard blijkt die klus inderdaad niet pluis te zijn en verandert het stelen van een zwaard in het ontvoeren van een kroonprins. Met Rolf en Hadriaan is het tenminste nooit saai.

Een heel sterk element in het boek is het paar Rolf en Hadriaan. Eensgezind als ze zijn, hebben ze duidelijk verschillende persoonlijkheden, met hun eigen sterke en zwakke punten. Het is een ‘bromance’ te noemen: een vriendschap tussen twee mannen die zo diep gaat, dat het haast broers lijken. Ze zijn slim en hebben humor. Het zijn een paar dieven waar je van gaat houden. De overige personages lijden gelukkig ook niet aan het held-syndroom, waar men nooit twijfelt en altijd sterk staat, hoe slecht de kansen ook zijn. Mensen twijfelen aan elkaar, aan hun eigen beslissingen en lopen in andermans val. De menselijkheid van de personages maakt ze des te dierbaarder.

Sullivan gebruikt een goede spanningsboog in het boek: een paar kleine verhaaltjes om de lezer binnen te trekken, waarna de opbouw van het grote verhaal begint. Voor een fantasyboek is het een vrij kort verhaal, maar het voelt perfect qua lengte. Lang genoeg om te engageren, kort genoeg om de aandacht vast te houden. Het hele boek leest als één spannend verhaal. Misschien episch in de opzet dat het om het redden van een koninkrijk gaat, gelukkig niet episch in lengte van het verhaal of de veldslagen.

Een nadeel is wel de voorspelbaarheid van het verhaal. Sommige verhaalelementen zijn niet erg origineel of onverwacht. Zodra iemand 100 goudstukken biedt voor het vinden van een miezerig zwaard, lijkt het vrij duidelijk dat er meer achter zit, bijvoorbeeld. Verder lijkt het verhaal niet heel diep te gaan. Hoewel er verhaalelementen zijn die wijzen op een vervolg, is het boek een afgesloten geheel. Na afloop zorgen Rolf en Hadriaan er voor dat je het tweede boek wil lezen, meer dan dat het verhaal dat doet.

Sullivan heeft een prachtig avonturenboek geschreven dat mikt op het vermaken van zijn lezers. Iets dat goed lukt. Op naar de rest van de serie.