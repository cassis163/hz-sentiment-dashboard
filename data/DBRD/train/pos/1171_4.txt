Het motto van performancekunstenaar Marina Abramovic zegt bijna alles over de themathiek van dit boek: “ I really like that moment when the performance becomes life itself.”
Het boek gaat over de kunstenaar Minnie Panis, over hoe zij in de kunst terecht komt en hoe haar kunst zich ontwikkelt. Ondanks zichzelf wordt zij een performancekunstenaar. Haar minnaar fotografeert haar naakt en tegen haar weten in voor het modemerk Lavin: commerciële reklame dus. Als Minnie daarachter komt draait ze het zo dat het haar eigen project is, een soort zelfportret.
‘Het was een spel en zij was zojuist degene geweest, die de regels had herschreven.’ (p. 47)
Weijers gaat uitgebreid in op kunstenaars als Marina Abramovic, Bas Jan Ader, maar ook op de opvattingen van de schrijver Albert Camus, mn zijn essay over Syssiphus. Het verhaal van Bas Jan Ader wordt als afzonderlijk hoofdstuk toegevoegd; dat lijkt wel een beetje een stijlbreuk. Mij persoonlijk stoort het niet. Abramovic en Camus komen op verschillende plekken ter sprake.
Motieven zijn oa: vis (ook het ichtus van de vroege christelijke kerk), water, ijs, schaatsen, zwemmen, zeilen (die horen tot hetzelfde domein natuurlijk). Zo verbindt Weijers mooi de inhoud van haar boek: vrijheid, zinloosheid, bezinning, zingeving (?).

Voor een groot deel gaat het boek over Minnies grote project: zij betaalt de fotograaf, haar voormalige minnaar die stiekem foto’s van hhar maakte, om bewust ongemerkt foto’s van haar te maken. Zij mogen elkaar niet ontmoeten. Dus als zij door het ijs zakt, mag hij haar niet redden.
Het tweede deel van het boek is wat ‘normaler’ en gaat over Minnies jeugd en ouders. Dat vind ik een beetje jammer; het eerste deel was zo heerlijk ongewoon en creatief.

Weijers schrijft heel goed: goed van stijl, goed van motieven, goed van ideeën, intelligent.

Het is wel makkelijk als je iets van de kunst van Abramovic en Ader weet, en van Camus, maar helemaal noodzakelijk is het niet. Je moet je kunnen overgeven aan zeer ongewone ideeën en concepten van kunstenaars. Het gaat ook over kunst en werkelijkheid; wat is kunst, wat is werkelijkheid, wat is het verschil ertussen, wat zijn de overeenkomsten; is er wel verschil. Is kunst een manier om met je leven om te gaan? Zie vooral het motto: “ I really like that moment when the performance becomes life itself.”