“Sommige geheimen moeten vooral altijd geheim blijven. Vraag het maar aan Pandora.” Liane begint en eindigt met het verhaal over Pandora. Niemand had haar verteld dat ze de doos níét open mocht maken. Dit boek is een modern verhaal over de Pandora’s, dames en heren, van nu.
Dit is het eerste boek dat ik van Liane lees dankzij de Vakantiebieb van 2018. Toen ik de voorkant van het boek zag dacht ik dat het een vluchtig niemandalletje zou zijn á la genre gemakkelijk leesbare chicklit of feelgood. Al gauw sleurde dit boek mij geheel mee in het verhaal. Het deed me denken aan een combi van De Luizenmoeder zonder komedie, Desperate Housewives en Shakespeare-achtig liefdesdrama. Ondanks dat ik niet van zware literatuur houd waar ik niet van kan slapen, is Het geheim van mijn man zo fijngevoelig en voorstelbaar knap geschreven in de vorm van vele goede dialogen waar de verborgen lichaamstaal van de bladzijden spatte, dat het gewoon een prachtig verhaal om te lezen is geworden. Althans, zeker voor mij. Ik ga absoluut meer van haar lezen!