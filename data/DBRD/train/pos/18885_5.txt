Sandrone Dazieri startte zijn thrillerschrijvers carrière reeds in 1999 met Attenti al gorilla. Zijn twaalfde boek dat in 2014 uit kwam, is het eerste in Nederlandse vertaling. Hij schrijft ook scenario's en dat is in deze Dood de vader wel te merken, het zou een geweldige film opleveren.
In eerste instantie zou ik me nooit hebben laten verleiden om dit boek te lezen. De cover en ook de titel inspireerden me niet. Maar dan zijn er daar al die fantastische recensies.
Het duo dat de basis is om het onderzoek tot een goed einde te brengen is op zijn zachts gezegd een speciaal duo. Colomba Caselli is nog altijd op 'verlof' met posttraumatische symptomen en heeft last van aanvallen. Met Dante Torre is het al niet beter gesteld, hij kan dan weer geen kleine afgesloten ruimtes verdragen en krijgt ook een soort van aanvallen. Mooi koppel. Maar ze herkennen wel iets bij elkaar. Daarnaast heeft Colomba nog af te rekenen met enkele vijandige collega's. Gelukkig heeft ze toch iemand bij het korps die haar genegen is en altijd heeft gesteund, Alfredo Rovere. Als gunst vraagt hij nu aan Colomba om zich ondanks haar verlof, bezig te houden met deze zaak en het is ook hij die haar op het pad van Dante stuurt. Een succesformule dit getormenteerde tweetal. In juli verschijnt trouwens het volgende boek in Nederlandse vertaling met het duo Colomba en Dante, iets om naar uit te kijken.
Het verhaal zit heel erg knap in elkaar en heeft op regelmatige basis verrassende wendingen. Tussendoor zijn er hoofdstukken in cursieve druk, een manier om het verhaal te breken en tegelijk te intrigeren. Verder stipt de auteur ook nog maatschappelijke problemen aan, zoals de wijken waar de politie niet welkom is en jongeren, zelfs heel erg jonge, de plak zwaaien. Maar ook de manier waarop een politiekorps werkt, of niet werkt, komt in beeld. Er worden dingen aan de kaak gesteld en dat geeft dan diepte aan het verhaal.
Een minpuntje is misschien dat er op een gegeven moment wel heel wat aandacht gaat naar het uitspinnen van allerlei theorieën. En af en toe moet je de grenzen van de geloofwaardigheid even oprekken, maar ach, een actieverhaal kan dit wel hebben.
Voor de rest is het heel erg spannend met vele puzzelstukjes die langzaam maar zeker op hun plaats vallen. En dan is er weer ineens een omwenteling zodat het weer helemaal anders lijkt in elkaar te zitten.
Dood de vader is een aanrader. Verrassend, spannend en een ingenieuze plot. Op naar deel twee met dit bijzondere duo.