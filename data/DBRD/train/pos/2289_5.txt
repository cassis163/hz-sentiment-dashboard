Esther Gerritsen verteld het verhaal van Jacob, conciërge in een klooster. Het is een open gemeenschap waar gasten komen om op verhaal te komen, voor een retraite. Jacob is mismaakt en wordt door iedereen daarom afgewezen. Hij leidt een teruggetrokken leven en bemoeit zich niet met de gasten. Tot op een dag Henry arriveert met een heftige burn-out om even uit de dagelijkse sleur te stappen en rust te vinden, geborgenheid en mogelijk ook troost. Jacob vangt Henry op met de nodige terughoudendheid. Maar Henry houdt vol en langzamerhand groeit er een band tussen de gelovige Jacob en Henry. Er groeit iets van een band en beiden ervaren acceptatie en troost. Jacob dreigt zich bijna te verliezen in deze ‘liefde’, deze acceptatie, deze troost. Hoe ver ga je voor vriendschap, hoe ver ga je om niet weer de paria te worden, de afgewezene. Welke troost biedt het geloof? De gemeenschap?

Het is een prachtig boek waarin Jacob als gelovige heel respectvol wordt neergezet. Esther trekt een parallel met het lijdensverhaal en laat dit verhaal dan ook in de lijdenstijd spelen. Hierdoor wordt het boek nog intenser en zet het je als lezer aan het nadenken. Ook als actief christen met een verleden waarin afwijzing ook zeker een rol heeft gespeeld zit ook ik met vragen en dit boek bracht mij weer een stuk verder in mijn gedachten en ideeën. Niets is vanzelfsprekend in dit boek en dat maakt het een prachtig boek. In de leesclub van Hebban en de discussie die zich daarbij ontspon is duidelijk dat het boek veel mensen aanspreekt op zijn of haar manier dat maakt het een heel bijzonder boek.

Ondanks dat het literatuur en een best wel zwaar onderwerp is, misschien wel beladen voor veel mensen, leest het makkelijk weg. Geen stukken die ik nog eens moest lezen omdat ik het niet begreep, maar het is wel een boek om te lezen en te herlezen. In de discussies in de leesclub kwam je vaak verrassend andere ideeën over een bepaald stuk tegen die maken dat je het nog een keer wil lezen en ik geloof vast dat je dan weer nieuwe dingen leest.

'De trooster' is genomineerd voor de Libris Literatuurprijs. Zeer terecht naar mijn mening en ik hoop van harte dat ze mag winnen, van mij krijgt ze in ieder geval 5 sterren.