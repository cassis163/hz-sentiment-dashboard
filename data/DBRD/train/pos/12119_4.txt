Het verhaal in het nieuwste boek van Esther Verhoef bestrijkt 10 dagen: de periode waarin een kraamverzorgster zich onmisbaar maakt in een gezin. We maken kennis met drie jonge vrouwen.
Didi, getrouwd met Oscar, is net moeder geworden van een dochtertje Indy. Ze heeft een zware bevalling achter de rug. Door bekkeninstabiliteit heeft ze nog veel pijn en ze is dan ook heel blij als ze thuis hulp krijgt van de lieve kraamverzorgster Hennequin.
Miriam, werkzaam bij de politie in Rotterdam, heeft het nog erg moeilijk met de onverwachte dood van haar broer Bart, na een val van een trap. Omdat dit niets is voor de altijd voorzichtige Bart, gaat ze op haar gevoel af en wil haar schoonzus opzoeken, waar ze al een tijd lang niets meer van heeft gehoord of gezien. Miriam komt er achter dat haar schoonzus, werkt als kraamverzorgster in het gezin van Didi.
Hennequin, is door haar man financieel goed achtergelaten, werken is voor haar dus geen must. Waarom heeft zij dan toch deze baan aangenomen?

De Kraamhulp begint meteen goed, de spanning kruipt al snel onder je huid en trekt je het verhaal in. Door de korte hoofdstukjes, waarin het verhaal wordt verteld vanuit het gezichtspunt van steeds één van de drie hoofdpersonen, leest het geheel zeer prettig.
Esther Verhoef geeft nergens iets van het verloop van het verhaal weg. Je leest het met vaart en blijft geboeid. Je wilt weten wat er in het verleden is gebeurd en waar dit allemaal naar toe zal leiden. De continu aanwezige spanning neemt je mee naar het einde, waarin een verrassend plot je even laat huiveren.
De schrijfster is to-the-point, geen beschrijvingen of onnodige achtergrondinformatie. Maar een duidelijk goed geschreven, geloofwaardige en spannende thriller. Het verhaal zal menige moeder, en wellicht ook vaders, af en toe ijzingwekkende momenten bezorgen. Na afloop geen losse draadjes, het verhaal is helemaal af. Je blijft als lezer met een zeer tevreden gevoel achter.
Neem wel even de tijd voor jezelf, want dit boek wegleggen zal, als je eenmaal van de spanning hebt geproefd, geen optie meer zijn. Naar mijn mening een echte aanrader!