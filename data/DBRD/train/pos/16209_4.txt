De slaven van de oorlog is een van de (vele) klassiekers van Frederick Forsyth. Hij vertelt hierin het verhaal van een groep Europese huursoldaten die door de Britse mijnmagnaat Sir James Manson wordt ingezet om de regering van het Afrikaanse ministaatje Zangaro omver te werpen. In het achterland is namelijk platina aangetroffen en Manson is uit op een goedkope mijnconcessie. Hij klopt daartoe aan bij commandant Cat Shannon, een Ier met een uitstekend netwerk van professionele killers, die de plaatselijke leider Jean Kimba moeten vervangen door een van diens militairen, de weinig snuggere kolonel Bobi. Shannons plan is even genieus en doeltreffend; dat wil zeggen: voor zo ver het de coup betreft. Dat betekent echter niet dat Manson inderdaad een goedkope concessie voor platina krijgt.
Forsyth beschrijft in zijn boek vooral het lange proces van voorbereidingen op de coup en hierin is hij op zn best. We zien hoe het team een vernuftig net spant om ervoor te zorgen dat de operatie gefinancierd wordt, wapens en munitie beschikbaar komen en Mansons bedrijf niet meteen al als begunstigde in de schijnwerpers komt te staan. Natuurlijk komt ook de KGB in het verhaal voor; in Forsyths verhaalwerkelijkheid is de Koude Oorlog immers nog niet voorbij. Even natuurlijk is het dat het recht uiteindelijk toch zegeviert; hoe macho zijn verhaal ook is. Een goed verhaal met een fatsoenlijke moraal: De slaven van de oorlog is Forsyth op zn best.
The Dogs of War dateert van 1974 en verscheen een jaar later voor het eerst in Nederlandse vertaling onder de titel De honden van de oorlog. In 1984 werd het opnieuw bij ons uitgegeven als De huurlingen. De titel De slaven van de oorlog dateert van 2003, toen het boek voor de derde keer in het Nederlands werd vertaald, deze keer door J.F. Niessen-Hossele. Die versie is nu opnieuw uitgeverij A.W. Bruna uitgegeven. Een prima kans voor de thrillerliefhebber om (opnieuw) met Forsyths werk kennis te maken.