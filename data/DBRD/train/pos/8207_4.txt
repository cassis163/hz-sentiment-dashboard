De titel van dit boek doet niet meteen aan eten denken. En toch gaat Vrouwen en verlangen over eten. Maar vooral ook over het verlangen naar eten en hoe je die verlangens zo kunt ombuigen dat je weer kunt genieten van jezelf en van het leven.
Alexandra Jamieson is volgens haar korte officiële biografie op haar website: een moeder, schrijver en health coach, die vrouwen helpt  goed te luisteren naar hun diepe hunkering naar behaaglijkheid, om zo hun leven weer op poten te zetten in het lichaam waar zij zo naar verlangen. Alexandra Jamieson is in de Verenigde Staten een bekende culi. Ze is een healthy gourmet chef, opgeleid aan het Natural Gourmet Institute in New York City. Ze werkte o.a. in Milaan onder Chef Mohamed Tourkey en weer terug in New York bij Other Foods en als Chef vegetarisch bij Paul Newman’s Hole in the Wall Gang Camp, waar zij kookte voor kinderen met levensbedreigende ziekten.
Alexandra kreeg bekendheid door haar rol – vooral achter de schermen – in Supersize Me, de met een Oscar genomineerde documentaire uit 2004 van haar ex-echtgenoot Morgan Spurlock. In deze film eet Murlock alleen maar bij MacDonald; 30 dagen lang, 3 maaltijden per dag. En werd de super size aangeboden, dan mocht hij niet weigeren. Na die maand is Morlock 11 kilo aangekomen, pafferig, ziek en depressief. Met hulp van Alexandra en een door haar bedachte detoxkuur, komt Murlock er weer boven op.
Dit was de aanzet voor Alexandra’s eerste boek The Great American Detox Diet. Daarna volgde Vegan Cooking for Dummies en Living Vegan for Dummies. Inmiddels is Alexandra een vaak geziene gast op Amerikaanse televisiezenders en staan haar recepten in onder andere The New York Times, Martha Stewart Living, People, Gourmet magazine.
Maar voor alles is Alexandra Jamieson een vrouw met een missie. Na het overwinnen van haar eigen eetverslavingen met de daarbij behorende gewichts- en gezondheidsproblemen, werd het voor haar duidelijk dat we ons zelf kunnen genezen als we luisteren naar onze soms diep verborgen verlangens. Dit is ook de achterliggende gedachte in haar nieuwste boek Vrouwen en verlangen.

Vrouwen en verlangen is per se geen dieetboek. In de inleiding begint Alexandra met de vraag ‘Wat wil je?’ Voor velen van ons blijkt dat een hekele vraag te zijn, waar we liever voor weglopen. Alexandra daagt in dit boek uit dat niet te doen en eerlijk te ontdekken wat je diepste verlangens zijn. Want alleen dan kunnen we een eerlijk relatie met eten aangaan. Van eten moet je blij worden! Maar de meesten van ons benaderen eten op zo’n manier dat dit juist het tegenovergestelde effect heeft.
Onze haat-liefde verhouding met eten zorgt er voor dat we ons dik voelen en daardoor ons schuldgevoel weer weg eten. Alexandra laat in dit boek aan de hand van persoonlijke ervaringen en voorbeelden uit haar praktijk zien dat een eerlijke kijk op eten en het toegeven aan je verlangens – die vaak juist helemaal niets met eten te maken hebben – je je leven weer van uit jouw eigen perspectief kunt bekijken en dat gezonder eten dan bijna als vanzelf gaat. Vanuit dit nieuwe gezichtspunt laat Alaxandra zien hoe makkelijk je nieuwe gewoonten kunt aanleren, de connectie tussen lichaam en geest kunt ontdekken en hoe je kunt toegeven aan je verlangens en deze ook naar jou hand kunt zetten. Dit alles wordt gelardeerd met praktische informatie over gezond eten, lief zijn voor je darmen, beweging en ontspanning. Informatie waarmee je daadwerkelijk een stap in de goed richting kunt zetten.

Vrouwen en verlangen zet aan tot nadenken, ook als je niet te zwaar bent. Het boek lijkt in eerste instantie wat zweverig, maar niets is minder waar. Alexandra staat met beide benen op de grond en heeft wat mij betreft een gezonde kijk op eten. Ze legt de vinger op de zere plek en helpt je zoeken naar de oplossing. Geen dieet, geen lijstjes, maar wel heel to the point. Het boek leest makkelijk, maar er staat zoveel in, dat je het af en toe even moet wegleggen om alles te laten bezinken. Zeer de moeite waard.