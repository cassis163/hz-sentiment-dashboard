Een feestje, alleen al het doorbladeren van dit werkelijk prachtig uitgegeven boek. Een apart en bijzonder kunstwerk bijna, dat zich op vele fronten onderscheidt van ‘gewone’ boeken.

Waarmee het boek het zichzelf trouwens niet erg gemakkelijk maakt. Zie hier namelijk maar eens een label aan te hangen. Zo rijkelijk geïllustreerd (op nagenoeg elke bladzijde één of meerdere tekeningen en prenten!) en met een verhaal gegoten in de vorm van een fabel: men is al gauw geneigd het als een kinderboek te beschouwen. Wat het eigenlijk niet echt is. Ook al gaat het over een jongen –Nordin- die een magische blauwe knikker vindt. En vervolgens de ondankbare taak krijgt een ontvoerde prinses te redden.

Tijdens zijn reis maakt Nordin wonderlijke en bizarre dingen mee en leert het een en ander over zichzelf en de wereld. Het is dus in eerste plaats een Coming of Age verhaal en een sprookje, maar tegelijkertijd nog zo ontzettend veel méér. Het is een fantastische allegorie op de Mensdom en de Europese geschiedenis, bevat esoterische elementen, zit vol directe en verborgen verwijzingen naar de Klassiekers en de moderne literatuur. Het is spannend en humoristisch, zit vol grapjes- in de illustraties (bijvoorbeeld een schitterende bewerking van Picasso’s La Guernica), in de tekst én in de gebeurtenissen. Met als bonus nog een potentiële carnavalskraker.

Als dit rijke boek één nadeel heeft (behalve dat het enkel in paperbackuitvoering bestaat) dan is het misschien dat het wat inconsistent is. Het springt geregeld van de hak op de tak, wijdt soms nogal uit over voor het verloop van het verhaal onbelangrijke zaken. Het taalgebruik is daar een goed voorbeeld van. Het valt op hoe de taal nu eens overdreven popiejopie (tienertaal), dan weer juist bijzonder archaïsch klinkt. En technisch, met moeilijke, onbekende woorden uit een of ander jargon. Maar welbeschouwd is dit helemaal geen nadeel. Vermoedelijk hanteert Seveke hier bewust een stilistische truc: het toch al betoverende boek wordt er nog een tikkeltje unieker en des te charmanter op.

Gezien de achteloze gruwelijkheden, het ontbreken van een moraal en het bij vlagen moeilijke taalgebruik is het boek geschikt voor lezers vanaf dertien jaar. Door het Coming of Age thema is het boek terecht in het Young Adult genre geplaatst. Feit is wel dat – ongeacht de leeftijd- doorgewinterde lezers die houden van boeken als object aan Waarin Noordin veel plezier zullen beleven puur alleen al om ‘het mooie’ . Dit pareltje verdient aandacht en waardering en daarom oogt de omslag eigenlijk te bescheiden, noch zeggen beschrijvingen genoeg. Dit boek moet je doorbladeren- dan ben je geheid verkocht.