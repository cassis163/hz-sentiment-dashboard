Maja van Tijl is misdaadverslaggever. Haar televisieprogramma is zeer succesvol. Als er een bekende zanger wordt vermoord, wordt Maja bij deze zaak geroepen. Vanwege haar connecties en uitstekende research kwaliteiten wordt er door de recherche regelmatig de hulp van Maja gevraagd. Wanneer de zoon van Maja wordt ontvoerd, blijkt er een verband te zijn met de moord op de zanger. Maja bijt zich vast in deze zaak, met gevaar voor haar eigen leven…

‘Maja werd duizelig. Ze zwaaide met haar arm om houvast te vinden en greep de leuning van een stoel. Haar grootste nachtmerrie kwam uit.’

'Alecto' is het derde boek met hoofdpersoon Maja van Tijl. Door middel van meerdere verhaallijnen verteld vanuit de derde persoon heeft Xenia wederom een uitermate spannende thriller geconstrueerd. Als misdaadverslaggever komt Maja in aanraking met complexe zaken waarbij het oplossen van deze zaken de nodige gevaarlijke situaties teweegbrengt. Ze werkt niet altijd helemaal volgens het boekje, wat haar regelmatig in conflict brengt met rechercheur Bert Hazenkamp. Maja en Bert hebben een goede band, maar nu is er plots enige afstandelijkheid te bespeuren. Dit komt deels door deze complexe zaak, deels door gebeurtenissen in de privésfeer. Ieder doet hun eigen onderzoek en ze houden dingen voor elkaar achter wat niet ten goede komt aan het oplossen van deze zaak.

Na een zeer spannende start komen we even in een wat rustiger vaarwater en volgen we het onderzoek. Maar verkijk je hier niet op; steeds meer geheimen komen boven water en regelmatig wordt de spanning weer naar een hoger niveau getild. Er zijn ontwikkelingen waarvan nog niet te voorzien is welke kant deze opgaan. Richting de plot komt het verhaal in een stroomversnelling om toe te werken naar een climax. De filmische schrijfstijl zorgt voor een goede weergave waardoor de lezer zich een prima beeld kan vormen. Qua stijl en onderwerp deed het mij een beetje denken aan de serie 'Gooische Vrouwen', maar dan in een thriller gegoten.

Bij één passage kreeg ik wel mijn twijfels aan de geloofwaardigheid hiervan. Kan hier niet teveel van verklappen, maar de manier waarop een man zelfmoord pleegt vond ik toch wel vergezocht. Deze man moet wel erg wanhopig zijn geweest en heel veel moed hebben gehad om zoiets te doen.

‘Het doet veel pijn en het duurt lang, maar als je niet gestoord wordt dan lukt het je uiteindelijk wel. Ik denk dat je behoorlijk in de war bent, echt radeloos, als je zoiets doet.’

Ondanks dat 'Alecto' het derde boek is met Maja van Tijl in de hoofdrol kan dit boek prima gelezen worden zonder de eerdere delen gelezen te hebben. Het verhaal staat op zich en de hoofdpersonages worden ten opzichte van het verhaal voldoende uitgewerkt. Zelf heb ik de eerdere delen, 'Ongeremd' en 'Nemesis', wel gelezen en ik vind het toch altijd wel de voorkeur hebben om de hoofdpersonages vanaf het allereerste begin te volgen. Ook 'Alecto' eindigt op een wijze dat er een vervolg mogelijk is en wat mij betreft, graag zelfs.

Xenia is manager en persagent van Linda de Mol, Bridget Maasland, Yolanthe Sneijder- Cabau en Do, de invloed hiervan is zeker terug te zien in 'Alecto'. Door haar werk is Xenia goed op de hoogte van wat zich allemaal afspeelt in de wereld van showbusiness. In dit boek zien we een goed voorbeeld hoe iemand een nep wereld om zich heen kan creëren en dat het niet altijd is wat het lijkt. Een graag gelezen thriller met de juiste ingrediënten, een spannende thriller die garant staat voor een aantal heerlijke uurtjes leesplezier.