Janneke's zus Froukje is zes jaar geleden vermoord. Nadat de politie geen dader kon vinden, heeft Janneke's vader er alles aan gedaan om de dader te vinden. Door een hersenbloeding is hij niet meer in staat om verder te zoeken. Janneke vindt dat de dader niet mag denken dat er niet meer naar hem gezocht wordt. Dit is niet wat haar moeder graag ziet gebeuren. Zij is veel te bang dat Janneke ook iets overkomt. De dader loopt immers nog vrij rond en wie weet wat hij doet als hij merkt dat het onderzoek weer van start is gegaan. Maar Janneke laat zich niet remmen en ze gaat met volle kracht het onderzoek in. Ze krijgt hulp, maar merkt ook dat niet iedereen het ziet zitten dat ze zelfstandig aan het zoeken gaat. Gelukkig wil haar klasgenoot Ewoud haar wel helpen en samen komen ze steeds een stapje verder. Of ze ook inderdaad weten te achterhalen wie de moordenaar is en van wie de emails met als afzender Dexter Morgan komen, is een spannend vraagstuk.

Donkere weg ( alleen nog verkrijgbaar als ebook en natuurlijk te leen in de bibliotheken) is een spannend YA boek, dat je mee laat leven met Janneke, die een heel eigen willetje heeft. Ze heeft zich iets in haar hoofd gezet en dat gaat ook gebeuren. Ze gaat over haar grenzen en vooral over die van haar moeder, maar dat vindt ze niet zo heel belangrijk. Tijdens haar zoektocht komt ze achter het vreselijke geheim van haar vader, dat later toch een opening in de zaak Froukje blijkt te zijn. Janneke graaft, samen met Ewoud, naar de dader en vindt die uiteindelijk in zeer onverwachte hoek.
Halverwege het boek was ik ervan overtuigd dat ik wist wie de dader was. Al was dat voor mijn gevoel wel een weggevertje. Pieter Feller heeft dat goed aangepakt, want ik bleek het compleet fout te hebben. Toch bleef ik twijfelen, zo goed en spannend heeft hij het omschreven.
Een heerlijk boek om even in weg te duiken. Mooie omslag en fijne, niet te lange hoofdstukken.

Kirstin Rozema