In ‘Bloeden zal je’ zet een mysterieuze foto die spontaan uit een printer komt, het leven van Lindsey en Michael volledig op zijn kop. Wie is de onbekende man die verminkt op een stoel zit afgebonden? Waar is hij en wie heeft deze gruwelijke daad op zijn geweten?

Rechercheur Spencer Bennet en zijn team worden met het onderzoek belast en er ontstaat een kat en muis spel met een ware psychopaat. Terzelfder tijd is Jennifer Rowley bezig met de verdwijning van haar vriend. Ze stuit op een nieuw spoor dat haar vastberaden door doet speuren.

“Hoe moet ze uitleggen dat wat ze zelf niet goed snapt. Nadat de man, waarvan ze dachten dat het haar stalker was, werd opgepakt, vertrok Spencer weer uit haar huis. Dat was de regeling. Hij verbleef bij haar zolang ze bescherming nodig had.”

Lukt het Spencer en zijn team de psychopaat te pakken te krijgen en slaagt Jennifer erin het raadsel rondom de verdwijning te ontrafelen? En wie is de onbekende man met de herdershond die telkens opduikt? Je leest het in ‘Bloeden zal je’.

“Geradbraakt loopt hij richting de lift. Achteraf weet hij nog steeds niet of het wel verstandig was om de informatie te delen met de politie. Misschien moet hij er even goed over nadenken of hij dit alles wel aan Lindsey gaat vertellen.”

In dit deel van de serie ziet Van Hal vooral op uitstekende wijze kans de emoties van haar diverse personages over het voetlicht te brengen. Je voelt hun verdriet, angst, schuldgevoel en wantrouwen. Het is overigens aan te raden de diverse delen in de ‘Bennet & Rowley serie’, waarvan dit boek het tweede deel is, op volgorde te lezen.

Het is mooi om waar te nemen dat Van Hal qua schrijfstijl en taalbeleving gegroeid is ten opzichte van het vorige deel ‘De Verzamelaar’. Qua redactie verdient het nog wat extra aandacht; wellicht een tip voor het volgende deel. Van Hals’ vertellende vermogen is onverminderd goed, de spanningsboog is vrijwel continue aanwezig en leidt de lezer naar een daverend plot. Een plot dat de belofte van een volgend deel in zich herbergt.

Over de auteur
Diana van Hal (Amsterdam, 1980) ontwikkelde in haar tienerjaren een diepe liefde voor boeken, met name thrillers. Ze heeft haar HBO studie klinische chemie en hematologie afgerond in 2002 en is daarna meteen in een ziekenhuislaboratorium aan de slag gegaan. In november 2015 is haar thrillerdebuut 'De Verzamelaar' uitgekomen.

Uitvoering
Uitgever Verba Montem
ISBN 9789082509526 , 9789082509533 , 9789082509540
Paperback, 267 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/