Sanne Philips en Luca Borra, rechercheurs van politie Hoorn, worden op een raadselachtige zaak gezet. Kort achtereen worden de levenloze lichamen van een aantal jonge vrouwen gevonden. De dader lijkt onzichtbaar en de doodsoorzaak niet te achterhalen.

De enige overeenkomst tussen de slachtoffers is dat zij allemaal actief zijn op dezelfde datingsite en op eenzelfde advertentie reageren. Hierdoor richt de focus van de rechercheurs zich op de mysterieuze man die zich hierachter schuilhoudt. Wat is echter de betekenis van de zwarte roos die bij elk slachtoffer wordt gevonden?

Zodra blijkt dat de vrouwen voor hun dood een date met vermoedelijk dezelfde man hebben gehad, is de recherche van mening dat het hier de dader betreft, of dat er door twee daders onder één hoedje wordt gespeeld. De situatie wordt nog dramatischer als Faith Binet, een meisje van vijftien, verdwijnt. De tijd dringt en de race tegen de klok begint om Faith levend terug te vinden, voordat er nog meer doden vallen...

Mijn visie
Skaye heeft al meerdere genres beproefd, maar heeft wat mij betreft haar genre gevonden. Een prima spanningsopbouw en vlotte schrijfstijl maken ‘Virtuele tango tot een fijne thriller die, met uitzondering van de visie van de dader, hoofdzakelijk verteld wordt in de derde persoon.

“Ik heb geduld getoond, ondanks de stem die ik zo af en toe hoor. Ik heb mijn voorbereidingen getroffen en van uitstel komt niet altijd afstel. Het maakt mijn gevoel van gerechtigheid alleen maar groter, beter en natuurlijker. Toch is tijd mijn vijand gebleken en hoeveel genoegen ik ook uit mijn voorbereidingen put, de tijd is rijp. Dat wordt mij ingefluisterd, maar ik weet het al ik besef maar al te goed dat de stem alleen tegen mij spreekt. Geworteld in mijn hersenen, als een octopus die zich met zijn tentakels een weg door mijn ziel baant en de juiste knopjes weet in te drukken en me soms een beeld voor ogen schetst. In feite ben ik nooit alleen, de Folteraar is altijd bij me.

Rechercheurs Sanne Philips en Luca Borra krijgen een uiterst lastige zaak toebedeeld. Een seriemoordenaar heeft het voorzien op jonge vrouwen die hij via onlinedatingsites benadert, mishandelt en vermoordt. Het is aan Sanne en Luca de dader in de kraag te vatten. Het onderzoek verloopt moeizaam en de pers legt een zware druk op het rechercheursduo.

“Weer kreeg ze die ironische glimlach toegeworpen, maar ze trapte hem opnieuw. Voor ze doorhad wat er gebeurde bukte hij en sloeg hard in haar gezicht. En nog een keer. Ze sloeg van zich af, maar hij leek het niet te voelen. ‘Klootzak!’ Ze proefde de metaalachtige smaak van bloed. De duivel was in hem gevaren.”

Skaye karakteriseert haar personages uitstekend evenals hun onderlinge relatie. Zij spreidt hiermee een invoelend vermogen ten toon waar menig auteur nog iets van op kan steken.

“Franka werd door een zwijgzame Luca opgevangen. Ze wilde van alles zeggen, maar wist de juiste woorden niet te vinden, meer woorden dan een ‘hij kan het niet gedaan hebben en ‘is onschuldig’ kwam ze niet.”

‘Virtuele tango’ is een uiterst fijne thriller met goed uitgewerkte plotwendingen en een verrassend einde. Ik begin vol enthousiasme aan haar volgende boek en hoop dat er nog veel zullen volgen.

Over de auteur
Melissa Skaye (Amsterdam, 1972) is het pseudoniem van Melissa Bielsma-Schaaij, een Nederlandse fantasy- en thrillerauteur. Ze wordt in eerste instantie bekend door de fantasyreeks met Jeremy Jago, waarvan ze het eerste deel, ‘Het geheim van de Passage’, in 2013 publiceert. De twee volgende delen verschijnen onder de titels ‘De kracht van Assingna’ (2014) en ‘De strijd om Gemini’ (2015). Het afsluitende deel, ‘De erfenis van Lotus’, verschijnt in 2016. Virtuele Tango’ is haar thrillerdebuut.

Uitvoering
Uitgeverij Ellessy
Paperback, 351 pagina's
ISBN10 9086602177
ISBN13 9789086602179

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger.
http://hanneketinorcenti.nl/