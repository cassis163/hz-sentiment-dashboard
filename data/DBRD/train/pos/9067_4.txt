In het jeugdboek winterhuis hotel volgen we Elizabeth Somers. Als Elizabeth thuiskomt na haar laatste schooldag voor de kerstvakantie, vindt ze een briefje aan de deur. Haar oom en tante zijn drie weken op vakantie en sturen haar in de tussentijd naar winterhuis hotel.

Met tegenzin gaat Elizabeth onderweg naar winterhuis hotel. Ze had veel liever alleen thuis gebleven met haar boeken. En hoe komt het dat haar oom en tante zich opeens dit hotel kunnen veroorloven? Het ene mysterie na het andere valt Elizabeth voor de voeten. En dan zijn er ook nog de geheimzinnige man en vrouw in het zwart die ook toevallig in winterhuis hotel logeren. Wat zal er allemaal gaan gebeuren tijdens haar verblijf in dit bijzondere hotel.

Elizabeth is een heel slim, avontuurlijk en onderzoekend meisje. Ze is enorm gek op boeken en puzzeltjes (anagrammen, kruiswoordpuzzels, eigenlijk alles wat met taal te maken heeft). Ze moet en zal de onderste steen boven krijgen en alle mysteries van winterhuis hotel oplossen. Elizabeth gaat dan ook graag op verkenning uit. Stapje voor stapje neemt ze je mee langs de geschiedenis van het winterhuis hotel en het mysterie rondom de familie Falls, de oprichters. Doordat je het verhaal leest vanuit Elizabeth en dus weet wat ze denkt en voelt, kun je je goed in haar inleven. Het verhaal staat vol met raadseltjes en puzzeltjes waarbij je zelf ook automatisch mee gaat denken en puzzelen. Dit heeft auteur Ben Guterson echt heel gaaf gedaan, het maakt het verhaal heel erg uniek en bijzonder!

Het verhaal zit vol verrassingen en geheimen en het is van tijd tot tijd best wel spannend. Eenmaal begonnen in “Winterhuis hotel” is het verhaal bijna niet meer weg te leggen, je moet gewoon weten hoe het af gaat lopen met Elizabeth. Daarnaast heerst er gedurende het verhaal een heerlijk winterse sfeer. Je hebt echt het idee dat je de kerstvakantie zelf ook verblijft in het hotel. Dit is echt zo’n boek dat je elke kerstvakantie weer opnieuw wilt lezen.

De schrijfstijl van Ben Guterson is vlot, luchtig en beeldend. Vanaf het begin heb je het idee alsof je zelf ook door het hotel rond dwaalt. Het verhaal is geschreven voor kinderen vanaf 10 jaar. Hier en daar staan er best nog wel een aantal moeilijke woorden en daardoor zal het verhaal voor sommige kinderen best nog wel lastig te begrijpen zijn. Het is een ideaal boek om voor te lezen en samen alles te ontdekken en bekijken. Naast kinderen zullen volwassenen ook zeker smullen van dit verhaal. De zwart/wit illustraties van Chloe Bristol zijn echt een aanvulling op de tekst. Naast het lezen is er dus ook nog eens genoeg te bekijken. De illustraties maken dit boek natuurlijk extra leuk voor kinderen.

Kortom wil jij je kerstvakantie doorbrengen in een mysterieus en bijzonder hotel met een heerlijke winterse sfeer. Wil je op onderzoek uit met Elizabeth en raadsels oplossen? Dan is dit absoluut een boek dat je op zou moeten pakken! En wacht niet te lang, anders is de vakantie alweer voorbij!