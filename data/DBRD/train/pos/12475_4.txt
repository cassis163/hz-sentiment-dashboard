Marijke van den Elsen (1975) is geboren in Boekel (Nbr), maar woont nu in Panama met haar man en drie kinderen. Na een studie Technische bedrijfskunde werd ze via allerlei omwegen en zonder enige planning ineens schrijfster. Ze debuteerde in 2009 met de feelgoodroman Leuk voor één nacht. Met de boeken Vamp on heels (2012) en het vervolg Vamp in love (2014) werd de basis voor de Vamp-serie gelegd. Lekker fout (2018) is het derde deel, maar kan ook zelfstandig gelezen worden.
Hoofdpersoon Kim werkt op een administratie kantoortje in haar dorp en is zwanger van haar ex. De bevalling begint op een zeer ongelukkig moment, maar ze krijgt hulp uit onverwachte hoek: van Erik, die vervolgens weer verdwijnt. Na haar verlof gaat ze weer aan het werk, waar ze op een dag iets hoort wat ze niet had mogen horen en ze vertelt het aan haar buurvrouw en vriendin Angela. Die brengt Kim in contact met haar vriend Julian en zijn vriend Erik! Toeval? Nee dus. Deze mannen zijn meer dan geïnteresseerd in het bedrijf waar Kim werkt. Langzaamaan begint Kim te begrijpen dat er van alles speelt op haar werk en in haar dorp en voor ze het weet is ze onderdeel van een anti-criminaliteitsorganisatie.
Niets is wat het lijkt in dit boek. De mannen hebben hun eigen agenda, en een oude vijand blijkt juist een hele leuke vrouw en vriendin te zijn. Kim en haar vriendinnen ontpoppen zich tot een soort Charlie's Angels die onbevangen in een groot avontuur stappen. Kim raakt steeds verder verstrikt in zowel de geheimen van Erik en zijn vrienden als in de acties van haar baas, en voor ze het weet moet ze op de vlucht met haar jonge zoontje. Wie kan ze nog vertrouwen?
Met humor, romantiek en spanning heeft Marijke van den Elsen een pittige feelgoodroman neergezet met alle ingrediënten voor een boek dat zo verfilmd zou kunnen worden. De dialogen zijn snel en realistisch en dat zijn de onderlinge verhoudingen tussen de personages ook. Het gegeven van een onofficiële organisatie die de criminaliteit wil aanpakken is misschien wat minder voor de hand liggend, maar wel origineel en levert een heerlijk en vlot verlopend verhaal op.
Vanaf het begin neemt Van den Elsen de lezer mee in een bijna onwerkelijk avontuur, Kim ontwikkelt zich van een brave maar wel hele slimme assistente tot een pittige ondernemende vrouw die risico's durft te nemen. Maar op het gebied van de liefde heeft ze het moeilijk. Moet ze terug naar haar ex Stijn, is het toch Raoul de zoon van de baas, of ligt haar hart bij de wispelturige en ongrijpbare Erik? Het vinden van geluk wordt ook niet makkelijk gemaakt door het nieuwe leven waar ze in terecht is gekomen, zeker niet met ook nog eens een baby waar ze voor moet zorgen.
Lekker fout is een originele roman vol spanning en actie, vriendschap, liefde en onverwachte wendingen. De personages zijn gewone mensen die je zo tegen zou kunnen komen op straat, op het werk of in de kroeg, maar die veel meer zijn dan dat ze doen voorkomen. Het boek nodigt zeker uit om ook de voorafgaande boeken nog eens te gaan lezen. Het boek sluit af met een epiloog waarin een zeer geheimzinnig gesprek ervoor zorgt dat het verhaal nog een staartje krijgt, duidelijk een teaser voor een vierde deel.