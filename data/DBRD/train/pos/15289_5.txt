Lucky Boy vertelt het verhaal van twee sterke vrouwen en hun gezamenlijke liefde voor een kind. Soli, een jonge Mexicaanse vrouw die haar huis en familie achterlaat om een beter leven te zoeken in de Verenigde Staten. En Kavya, een dertiger van Indische afkomst die zo graag een kind zou willen, maar niet zwanger raakt.

Gaandeweg komt Soli erachter dat het leven in de Verenigde Staten niet zo rooskleurig is als haar beloofd was. Tegelijk komt het huwelijk van Kavya steeds meer onder druk te staan door haar verlangen naar een kind. En dan is er het jongetje Ignacio, van wie beide vrouwen zoveel houden.

Lucky Boy neemt je in het eerste hoofdstuk mee en laat je niet meer los. Het is erg goed en mooi geschreven en leest heerlijk weg. De verhalen van Soli en Kavya wisselen elkaar af en hoe verschillend de vrouwen ook zijn, je kunt niet anders dan met ze meeleven. Het is een hartverscheurend verhaal over moederschap, liefde, verlies en verschillende culturen en met de huidige situatie in de Verenigde Staten actueler dan ooit.