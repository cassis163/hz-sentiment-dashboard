Eén waarheid

Nadine Swagerman

Uitgeverij Kluitman,2018

⭐⭐⭐⭐

Het leven van Laura stort volledig in wanneer ze na een avondje stappen haar ouders vermoord thuis vindt.  Het besef dat ze vanaf nu alleen is en de vragen rondom het misdrijf maken haar kapot. Ze heeft hulp nodig en beland in een kliniek, waar het enorm wennen is om tussen mensen te zitten die nog meer de weg kwijt zijn dan Laura.

Toch vindt ze daar een luisterend oor bij Jorrit. Hij begrijpt haar verlies en onder de indruk van haar verhaal gaat hij op onderzoek uit om meer te weten te komen over de moord op Laura’s ouders. Stukje voor stukje krijgt hij de informatie die hij nodig heeft om de waarheid te achterhalen. Een waarheid die voor beiden hard aankomt.

Nadine Swagerman heeft al vanaf jonge leeftijd een passie voor lezen en schrijven. Ze wist dus al vroeg dat ze schrijfster wilde worden. Nu heeft ze haar eigen tekstbureau en in mei 2018 verscheen haar Young Adult- boek Eén waarheid bij Uitgeverij Kluitman.

Eén waarheid pakt je en laat je niet los. Zelfs niet na de laatste bladzijde. Het is een boek dat realistisch en vlot geschreven is en ook humor bevat.

Je bent gelijk begaan met Laura. Je ouders vermoord vinden is wel het gruwelijkste wat je als kind kan overkomen. Een jong leven nu al verwoest en nu wordt ze ook nog eens opgenomen in een kliniek vol met mensen die er nog erger aan toe zijn dan zij. En je ontdekt door middel van flashback dat dat niet het eerste drama is dat haar overkomt. Hoe moet ze dit bovenop komen? Maar alles went en maakt ze snel contact met andere meiden in de groep waarmee ze kan huilen, maar ook lachen.

En dan is daar Jorrit. Een sympathieke student verpleegkunde waarbij ze op haar gemak is en meer over zichzelf los durft te laten. Hij is onder de indruk van Laura en wil haar graag helpen.  En net als Jorrit ben je super nieuwsgierig naar het afschuwelijke misdrijf waarbij de ouders van Laura om het leven zijn gekomen. Wie doet nou zoiets?

De stukjes informatie die Jorrit vindt geven de antwoorden. Eén waarheid. Maar wel een waarheid die je toch niet helemaal aan zag komen. Altijd fijn als de uitkomst je toch nog kan verrassen.

Doordat de tekst over deze twee personages vanuit de ik – vorm wordt geschreven  leer je ze echt kennen, althans dat denk je.

Ondanks dat het een goed geschreven, spannend boek is laat het mij als lezer een beetje onbevredigend achter. Er zijn wat vragen die bij mij niet zijn ingevuld. Die vragen hebben betrekking op Laura, maar ook op haar familieleden. Nu is naar mijn gevoel het boek niet helemaal af. Maar misschien is dat wel de bedoeling en komt Nadine Swagerman met een verrassend vervolg op dit boek. Eén ding is dan zeker: die ga ik zeker lezen!