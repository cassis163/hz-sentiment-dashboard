OVER DE COVER:
Een prachtige cover met een blauwe bovenkant en zandkleurige onderkant waarop Emelie de hoofdpersoon van dit verhaal hand in hand gaat met een vreemd uitziend persoon: De Vervreemdeling. Titel én cover zijn perfect gekozen en geven meteen weer waar dit verhaal over gaat.

OVER DE INHOUD EN MIJN MENING
Is dit het? Ik ben het leven beu. Dit. Mijn leven. De gevangenschap van de zich steeds herhalende voorspelbaarheid sleurt me naar mijn ouderdom. Is dit het? Zijn we als mens hiervoor gemaakt? Om te voldoen aan wat elke dag voor ons heeft klaarliggen? De vooraf ingevulde agenda afhandelen?

Met deze overpeinzing begint het boek.

Emelie is getrouwd met Bart, docent en moeder van dochter Kaat (17) en zoon Lowie (15). Ze voelt zich al tijden niet lekker in haar vel zitten, is kortaf, huilt, voelt niks meer en weet niet meer wie ze is en wat ze wil. Ze is zichzelf kwijt…vervreemd van zichzelf. Dan wordt ze door collega’s uitgenodigd voor een verrassingsfeestje in de Ardennen. Ze twijfelt, maar uiteindelijk vertrekt ze voor een weekend naar de Ardennen. Daar gebeurt van alles en maakt Emelie bewust dat er iets / zij moet veranderen wil ze weer gelukkig worden. Hier is maar één oplossing voor en dat is alleen voor een aantal maanden weggaan op zoek naar haar ware “ik” en wat ze echt wil in haar leven.
Ze brengt haar gezin en ouders op de hoogte van haar voornemen. Vooral Bart en haar ouders zijn niet blij met haar keuze. Ze vertrekt met de camper naar het Franse Katharenland waar ze in eerste instantie helemaal is aangewezen op zichzelf en dit valt haar zwaarder dan dat ze dacht of kon vermoeden.

Ik heb het gevoel dat ik mezelf helemaal kwijt ben in plaats van dat ik mezelf vind. Ik ben alle zekerheden kwijt, zie geen toekomst voor me en ben helemaal verward.

Tijdens haar reis ontmoet ze Laslo en Mathieu die beiden op hun eigen manier iets betekenen voor Emelie en bijdragen om tot inzichten te komen.

“Jij,” wijst ze in de spiegel, “jij bent de eigenares van je eigen levensgeluk en liefde.”

Gaat Emelie terug naar haar gezin? Is ze veranderd? Weet ze wat ze wil en wie ze echt is? Wat heeft ze ontdekt? Heeft ze antwoord op haar vragen gekregen?

Vanaf het begin tot het eind een goede boeiende verhaallijn. De auteur heeft een vlotte prettige schrijfstijl en is in staat om mij mee te nemen op de innerlijke reis van Emelie. Te voelen wat haar belevingswereld was en is. De karakters van Emelie, Bart, haar kinderen en ouders worden goed uitgediept, waardoor ik een prima beeld kreeg van deze personen. Er komt een mooi stukje psychologie om het hoekje kijken wat maar weer eens aangeeft dat je verleden en gebeurtenissen grote invloed kunnen hebben op je verdere leven, zowel in denken als doen. Dat het nooit te laat is om een andere weg in te slaan en er voor te zorgen dat je gelukkig(er) en tevreden(er) wordt met jezelf en je leven. Je ware “ik” kunt vinden waardoor je vrijer leeft. Er meer ruimte voor jezelf komt en je zelfvertrouwen groeit.

Een prachtig, ontroerend, maar ook met een vleugje humor beschreven verhaal van Emelie die op zoek gaat naar zichzelf. Tijdens het lezen maakte ik vanzelf ook een innerlijke reis en gaf mij stof tot nadenken. Denk dat veel vrouwen zich zullen herkennen in dit verhaal. Een echte eyeopener.

Het boek eindigt met een kort nawoord in dichtvorm, dat zo mooi verwoord is en de essentie van dit boek in het kort weergeeft, dat het mij echt heeft geraakt.