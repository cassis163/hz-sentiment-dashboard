Titel: De stilte der zee.

Auteur: Vercors, pseudoniem voor  Jean Marcel Bruller.

Jaar van uitgave: 1942

Inhoud: Tijdens de Tweede Wereldoorlog wordt er in een Frans landhuis een Duitse officier ingekwartierd. De bewoners van het huis, een oom en zijn nicht, weigeren als  verzet om met deze Duitser te converseren. Ondanks dat komt hij elke avond  in hun warme keuken om een gesprek te voeren. In soms uitvoerige monologen vertelt hij over zijn eigen leven en over het idealisme, dat er volgens hem aan de bezetting van Frankrijk ten grondslag ligt. Hij voorziet een eenwording tussen deze twee volkeren.  In het dagelijks leven is hij componist en musicus en op de hoogte van de Franse literatuur, die hij, na de Duitse, erg hoog acht. Zijn cultureel hoogstaande verhalen worden echter beantwoord met  een ijzig zwijgen van de oudere man en zijn jonge nicht.

Ondanks dat blijft bijna elke avond dit tafereel zich afspelen.

Na een paar maanden, als de officier enkele dagen verlof heeft genoten in Parijs, keert hij terug naar het landgoed en deelt de verbaasde bewoners mede dat hij afstand neemt van alles wat hij hen heeft verteld en hij verzoekt hen om deze verhalen te vergeten. Hij zal niet langer gast in hun huis zijn, want hij heeft zich aangemeld om aan het oostfront, de hel, te gaan strijden.

Bij zijn vertrek ontlokt hij aan het lichtelijk verbouwereerde nichtje uiteindelijk een enkel  woord.

Wat ik vond  van dit boek:  Ik vond het verhaal best wel interessant. Subliem hoe de schrijver de spanning opvoert en vast weet te houden in de relatie tussen de bewoners en hun Duitse indringer. Het verwoordt hun zwijgzame verzet op een indringende manier.

De schrijver: Vercors is een pseudoniem van Jean Marcel Bruller (1902 – 1991) De naam is ontleend aan een belangrijke plaats van het verzet in Frankrijk. De illustrator Bruller sluit zich in het begin van de oorlog aan bij het verzet en debuteert met deze kleine roman.

Uitgever: De Bezige Bij, Amsterdam, 2015. Vertaling van Frans de Haan. Het werk ligt min of meer ten grondslag aan het ontstaan van deze uitgeverij.

ISBN: 978 90 234 9391 4    NUR: 302

Prijs:  € 10,-- Hardcover, 56 pagina’s.

Recensent: Arnold Zegers