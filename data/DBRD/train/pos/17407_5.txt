Nondeknetter zeg! Zo eens in de zoveel tijd heb je er eentje. Zo'n boek dat op je af komt stormen als een ontspoorde TGV met groot licht in de ogen van een kansloos onbeweeglijk konijntje. En in deze vergelijking ben jij 't konijntje...

Of 't haasje. Want er is geen ontkomen aan. Kluis 21 grijpt je, zoals een boek ook eigenlijk behoort te doen, vanaf hoofdstuk één ongenadig bij de strot en blijft dan net zo lang en steeds harder knijpen totdat je het uit hebt. En knijpt daarna nog eventjes lustig door.

Het is het eerste boek dat ik lees van de heren Roslund en Hellström (hun tweede) maar zeker niet 't laatste! Rauw en direct is hun stijl. Actueel en schrijnend hun thema. Schaamte en corruptie, spijt en wraak, woede en machteloosheid tegen een achtergrond, of is het voorgrond, van vrouwen- en drugshandel in Stockholm.