Een jonge vrouw wordt vermoord aangetroffen in een hotel in Mechelen.
Rani Diaz, hoofdinspecteur moordzaken, wordt op deze zaak gezet. Het bewijsmateriaal doet al snel vermoeden dat er een minnaar in het spel is. Als enkele dagen later Kathira Al Saadi gruwelijk verminkt aangetroffen wordt, lijkt er een verband te zijn.
Maar wat verbind deze vrouwen met elkaar en wat is de bedoeling van de moordenaar?
Heeft het met het geheim van Sierra, de vriendin van Kathira te maken?
Rani en haar team komen tijdens de zoektocht naar de moordenaar terecht in een wereld waar een duivels spel gespeeld wordt.

‘Iets beukte tegen haar schedel. Pijn sneed als een mes door haar nek. Ze probeerde de adem door haar longen te jagen, maar schreeuwde het onmiddellijk uit door de pijn.’

De cover van het boek is apart en opvallend te noemen. Een cover die mij in eerste instantie niet zo gauw aan een thriller deed denken, meer aan een fantasyboek. Maar na het lezen van Mara kwam ik tot de conclusie dat deze cover heel goed bij het verhaal past.

Ik heb lang getwijfeld of ik dit boek zou aanschaffen, of dit wel een thriller voor mij was. Doordat ik op Facebook regelmatig positieve reacties las ben ik onlangs toch overstag gegaan en heb de eerste twee boeken, Mara en Tirtha, van Sterre Carron aangeschaft. Ik ben Mara gaan lezen en al na het lezen van de eerste vijftig bladzijden wist ik dat ik geen spijt meer zou krijgen van deze aanschaf.

'Het leven was wreed. Meedogenloos. Zoals het monster. Ze begon te bidden. Voor het eerst in jaren.’

Mara is een thriller waar veel in gebeurd. Doordat Sterre Carron het verhaal in korte hoofdstukken heeft verdeeld blijft het hele verhaal goed te volgen en van enige langdradigheid is totaal geen sprake. Onverwachte en verwachte wendingen voorzien van de nodige spanning en gruwelijkheden hielden mij gehecht aan het boek en ik had geen andere keus dan door te lezen. Sterre weet de spanning goed te doseren en dit tezamen met de levendige schrijfwijze zorgde ervoor dat ik het boek in een rap tempo heb uitgelezen. De geloofwaardigheid van het verhaal en de daverende ontknoping maakte het plaatje helemaal compleet.

‘Hij leerde ons wijsheid en leidde ons weg van de illusie.’

Door het lezen van Mara heb ik de hoofdpersonage Rani Diaz leren kennen en ik ben op haar gesteld geraakt. Buiten mijn nieuwsgierigheid om naar de volgende verhalen Tirtha en Matsya, ben ik ook benieuwd hoe het Rani verder vergaat in haar persoonlijke leven. Maar ook het verhaal van Kathira en Sierra heeft indruk achtergelaten.

‘Ze begon weer te ijsberen, alsof ze weg wilde lopen. Weg van hier. Weg van haar gedachten. Weg van de waarheid….’

Zelf ben ik een liefhebber van thrillers van Nederlandse en Vlaamse auteurs. Doordat ik een aantal jaren voor een Vlaamse firma heb gewerkt, heb ik niet zoveel moeite met het Vlaamse taalgebruik. Als ik Mara vergelijk met andere Vlaamse thrillers, kom je nauwelijks typische Vlaamse woorden of uitdrukkingen tegen, wat dit boek misschien wel toegankelijker maakt voor de Nederlandse lezer.
Tegen diegene die nog hun twijfels hebben over deze thriller, kan ik alleen maar zeggen: niet meer twijfelen, gewoon gaan lezen. En ik weet (bijna) zeker dat je er geen spijt van gaat krijgen.

Mara, een geweldige spannende thriller die het lezen meer dan waard is!

Ik heb dit boek gewaardeerd met 4,5 ster.