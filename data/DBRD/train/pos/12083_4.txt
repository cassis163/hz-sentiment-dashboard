het zweet van je voorhoofd vegen en hopen dat het volgende boek niet lang meer op zich laat wachten.,Ondanks het feit dat James Patterson een uitstekende auteur is, zijn de boeken die hij buiten de serie rondom Alex Cross schrijft, vaak minder van kwaliteit. Met als uitzondering dan weer de boeken over de Womens Murder Club, die over het algemeen ook een zeer hoog niveau weten te halen. De laatste jaren schrijft Cross die op zichzelf staande boeken trouwens niet altijd meer zelf, maar geeft hij alleen nog de grote lijnen aan en laat hij andere talentvolle auteurs het werk doen. Een manier van werken die ook wordt toegepast door bijvoorbeeld Tom Clancy, al is de Nederlandse uitgever daarbij wel zo eerlijk om de naam van de co-auteur eveneens op de cover te plaatsen. In het geval van James Patterson blijft dat vreemd genoeg (vooralsnog?) achterwege en lijkt het daardoor met name dit jaar wel alsof hij een explosie van ongekende creativiteit aan de dag heeft gelegd. Het samen met Andrew Gross geschreven Zomer van Verraad is namelijk al zijn tweede boek dat in 2006 wordt uitgebracht, terwijl nummer drie ook al op punt van verschijnen staat.

In totaal is Zomer van Verraad het vierde boek dat Patterson samen met Andrew Gross heeft geschreven. Reeds eerder was er een zeer succesvolle samenwerking met het tweede en derde deel van de Womens Murder Club, terwijl ook het fantasyachtige  en nog niet vertaalde  The Jester als duo werd geschreven. In schrijfstijl doet Gross weinig onder voor James Patterson en met Zomer van Verraad bewijst hij dat eens te meer. Het is het verhaal van Ned Kelly, die door vier jeugdvrienden wordt overgehaald mee te werken aan een zeer lucratieve diefstal van een drietal schilderijen. Er kan in totaal maar liefst vijf miljoen dollar worden verdiend en Kelly hoeft daar amper iets voor te doen. Maar dan blijkt dat alles fout loopt en zijn vrienden op brute wijze worden vermoord en de FBI bewijzen in handen heeft dat Kelly de dader is. Er volgt een enorme klopjacht waarbij Ned Kelly uit handen van de politie probeert te blijven in een poging om uiteindelijk zijn onschuld te kunnen bewijzen.

Een simpel maar tevens onweerstaanbaar gegeven, dat door Patterson en Gross op prachtige wijze wordt uitgewerkt. Zomer van Verraad is een heerlijk boek, vol met vaart, actie, humor en dramatiek. Natuurlijk is het een schrijfstijl waar je van moet houden en is het niet te vergelijken met bijvoorbeeld de meer verfijnde literaire hoogstandjes van collegas als Indridason en Mankell (om twee willekeurige voorbeelden te noemen). Maar de vele liefhebbers van de hapklare brokken die James Patterson altijd weet te bieden, zullen hier met volle teugen van weten te genieten. Ongecompliceerde spanning, waarbij aansprekende hoofdpersonen, een luchtige romance en onvoorwaardelijke vriendschap in botsing komen met corruptie, ongekende wreedheid en een golf van geweld. Alles zit uitstekend in elkaar en door de zoals altijd weer zeer korte hoofdstukken is Zomer van Verraad een boek dat zich in een paar uur laat uitlezen. Na afloop kan je vervolgens niets anders dan uithijgen, het zweet van je voorhoofd vegen en hopen dat het volgende boek van James Patterson niet lang meer op zich laat wachten.

Deze auteur is een fenomeen, een held en een klassiek voorbeeld van een schrijver die precies weet wat zijn publiek van hem verwacht. En hen vervolgens iedere keer weer op hun wenken weet te bedienen.