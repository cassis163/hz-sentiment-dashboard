Eline Vere is de debuutroman van Louis Couperus en speelt zich net als zijn andere boeken af in Den Haag rond 1900. Eline is een jonge vrouw, die bij haar zus en zwager inwoont. Ze is knap, muzikaal begaafd en wordt bewonderd, maar ze hoort niet bij de Haagse vrienden van haar zus. Eline houdt er meer van om thuis te zitten en veel te denken. Ze voelt dat ze geen doel heeft in haar leven en dat ze meer een toeschouwer is dan een deelnemer.
Otto vraag haar ten huwelijk en ondanks haar twijfels verlooft zij zich met hem. Ze heeft een hele gelukkige zomer op het landgoed van zijn familie, zo gelukkig dat ze het wantrouwt en uiteindelijk haar verloving verbreekt. De depressie krijgt haar steeds meer in de greep, evenals een morfineverslaving.
Louis Couperus heeft het boek als feuilleton geschreven en dat is te merken bij het lezen. Er wordt duidelijk met cliffhangers gewerkt en er zijn naast het verhaal van Eline ook veel andere verhaallijnen. Hierdoor zijn er delen in het boek, waar je doorheen moet lezen, terwijl andere delen heel prettig lezen en je aandacht er moeiteloos bij blijft.
Het is wel zonde dat de Nederlandse taal al zo vaak een nieuwe spelling heeft gekend, de oude spelling zal voor jongeren een blokkade vormen, terwijl het boek hele actuele thema's behandelt. Zelfs " fakenews" komt nog even aan de orde: "Ergens speelde haar verhalen van rijke bedelaars door den geest: zij had ergens gelezen, dat er in Londen bedelaars leefden, die schatten bezaten en des avonds feest gaven met stromen champagne en schoone vrouwen."
Ik geef het boek 4 sterren: het is een mooi geschreven verhaal, nog steeds actueel, ik ben blij dat ik Couperus weer gelezen heb.