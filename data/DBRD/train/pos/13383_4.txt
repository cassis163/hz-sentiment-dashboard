‘Het Alice netwerk’ speelt zich af in het Londen van 1947. Wanneer Charlotte "Charlie' St. Clair ongetrouwd zwanger raakt, neemt haar moeder haar mee naar Europa om dit probleem te verhelpen. In plaats van haar zwangerschap te laten beëindigen, besluit Charlotte (Charlie) haar nicht Rose te zoeken. Rose is, tijdens de oorlog in het door de nazi's bezette Frankrijk, verdwenen.

De enige die zou kunnen weten waar Rose zich bevindt, is de mysterieuze Eve Gardiner. Eve, die tijdens de Eerste Wereldoorlog als spion deel uitmaakte van het Alice-netwerk, heeft echter haar eigen geheimen. Zij en de andere vrouwen van het netwerk zijn destijds verraden en Eve wordt nog altijd verteerd door woede. Wanneer Charlie bij haar aanklopt en een naam noemt die ze al heel lang niet meer heeft gehoord, ziet Eve eindelijk een kans schoon om de waarheid te achterhalen.

“Op dat moment was de sfeer echter minder beschaafd. Er hing spanning in de lucht doordat de zes meisjes elkaar zaten te observeren en probeerden in te schatten welke twee er zouden worden gekozen en welke vier weer konden vertrekken.”

‘Het Alice netwerk’ vertelt het verhaal van twee sterke vrouwen die hun kracht hebben zien groeien door gebeurtenissen tijdens de Eerste Wereldoorlog. Een meeslepend en spannend verhaal over moed, opoffering, liefde en verlossing.

Quinn zet de vrouwen van het Alice netwerk, dat overigens werkelijk heeft bestaan, in de spotlights in deze fraaie, historische roman. Ze bedient zich daarbij van een zorgvuldige schrijfstijl en heeft haar verhaal kundig geconstrueerd.

“Het waren slechts enkele woorden, maar mijn vermoeden veranderde in zekerheid – een vermoeden over de elegante eigenaar van Le Lethe. Alleen al uit de afschuw die in Eve’s stem doorklonk had ik opgemaakt dat hij iets speciaals voor haar had betekend; je kunt iemand niet zo hartgrondig haten wanneer er geen persoonlijke band is geweest.”

Het Alice netwerk was een spionagenetwerk dat tijdens de Eerste Wereldoorlog opereerde vanuit bezet Lille. Vrouwelijke spionnen uit dit netwerk speelden zeker geen ondergeschikte rol. De leidster van het netwerk, de adembenemende en avontuurlijk aangelegde Louise de Bettignies (1880-1918), met als schuilnaam Alice Dubois, diende als inspiratie voor Quinn tot het schrijven van dit boek.

Als enige verbeterpunt voor dit boek zou kunnen gelden dat het verhaal zo nu en dan wat traag voortkabbelt; wellicht was het beter geweest een wat minder lijvig werk af te leveren zodat het wat meer vaart bleef houden.

Over de auteur
Kate Quinn is een Amerikaanse bestsellerauteur die al zeven historische romans schreef. ‘Het Alice netwerk’ is haar eerste Nederlandse vertaling. Daarvoor verantwoordelijk is Arthur Wevers, die een extra uitdaging had in het goed omzetten van de ferme stotter van hoofdpersoon Eve.

Uitvoering
Uitgever HarperCollins
ISBN 9789402700831
Paperback, 480 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/