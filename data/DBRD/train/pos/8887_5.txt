Luca van Soraya Naomi is het tweede deel uit de Chicago Syndicate Serie. Maffia, misdaad, liefde en passie vinden elkaar in dit razend spannende vervolg op Fallon.

Fallon en Luca houden nog steeds van elkaar maar door alle geheimen en gebeurtenissen, is het vertrouwen weg en zijn ze niet langer samen. Fallon kan het niet naast zich neerleggen dat Luca onderbaas is bij het Chicago Syndicate, een maffia-organisatie. Zij gelooft in goed of slecht en kent geen middenweg. Luca weet dat er ook een grijs gebied is, dat iemand niet alleen goed of slecht hoeft te zijn. Hij behoort nu eenmaal toe aan het Chicago Syndicate, een organisatie die hij nooit de rug toe kan keren.

Luca weet dat hij Fallon los moet laten omdat elke zwakke plek zijn leven in gevaar kan brengen. Zowel Luca als Fallon proberen hun leven zonder elkaar op te bouwen. Zelfs als blijkt dat de liefde die ze voor elkaar voelen niet vermindert en ze bijna aan het gemis onderdoor gaan. Zolang Fallon, Luca niet kan accepteren zoals hij is, is deze liefde onmogelijk.

“Ik zet mijn tanden in mijn knieën om te voorkomen dat ik geluid maak, maar mijn eigen zware, trillende ademhaling klinkt oorverdovend en voedt mijn angst.
O mijn god. Nee! Stop!” Soraya Naomi

Wanneer Fallon’s leven nog verder overhoop wordt gegooid en zij steeds meer in de problemen komt heeft ze Luca hard nodig en schiet hij haar te hulp. Hun tegenstander heeft hulp en blijkt ongrijpbaarder dan verwacht. Als de situatie escaleert komt hun beider leven in gevaar. Zijn Luca en Fallon in staat het gevaar te keren en de situatie naar hun hand te zetten? Kan Fallon leven met de keuzes die gemaakt moeten worden? Drijft dit alles Fallon en Luca meer en meer uit elkaar of kan hun liefde nog een kans krijgen?

Luca van Soraya Naomi is zo een boek waarin je niet kunt stoppen met lezen en je vervolgens baalt als het uit is. Een denderende achtbaan vol spanning, misdaad, geweld, wraak, liefde en passie. Soraya Naomi levert een boek af dat je vanaf de eerste bladzijde het verhaal in trekt. Het is haar gelukt om deel twee van de Chicago Syndicate serie nog spannender te maken dan het eerste deel. Luca leest door de prettige schrijfstijl van Soraya Naomi heerlijk vlot. Op bijna elke bladzijde voel je de pijn, de liefde en de angst. Ik kan niet anders zeggen dan dat ik fan ben geworden van deze serie en ik hoop dat ook de overige delen snel in het Nederlands beschikbaar komen. Als je zo enthousiast bent over een boek kan je natuurlijk niets anders dan Luca van Soraya Naomi met veel plezier 5 sterren geven.

Deze recensie schreef ik voor, en is terug te vinden op, de blog In de Boekenkast: https://indeboekenkast.wordpress.com