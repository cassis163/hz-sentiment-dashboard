Milou van der Will, in het dagelijks leven redacteur bij dagblad Metro, deed voor de krant veel onderzoek naar loverboy-problematiek. Ze sprak met slachtoffers, hulpverleners en politiemensen en kreeg hiermee een gefundeerd beeld van de wereld en de werkwijze van loverboys. Het gaf haar de inspiratie voor haar eerste thriller die binnenkort verschijnt bij uitgeverij Cargo, Rood licht.
In Rood licht wordt het verhaal verteld vanuit de twee belangrijkste personages: dochter Evie (17) en haar moeder Roos. Na een avondje flink stappen wordt Evie stevig ingepalmd door de charmante Jesper. Ze wordt hopeloos verliefd op de jongen die haar het gevoel geeft zijn prinses, zijn ware liefde, te zijn. Maar niets is minder waar. Evie verliest al snel haar band met thuis en ze komt weldra in de gewelddadige, nietsontziende wereld van loverboys terecht. Ze belandt achter een raam op de wallen waar ze onder stelselmatige bedreigingen dagelijks tientallen klanten moet afwerken. Ondertussen is haar moeder natuurlijk de wanhoop nabij. Haar huwelijk met Boris is geklapt, maar de situatie zorgt ervoor dat ze steeds in aanraking komt met hem en haar nog sluimerende gevoelens voor de man met wie ze trouwde.
Het gegeven, meisje valt in handen van een loverboy, is niet nieuw maar toch weet Van der Will de lezer met enige regelmaat te verrassen. Vooral met de korte  niet geheel van humor verstoten  gedachtezinnetjes heeft de debutante een geheel eigen tone of voice, een stem die ook echt iets toevoegt aan het thrillergenre. Dit debuut staat dan ook als een huis. De plot is vrij eenvoudig, maar wel keurig voorzien van een aantal verrassende wendingen. De personages zijn zonder uitzondering allemaal geloofwaardig en behoorlijk goed uitgewerkt: van het veertienjarige zusje van Evie tot loverboy-baasje Mehmet, van moeder Roos tot rechercheur Jan van Mierenbrug. Stuk voor stuk mensen van vlees en bloed. Mede door het abrupte eind en de daarop volgende epiloog, zal de lezer nog enige tijd met het verhaal in zijn of haar hoofd rondlopen. Want hoe bekend het loverboy-verhaal misschien wel is, het maakt indruk om dit van zo dichtbij mee te maken.
Milou van der Will zal binnen no time in één adem worden genoemd met de gevestigde orde: Saskia Noort, Simone van der Vlugt, Esther Verhoef en Suzanne Vermeer. En terecht want met Rood licht laat ze een onuitwisbare eerste indruk achter.