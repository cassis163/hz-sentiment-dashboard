'Mea culpa' is de debuutthriller van de Britse Clare Mackintosh, een debuut om u tegen te zeggen. Het boek begint met een aanrijding met vluchtmisdrijf, het dodelijke slachtoffer is de vijfjarige Jacob. Wat volgt is een emotionele rit door het gevoelsleven van verschillende personages, o.a. de kunstenares Jenna en inspecteur Ray.

Jenna is op de vlucht, op de vlucht voor haar verleden. Van de ene dag op de andere verdwijnt ze en probeert een nieuw bestaan op te bouwen. Maar angst is een slechte raadgever, zo blijkt maar weer. Ondertussen zet inspecteur Ray alles op alles om de dader van het vluchtmisdrijf te pakken te krijgen. Hij worstelt dan weer met de balans tussen werk en familie.

Mackintosh is er uitermate goed in geslaagd de lezer een paar keer op het verkeerde been te zetten. En net wanneer je denkt dat alles nu wel duidelijk is, tovert ze nog een konijn uit de hoed.

'Mea culpa' is een goed geschreven en vlot leesbare thriller met een aantal verrassingen en plotwendingen. Een aanrader binnen het genre.