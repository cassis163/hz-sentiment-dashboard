Rijke mensen sterven niet is het confronterende en indrukwekkende verhaal van Anneke Verbraeken die als journalist verschillende jaren heeft gewerkt in oa Rwanda en Congo. Landen waarover we eigenlijk in de media niet zoveel meer horen, maar die nog altijd alles behalve stabiel en betrouwbaar blijken te zijn.
Het boek is gevuld met haar eigen belevenissen in beide landen, maar ook met verhalen van de mensen die zij daar heeft ontmoet. Verhalen over mensen die onschuldig achter de tralies verdwijnen zonder ook maar enige kans op een eerlijk proces. En verhalen over mensen die blijven strijden voor vrijheid en democratie, ondanks bedreigingen en martelingen. Corruptie, vriendjespolitiek, martelingen, verdwijningen en machthebbers met teveel macht, het is er nog altijd aan de orde van de dag.
Ook Verbraeken zelf krijgt te maken met bedreigingen als zij te openlijk spreekt over wat er allemaal gaande is in het land. De veiligheidsdiensten van president Kagame blijken zelfs tot in Nederland hun werk te (kunnen) doen.
Het is een heftig verhaal om te lezen, maar door de toegankelijke en prettige schrijfstijl is het geen zwaar en ingewikkeld boek geworden. Juist niet, het boek leest makkelijk en het onderwerp maakte ook dat ik door wilde lezen. Ik heb het gelezen met Google geopend naast mij, zodat ik af en toe dingen op kon zoeken die verteld werden. Of bepaalde mensen kon opzoeken.
Achterin het boek staat een chronologisch verslag met een korte geschiedenis van de regio. Ook wordt nog vermeld hoe het op het moment van verschijnen van het boek met iedereen gaat die voorkomt in het boek. Erg prettig vond ik dat, ik was daar persoonlijk wel benieuwd naar.
Wat mij betreft zeker een aanrader!