Glasgow is in een bendeoorlog verzeild geraakt. Criminele leiders spannen samen om andere leiders te ontmoedigen om de onderwereld over te nemen. Niemand is daarbij te vertrouwen. Met hetzelfde gemak wordt er samengesmeed met de vijand om een bevriende bendeleider een mes in de rug te steken. Voeg daar wat corrupte politieagenten bij en je hebt het totaalplaatje dat Malcolm Mackay de lezer voorschotelt in Een plotselinge uitbarsting van geweld.

Met deze gegevens kun je al snel een onoverzichtelijke plot krijgen. Het lukt Mackay wonderwel om die valkuil te omzeilen. Een plotselinge uitbarsting van geweld  is het afsluitende deel van de Glasgow-trilogie. Het boek begint met een actie die alle gebeurtenissen ontketent. Huurmoordenaar Calum MacLean wordt door bendeleider Peter Jamieson op pad gestuurd om de accountant van Hugh Francis te vermoorden. Tegelijkertijd moet MacLean als bonus ook Kenny McBride, de chauffeur van Jamieson, ombrengen omdat hij alles dreigt te verlinken bij de politie. MacLean hoopt dat dit zijn laatste klus is voor Jamieson en treft alle voorbereidingen om er stiekem vandoor te gaan. Maar zoals hij al gevreesd had, laat de onderwereld van Glasgow hem niet zo gemakkelijk gaan.

De eerste twee delen van de Glasgow-trilogie kregen lovende recensies op de site van Crimezone. Een plotselinge uitbarsting van geweld  is een waardige afsluiting van deze trilogie. Laat je vooral niet afschrikken door de personenlijst met bijna vijftig namen waarmee het boek begint. Mackay introduceert ze zodanig in het verhaal dat het allemaal behapbaar blijft. Kennis van de vorige delen is ook niet nodig. In een paar terloopse zinnen praat Mackay de lezer bij als het nodig is voor het verhaal.

Mackay heeft een bedrieglijk eenvoudige schrijfstijl, die bijna lijkt op een droog, feitelijk verslag van de gebeurtenissen. Af en toe richt hij zich als auteur rechtstreeks tot de lezer. Het bedrieglijke eraan is dat die schrijfstijl in feite helemaal niet zo simpel is. Een plotselinge uitbarsting van geweld  is een boek met een goed uitgedachte en gearrangeerde plot. De personages blinken niet uit door een geweldige karaktertekening, maar ze hebben voldoende body om hun bijdrage aan het verhaal te leveren.

De lovende kritieken en prijzen voor de Glasgow-trilogie zijn terecht. Mackay is een aanwinst voor het thrillergenre. Voor degenen voor wie Een plotselinge uitbarsting van geweld  de kennismaking met Mackay vormt, heeft Karakter Uitgevers een leuk cadeautje: als lezer van dit boek is het tot 12 maart 2015 mogelijk om de eerste twee delen van deze trilogie gratis als e-book te downloaden.