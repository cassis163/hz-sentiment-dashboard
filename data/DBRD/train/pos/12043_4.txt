Meedogenloos is een samenwerking tussen de auteurs J. Sharpe en Melissa Skaye. Beiden namen zijn in boekenland ondertussen wel gevestigd en de nieuwsgierigheid naar deze collaboratie was dan ook groot.

Na een pakkend proloog worden we meegenomen naar het leven van de zusjes Mandy en Lisa. Hun ouders zijn vermoord en ze zijn op de vlucht voor een stel enge en gevaarlijke mannen. Tegelijkertijd leren we Tim kennen, een journalist die zich inzet voor mishandeling op kinderen. En dan hebben we nog het meisje India, die in donkere grotten wordt misbruikt door vele mannen. De verhalen liggen mijlenver uit elkaar...

De titel 'Meedogenloos' is niets gelogen. Er worden heftige onderwerpen aangehaald die je als lezer af en toe naar lucht laten happen. Kindermisbruik, verkrachtingen, ontvoeringen, moorden; werkelijk alles komt voorbij gedenderd. Gedenderd ja, want de vaart in het verhaal is enorm! Toch is de vaart een pluspunt in het boek en staat het de ontwikkeling van de karakters niet in de weg. Het laat je op het puntje van je stoel zitten en het is erg moeilijk om het boek weg te leggen. 'Nog een hoofdstukje' worden er algauw tien..

De bijzondere onderwerpen zijn echt gruwelijk en helaas bestaand in de wereld. Naast de spanning, zal het menig lezer ook morele dilemma's opleveren. Want is het wel gezond om zulke gruwelijkheden te w√≠llen lezen? Wat is goed, en wat is fout?

De spanning wordt opgevoerd door vele plottwists en zal de lezer minimaal een keer op een verkeerd spoor zetten. Dat het een samenwerking betreft van twee verschillende auteurs is nauwelijks waarneembaar. Nergens neemt een bepaald personage de overhand of is een bepaalde schrijfstijl opmerkelijk te noemen. Ze vloeien als een geheel tot de laatste pagina door.

Meedogenloos is gruwelijk en meedogenloos en zeker niet geschikt voor tere zieltjes. Zelfs de ervaren thrillerlezer zal gegrepen worden door dit boek. 4,5 dik verdiende sterren.