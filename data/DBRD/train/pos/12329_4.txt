Richting het kwaad is deel zes in een serie over rechercheur Thomas Andreasson en zijn jeugdvriendin Nora Linde. Het boek snijdt actuele thema’s aan. Toenemende vreemdelingenhaat, een partij die inperking van vluchtelingen op de politieke agenda heeft staan en een vechtscheiding met vergaande gevolgen voor een kind.

Deze onderwerpen spelen zich af tegen de lieflijke winterse achtergrond van de Zweedse scherenkust in Sandhamn. Viveca Sten zorgt met haar prettige schrijfstijl voor een aantal zeer aangename leesuren. Het wordt nergens echt spannend maar deze boeken lezen gewoon heerlijk weg en zorgen voor pure ontspanning.

Een journaliste die veel schrijft over politiek gevoelige onderwerpen vindt op kerstavond een twijfelachtige dood. De volgende dag wordt ze dood in de sneeuw aangetroffen. Voor Thomas en zijn team geen Kerst maar hard werken tijdens de feestdagen. Lange tijd lijkt de zaak redelijk gemakkelijk op te lossen maar op het eind komt er een twist in het verhaal die zorgt voor een verrassende ontknoping.

De hoofdstukken zijn kort, de schrijfstijl is boeiend en dat maakt dat je het boek snel uit hebt maar dat ook je aandacht vastgehouden wordt. Het verhaal van collega Aram die zelf een vluchteling is geeft het boek een meerwaarde. De verhaallijn van Alice is eveneens schrijnend, misschien had deze iets meer uitgediept kunnen worden. Daarentegen is de rol van Nora in de huidige vorm misschien overbodig, het voegt niet zoveel toe. Maar als je de andere delen hebt gelezen snap je ook dat Nora toch een rol in het geheel moet krijgen. Maar wellicht is het een voorproefje van wat ons te wachten staat in deel zeven.

Misschien is Sten niet de ‘Grand Lady’ onder de thrillerauteurs maar door haar plezierige manier van schrijven krijgt dit boek van mij toch vier sterren. Actuele onderwerpen, de eerder genoemde schrijfstijl maakt dat deze serie voor mij toch steeds een plezier is om te lezen.