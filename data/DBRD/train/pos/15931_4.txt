Met het boek Eden, heeft J. Sharpe een boek met een superspannende suspense - apocalyptische thriller geschreven.
Engelen: ze zijn onder ons. Ik kan het weten. Er zit er één in me gevangen. Maar het beeld dat je waarschijnlijk hebt over deze “helpers van God” is verkeerd, dat garandeer ik je. Het zijn
maniakale klootzakken. Anna Meisner ontwaakt, naakt en in de war, vastgebonden op een stoel in een donkere ruimte. Tegenover haar zit een vrouw die sprekend op haar lijkt. Met tranen in haar ogen zet de vrouw een pistool tegen haar slaap en schiet zichzelf dood. Anna wordt pas dagen later gevonden, onderkoeld en op sterven na dood. Maar als ze in het ziekenhuis wakker wordt, komt ze erachter dat de politie haar niet als slachtoffer ziet, maar als dader. Het is het begin van een reeks catastrofale gebeurtenissen waar zij onderdeel van lijkt uit te maken. Is dit het einde van de mensheid?
De schrijver ‘waarschuwt’ voorin in het boek dat hij niemand voor het hoofd wil stoten en dat gelovigen misschien wat moeite zouden kunnen hebben met dit boek. Er staat geen godslasterende taal in in elk geval en het feit dat er Engelen zijn gebruikt om kwaad te doen op aarde, daar zullen King lezers volgens mij ook niet over vallen.
Zijn vorige boek, dat hij samen schreef met de inmiddels overleden Jos Weijnen, kon mij persoonlijk wat minder bekoren, maar Eden deed dit absoluut weer wel! Want ik moet zeggen dat Eden me vrijwel direct wist te pakken. Een mooi realistisch, maar schokkend begin zet je al gelijk op het puntje van je stoel. De Territoria boeken kwamen er ‘rustig in’, maar dit boek is vanaf de eerste pagina meteen al spannend. En, de auteur is duidelijk gegroeid in zijn schrijven; dit boek heeft alleen maar duidelijke, niet al te lange zinnen die lekker vlot lezen. En dat in een lekker tempo dat eigenlijk ook niet inzakt. Het tempo is precies goed; je hebt niet het gevoel te zitten wachten tot er weer wat nieuws gebeurt, of dat je terug moet lezen omdat het te snel gaat: het komt allemaal ‘op tijd’ voorbij. Er is geen saai moment te bekennen. Daarom pakt het je en laat het je niet meer snel los. Het ruime lettertype en ruime bladopzet maken dat je de 310 pagina’s zo uit hebt.
Het gegeven —uitroeiing van de mensen op aarde— is natuurlijk niet nieuw, maar de manier waarop dit plot in elkaar zit is toch wel sterk gevonden. Er zit fantastische suspense in het verhaal verwerkt; het is mooi verweven en heeft een duidelijke rode draad door het verhaal. Het heeft de grimmige sfeer die je in o.a. De Beproeving van King ook wel proeft. De hoofdrolspeelster, Anna, komt geloofwaardig over, je leeft met haar mee terwijl ze probeert het gevaar te ontwijken en mensen om zich heen verliest. Je voelt haar wantrouwen, de liefde voor de baby die ze gered heeft en gaat mee in haar zoektocht naar een plekje waar het gevaar is geweken. Je leert haar en haar familie goed kennen door de flashbacks. En ik vond het leuk dat de ’ík’-persoon varieert, waardoor je dingen uit verschillende perspectieven te lezen krijgt. Gelukkig geeft de naam van het hoofdstuk duidelijk aan wie de ik-persoon is die vertelt en dat maakt de wissel van persoon direct duidelijk. Voornamelijk lees je die van Anna, maar ook die van engelen die mensen in bezit genomen hebben en verantwoordelijk zijn voor de hele Apocalyps. Want in dit boek zijn de engelen alles behalve liefdevolle wezens met witte vleugels...
Er zitten diepere gedachten en verwijzingen verwerkt in het boek, maar ik raad je aan om het boek zelf te lezen, en te kijken of je hieruit komt. Degenen die van puzzelen houden kunnen hun lol op in een poging ze te vinden.
Ik wil niet teveel verklappen… Maar dit is een vlotte en verrassende suspense-thriller die je zeker moet lezen! De schrijver is op de fanclubdag (12 november 2016 in Nieuwegein: check www.stephenking.nl), dus scoor gerust een gesigneerd exemplaar!