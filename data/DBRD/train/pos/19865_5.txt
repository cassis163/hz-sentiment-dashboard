Laat ik er maar geen doekjes om winden: De macht van het zwaard van Joe Abercrombie is een geweldig debuut, een prachtig verhaal en de introductie tot een trilogie over een aantal zeer aansprekende personages. Het laat je happen naar adem, zorgt voor rillingen over je rug, brengt je naar het puntje van je stoel en laat je emoties doorlopend schakelen tussen afschuw, ontroering, ongeloof, verbazing, vreugde en verdriet. Bij vlagen doet het denken aan de Waylander reeks van David Gemmell maar dan vooral in beleving en sfeer.

De macht van het zwaard richt zich voornamelijk op de belevenissen van drie totaal verschillende hoofdpersonen. Ten eerste die van Logen Negenvinger, een keiharde vechtmachine uit het Noorden, wiens familie is uitgemoord door de Shanka, ook wel platkoppen genaamd. Ondanks zijn simpele afkomst is Negenvinger een geboren leider, een strateeg en opvallend genoeg een man die heel goed weet hoe hij bruggen moet slaan tussen mensen. Hij was tevens de leider van een groep genadeloze vechtjassen, maar na een vernietigende aanval van de Shanka is hij het contact daarmee verloren en is Negenvinger ervan overtuigd dat zijn kameraden allemaal dood zijn. Terug naar de modder. De tweede hoofdpersoon in het boek is de voormalige held van de Unie, Sand dan Glokta, ooit een onnavolgbare zwaardvechter maar na twee jaar te zijn gemarteld door een vijandig leger nu nog slechts een schim van de man die hij ooit was. Kreupel en zwaar verminkt weet hij zich louter en alleen op zijn cynisme nog overeind te houden. Hij werkt inmiddels voor de Inquisitie, samen met zijn assistenten Severard en Vorst, en is nu zelf degene die het martelen voor zijn rekening neemt. En tenslotte is daar nog de arrogante edelman Jezal dan Luthar, een jonge, zeer knappe kapitein in het leger van de Unie. Van goede afkomst en voorbestemd om ooit een belangrijke post binnen de regering te gaan vervullen.

Aan de zijkant van het verhaal komen nog veel meer personages voor. Bayaz bijvoorbeeld, de Eerste van Magiërs, die druk bezig is met het treffen van allerlei voorbereidingen om de Unie van de ondergang te redden in een naderende oorlog tegen de vijand in het Noorden. Waarvoor hij een aantal mensen nodig heeft met specifieke talenten, waaronder de verbitterde Ferro Maljinn, een jonge vrouw met buitengewone vechterscapaciteiten. Maar ook de door Logen Negenvinger doodgewaande vechtjassen Rudd Drieboom, Hondsman, Tul Duru Donderkop, Harding Grim en Zwarte Douw spelen een belangrijke rol in het verhaal van Joe Abercrombie en zorgen, naast spanning en keiharde actie, eveneens voor de nodige humor. Aansprekende personages in overvloed in De macht van het zwaard, dat uitblinkt in originaliteit en fascinerende verhaallijnen. De oorlog van de Unie tegen de koning van het Noorden is lang niet de enige troef in dit debuut van Joe Abercrombie. De interne machtsstrubbelingen en de rol van de inquisitie spelen ook een belangrijke rol, evenals belangrijke – maar lang vergeten – gebeurtenissen in het verleden.

De macht van het zwaard is geen boek met een afgesloten einde en je zal als lezer dus absoluut verder moeten gaan met het tweede deel. Daarin zal waarschijnlijk duidelijk worden wat de rol van Bayaz, de Eerste van Magiërs, precies gaat worden. Maar in het eerste deel is de toon wel gezet en zijn de fundamenten voor een episch verhaal ijzersterk neergezet. De Engelse pers vergeleek het schrijverstalent van Joe Abercrombie met dat van Charles Dickens. Geen idee of dat klopt, maar feit is wel dat het heel gek moet lopen wil De Eerste Wet trilogie van Abercrombie niet uitgroeien tot een klassieker binnen de fantasy.

Op naar het tweede deel.