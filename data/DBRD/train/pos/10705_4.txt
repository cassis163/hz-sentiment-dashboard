Siska Mulder schreef inmiddels vier romans, waarvan er drie onder de noemer psychologische thriller verschenen. Haar laatste, Na Delphine, stond op de longlist voor de Gouden Strop en werd genomineerd voor een Crimezone Thriller Award. Het was mijn kennismaking en in de recensie noemde ik Mulder een schrijfster om in de gaten te houden. Tweeënhalf jaar had ze nodig voor Met zachte hand dat deze maand verscheen en direct de Bestseller 60 in stoomde.
Het uitgangspunt van Met zachte hand is helder: vier vrouwen, allemaal op hun eigen manier gekrenkt door of teleurgesteld in het leven, besluiten het recht in eigen hand te nemen. Of willen, zoals hoofdpersoon Mijntje aan haar dagboek toevertrouwt, "een slechter mens worden". Vier compleet verschillende individuen met eigenlijk maar één duidelijke overeenkomst: ze zitten allemaal gevangen in een huwelijk dat allang niet meer in de buurt komt bij hoe het ooit was. Maar in plaats van thuis orde op zaken te stellen, richten ze hun frustratie en pijlen op echte slechteriken, zoals kindermisbruikers. Ze besluiten hen een lesje te leren.
Het lesje leren loopt echter al direct uit de hand als hun eerste wraakobject bezwijkt aan een vrolijk gekleurde, maar giftige cupcake. Na van de eerste schrik te zijn bekomen, krijgen ze de smaak te pakken en besluiten de wraaklustige dames hun werk met nog meer passie, woede en creativiteit voort te zetten. En natuurlijk met alle gevolgen van dien.
Siska Mulder vertelt het verhaal vanuit verschillende perspectieven, waarbij het dagboek van Mijntje de rode draad vormt. Met zachte hand is zeker niet constant nagelbijtend spannend te noemen, maar daar waar nodig loopt de spanning bijzonder hoog op. Zonder die perfect gedoseerde spanning zou het verhaal misschien doorslaan naar een hilarisch geheel, zeker als je bedenkt op welke manieren de dames de vijand buiten spel proberen te zetten. Nu klopt het allemaal precies. En verrassen doet Mulder de lezer ook. Er zitten een paar twists in het verhaal die de lezer ongetwijfeld op het verkeerde been zullen zetten. Lekker. Ook deze Siska Mulder mag er zijn!