Deze serie is echt iets aparts. Of het nu de Schotse hooglanden zijn met kastelen en slagvelden, de Franse society in Parijs of de gebeurtenissen aan het frivole hof van Versailles, een stormachtige bootreis en inboorlingen, of zoals nu het harde leven op de prairie in de nog ongerepte koloniÃ«n, Gabaldon beschrijft alles tot in detail. Geen wonder dat dit ook op het beeldscherm overtuigend overkomt. Alles is zo mooi en gedetailleerd beschreven dat ook dit vijfde boek, hoewel het pittigste exemplaar tot nu toe, nauwelijks weg te leggen is. Je moet en zal weten hoe dit bijzondere verhaal verder gaat. Het is zoveel meer dan een machtig liefdesverhaal. Het bevat alles, beeldende sfeerschetsen, geschiedenis (met waargebeurde details en bestaande personen), sterke personages. Maar tussen de oorlog en de dreigingen door is er ook ruimte voor grappige situaties. Het is echt een all-in avontuur. Het is genieten in hoofdletters.

Opvallend detail in dit boek was wel dat het tijdreizen vaker ter sprake kwam. Want dat is tenslotte wel de rode draad in deze serie. Het is afwachten wat Gabaldon daar verder nog mee gaat doen. Het is inmiddels wel duidelijk dat het niet alleen Claire is die hiermee te maken heeft.

Een prachtig, meeslepend verhaal, maar met vlagen wel even doorbijten. 4 sterren.