Birgittagården is een tehuis voor jonge vrouwen met gedragsproblemen. Op een nacht wordt een van de patienten in de isoleercel vermoord. Zij wordt gevonden met de handen voor de ogen. In een van de bijgebouwen wordt de verpleegster die die nacht dienst had eveneens vermoord gevonden.

Commissaris Joona Linna is onderwerp van een intern onderzoek. Hij is niet op non-actief gesteld maar hangende het onderzoek wel beperkt in zijn taken. Hij mag bij dit moordonderzoek alleen als waarnemenr optreden. Alle sporen leiden naar een andere patiente,Vicky Bennett, als daderes van deze brute moorden. Joona Linna heeft echter ernstige twijfels over de juistheid van deze conclusie en begint tegen de wil van zijn superieuren een eigen onderzoek. Complicerende factor hierbij is, dat Vicky spoorloos verdwenen is.

Een vrouw belt de tiplijn van de politie. Zij zegt dat zij een medium is en informatie over de moorden en het moordwapen kan geven maar de politie neemt haar niet serieus. De vrouw geeft echter niet op en blijft bellen.

In meer dan 500 bladzijden verdeeld over 195 korte hoofdstukken krijgt de lezer een uiterst boeiend verhaal voorgschoteld. Je verliest het besef van tijd op het moment dat je begint te lezen. Zo pakkend en snel is het geschreven. De spanning is enorm, er zijn onverwachte wendingen en subplots en het verhaal zakt nergens in. Het gebruik van de tegenwoordige tijd maar het verhaal ook nog eens krachtiger. Er komen in het verhaal heel veel personages voor en de meeste zijn goed uitgewerkt. Jammer is dat deze uitwerking van de dader heel erg beknopt is en dat doet afbreuk aan een goed begrip voor de motieven van de persoon.

Joona Linna is een intrigerend mens en een bekwaam en eigengereid speurder. Hij maakt sinds zijn introductie een mooie ontwikkeling door. In het eerste boek van Lars Kepler, Hypnose, speelt hij eigenlijk een bijrol, een oppervlakkige kennismaking. In het tweede boek, Contract, is Loona een echte hoofdrolspeler en in Getuige worden een aantal feiten uit zijn leven beschreven waardoor het mysterieuze dat als een aureool om hem heen hangt, begint op te lossen maar niet geheel verdwijnt. Dit heeft veel te maken met zijn privé-leven en zorgt voor de emotionele en soms ontroerende toon in dit strakke verhaal.

Niet alle eindjes in het verhaal worden aan elkaar geknoopt. Ik bleef met een aantal vragen achter maar heb dat niet als storend ervaren. Getuige is een knap geconstrueerde en uiterst spannende en meeslepende misdaadroman. Het boek eindigt met een enorm open einde en dit einde heeft alle elementen in zich voor een spannend en misschien ook wel gruwelijk vervolg. Ik kijk er naar uit.