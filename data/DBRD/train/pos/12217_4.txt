Bijwerking is de vierde thriller van Heleen van der Kemp met in de hoofdrol rechercheur Britt Franken. Als er een dode jongen gevonden wordt met drugspillen op zak, wordt Britt ingeschakeld om de zaak te onderzoeken. Na nog een incident waarbij een schijnbaar willekeurige jongen het slachtoffer wordt, wordt het voor het team duidelijk dat er haast geboden is om de beide zaken op te lossen. Gaat het hen lukken om te achterhalen wie er verantwoordelijk is of zijn? Ook in het privéleven van Britt gaat niet alles op rolletjes.
Het boek Bijwerking heeft een opvallend gele omslag waarbij de blauwe pil tussen de roodgestifte lippen opvalt. Die pil speelt dan ook een grote rol. De hoofdstukken zijn in chronologische volgorde op de datum getiteld. Wisselend van lengte, maar niet erg lang. De proloog is direct heftig. De eerste hoofdstukken maakt de lezer met heel veel personages kennis, waardoor het lastig is om precies te weten wie wie is. Maar na een paar hoofdstukken is dit duidelijk en ontwikkelt het boek tot een echt detective verhaal. Doordat het verhaal afwisselend vanuit de verschillende personages verteld wordt, waaronder ook de daders, weet de lezer al veel van de daders. Toch weet Heleen een aantal gebeurtenissen verrassend te brengen. Zeker het onverwachte eind van het boek laat de lezer verrast en verontrust achter.
De verhaallijn rondom het privéleven van Britt loopt als een kleine rode draad door dit boek en zorgt er voor dat de lezer het volgende boek in spanning gaat afwachten.
Heleen heeft met het boek Bijwerking een onderwerp aangesneden die voor zowel ouders van tieners als voor de tieners zelf een eyeopener maar ook een leerschool kan zijn. De heftige gevolgen die het gebruik en de productie van foute pillen kan hebben worden goed duidelijk gemaakt door Van der Kemp.
Maar dat niet alleen. Een prima uitgewerkt, zeer vlot leesbaar boek over het uitgaansleven en het onbetrouwbare wereldje van de drugs.