Na een fatale confrontatie in een steeg in een van de smerigste buurten van Atlanta, sleept politieagent Jimmy Lawson zijn zwaargewonde partner Don Wesley naar het ziekenhuis. Het is duidelijk, ‘The Shooter’ heeft nog een slachtoffer toegevoegd aan zijn lijst. Maggie Lawson, zus van Jimmy en tevens politieagente bij het Atlanta Police Department, bijt zich meteen vast in de zaak van ‘The Shooter’ om de onderste steen boven te krijgen. Alleen wordt haar aandacht voor de zaak niet gewaardeerd door haar mannelijke collega’s. Vrouwen kunnen tenslotte geen rechercheur worden in het politiekorps van Atlanta.

Diezelfde dag begint Kate Murphy aan een nieuwe fase in haar leven. Na de dood van haar echtgenoot Patrick besluit ze een geheel nieuwe draai aan haar leven te geven en als politieagente bij het Atlanta Police Department te starten. Bij het binnentreden van de briefingruimte wordt het Kate duidelijk dat het niet gemakkelijk is om als vrouw in deze functie te moeten optreden. Betastingen, verwoordingen, bespottelijkheden en andere zaken zijn niet vreemd op de vroege ochtend. En dat door mannelijke collega’s. Kate wordt gekoppeld aan de eigenlijke rot in het vak, Maggie dus. Kate, nog groen als gras, is gedwongen mee te gaan in het tempo van Maggie en moet zich bewijzen. Stuntelend met de veiligheidspal van haar wapen en de flapperende mouwen van haar uniformhemd moet Kate zien te gedijen in een wereld van aan heroïneverslaafde prostituees, transseksuele pooiers en bovenal haar mannelijke collega’s die zich als haantjes gedragen. Wanneer Maggie inziet dat Kate serieus voor haar baan als politieagente wil gaan, besluit ze haar te betrekken in het onderzoek naar ‘The Shooter’. En die heeft het inmiddels op een nieuw slachtoffer voorzien.

Karin Slaughter nam een pauze met haar Grant County reeks en besloot met ‘Veroordeeld’ haar eerste stand-alone thriller te schrijven. En ‘Veroordeeld’ is precies zoals we van Slaughter gewend zijn. Rauw, nerveus, realistisch en gevuld met ijzersterke personages. Het meest interessante tintje aan dit boek is de setting in de jaren ‘70, een tijd die Slaughter zelf niet bewust meemaakte vanwege haar kindertijd. Maatschappelijke vraagstukken zoals de Vietnam oorlog en gebeurtenissen uit de geschiedenis, zoals de hongerwinter die tijdens de Tweede Wereldoorlog in Nederland plaatsvond, zijn onderwerpen waarin Slaughter zich gretig heeft vastgebeten. Slaughter besloot een Nederlands perspectief aan haar boek mee te geven door de moeder en oma van het personage Kate Murphy van Nederlandse afkomst te laten zijn. Een kleine verwijzing en dankbetuiging richting haar Nederlandse fans.

'Veroordeeld' is een thriller met gedegen personages, een interessante setting en een loeispannende ontknoping. Een must-read voor de Slaughter fans.