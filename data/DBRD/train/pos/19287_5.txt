Ik geef eerlijk toe dat ik me liet leiden door de vele positieve recensies op Hebban en Goodreads om naar dit boek te grijpen. Nieuwe auteurs geef ik zeer graag een kans, en gezien de lovende en overweldigende recensies me rond de oren vlogen, dacht ik: waarom niet?
Dat terzijde laat ik me ook niet leiden door die recensies om mijn eigen oordeel te vellen. In tegendeel: vaak ben ik een persoon die net het tegenovergestelde gaat doen en effectief kritischer gaat lezen.
Met dit boek kan ik alleen maar zeggen dat de hype (als je dat zo mag noemen) echt wel klopt. Hart-Slag is een boek dat je gewoon vanaf het begin naar de strot grijpt en je door een hele rollercoaster van emoties leidt.
Het verhaal is intussen wel gekend denk ik: Twee vrienden, waarvan één een vreselijke diagnose krijgt en de andere besluit zijn laatste wens te vervullen, ongeacht de kost. Rechttoe rechtaan dacht ik, een echte bucketlist story die bijna als in een sprookje gewoon recht naar de finish gaat en die laatste wens ziet vervullen.
niet dus. Niet alleen was er die rollercoaster aan emoties, er was vooral ook een vriendschap zoals ik zelden heb gelezen én een verhaallijn met plottwists die je gewoonweg van je sokken blaast. Ik heb al gemerkt dat de recensies spoilervrij blijven en dat is echt wel belangrijk bij dit verhaal. De finale plottwist was zo onverwacht dat ik naar adem moest happen en gewoonweg niet kon bevatten wat er zonet gebeurde. Gevolgd door een emotioneel einde dat geen ziel onberoerd zal laten.
Hart-Slag is niet een boek dat voor het gemakkelijke einde gaat. Het is een boek dat nog lang zal blijven nazinderen. Voor mij ongetwijfeld dé YA waar ik nog heel lang aan zal terugdenken. Een boek om te koesteren.