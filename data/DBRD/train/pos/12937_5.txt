Tijd om te sterven is inmiddels de vierde thriller van Cody Mcfayden met Smoky Barret en haar team in de hoofdrol.
Soms lees je een thriller die werkelijk alles heeft. Spanning, romantiek, erotiek en emotie. Voor mij alle bestanddelen voor een goed boek. Tijd om te sterven is zoÂ’n boek.
Smoky Barret en haar team krijgen weer een zaak op hun bord die wederom vreselijk gruwelijk is. Smoky is al gehavend door een eerdere seriemoordenaar, Joseph Sands, die haar man en dochter vermoord heeft. Joseph Sands heeft ook haar beste vriendin vermoord, uitgebeend, en haar dochter aan het ontbindende lijk van haar moeder vastgeketend. Bonnie is aan Smoky achter gelaten en samen zijn ze hersteld van de gruwelijkheden die hen overkomen zijn.
In Tijd om te sterven luistert de seriemoordenaar naar de naam Dali. Op de trouwdag van Callie, een lid van het team, wordt er een vrouw uit de auto gegooid. Deze vrouw wordt al zeven jaar vermist. Maar waarom wordt deze vrouw uit de auto gegooid op een bruiloft vol met FBI-agenten?
Dit is het zinderende begin van Tijd om te sterven. Mcfayden is er wederom in geslaagd om een gruwelijk boek te schrijven. Eenmaal begonnen ben je verkocht en kan je niet meer stoppen. De spanningsbogen zijn van topklasse. Omdat de hoofdpersonen weer hetzelfde zijn als in de vorige drie boeken heb je die inmiddels goed leren kennen. Het is echter geen probleem als je de eerste drie boeken niet hebt gelezen, al is dat natuurlijk wel leuker.
Ook de dader wordt steengoed neergezet, en langzaam wordt er toegewerkt naar een gruwelijke climax!
Tijd om te sterven moet je lezen, maar let op, je kan niet meer stoppen!