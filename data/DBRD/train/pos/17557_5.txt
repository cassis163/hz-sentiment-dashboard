Onder erbarmelijke omstandigheden is Youssouf op jonge leeftijd op Europees grondgebied terechtgekomen. Gevlucht uit zijn thuisland omdat hij met zijn afwijkend albino-uiterlijk het leven niet zeker was. Door die omstandigheden is Youssouf gehard, ongevoelig en vastberaden iets van zijn leven te maken. Hij creëert zijn eigen zekerheden door onverbiddelijk en innovatief te werk te gaan. Daarmee gaat hij niet over het geijkte pad maar kiest hij ervoor zijn succes te zoeken in alles wat verboden is, en dat lukt!

Twintig jaar later ervaart Leonie wat een artikel voor Le Figaro teweegbrengt in haar leven. Ze infiltreert in de krakersbeweging en komt daar in contact met Serge. Hij ontfermt zich over haar wanneer dat nodig is en er slaat een vonk over. Hij is de liefde van haar leven en alles verandert voorgoed. Helaas slaat een jaar later het noodlot toe tijdens een werkvakantie op Corsica. Leonie is kapot van verdriet en komt bij een goede vriend van Serge terecht om bij te komen. Het gevoel dat er iets niet klopt aan de gebeurtenissen op Corsica laat haar niet los en haar onderzoekersinstinct neemt uiteindelijk over.

Alain Briard is een oude schoolvriend van Serge en verschaft Leonie onderdak zolang dat nodig is. Hij is derde generatie wijnboer op een Château en heeft zo zijn zorgen. Ondanks een uitstekende wijn lukt het niet om een klapper te maken. Totdat hij op een vakbeurs een aanbod krijgt en dat niet kan weigeren. Bij thuiskomst wordt hem deze beslissing niet in dank afgenomen door zijn vader, Didier. Hij vermoedt dat Alain ergens in is gestapt waar hij maar beter heel snel weer kan uitstappen. Maar dat is gemakkelijker gezegd dan gedaan. Samen met Leonie besluit Alain om zaken op orde te gaan stellen.
Diverse verhaallijnen lopen door dit boek. Youssouf, later beter bekend als meedogenloze Edelweiss is een nietsontziende bruut. Hij handelt en wandelt en iedereen die niet met hem mee loopt maakt hij af of kapot. Heel simpel, zonder met zijn ogen te knipperen. Hij heeft zich op meerdere fronten aan de onbedreigde top gevestigd en duldt tegenwerking van niets en niemand. Hij heeft een leger om zich heen, een netwerk dat loopt als een geoliede machine en geld als water. En toch is het niet genoeg, sterker nog; het is nooit genoeg. Een onsympathieke man, die gewoon pakt waarvan hij vindt dat het hem toekomt.

Leonie’s speurdersneus brengt haar op het pad van Edelweiss. De hamvraag is of én wat hij te maken heeft met de gebeurtenissen van de afgelopen tijd. Samen met een omgekochte werknemer van Edelweiss en Alain trekt ze de stoute schoenen aan en gaat de strijd aan met het legioen van de albino. Een explosie van geweld, spanning, wijn en geld volgt.

“Château fatale” is een bijzonder én apart boek. De haast flamboyante schrijfstijl van Gort is zeer vermakelijk en doordrongen van humor. Geregeld is het hardop lachen om de prachtige metaforen of beeldspraak die hij hanteert want stuk voor stuk zijn ze uniek en scherp. Het verhaal is snel te lezen door de vlotte schrijfstijl. Het is met vlagen spannend, gruwelijk en humoristisch, soms alle drie tegelijk. De hoofdpersonages zijn in alle opzichten uniek te noemen. Leonie is naïef en scherp tegelijkertijd. Voorbeeldje daarvan is haar kennismaking met deserteur Casse-Tête op het chateau. Ze is sterk en vastberaden haar wraak te halen, ook zij gaat ver en dat wordt door de situatie en andere hoofdpersonages ondersteund. Dit is door de auteur heel aannemelijk, soms wat hilarisch, neergezet. Zo ook de filmische omstandigheden waarin ze terechtkomen, het is net niet over de top maar daarom niet minder spannend en/of leuk.

Gort blinkt uit in het schetsen van een gedetailleerde sfeer en omgeving. Hij waagt zich aan subtiele grofheden maar overschrijdt daarmee geen grenzen, het wordt nooit ordinair of goedkoop, eerder slaat dat door naar grappig. Je waant je ter plaatse en op momenten van geweld is het haast tastbaar. De kogels fluiten bij wijze van spreken om je oren. In een woord geweldig! Het is niet zozeer het verhaal dat je omver blaast maar het zijn de omstandigheden én de manier waarop het is geschreven. De originele inslag, die van crimineel –goede- wijn is een keer wat anders en daarmee ook meteen erg intrigerend. De mix van humor en spanning is echt genieten! Een absolute aanrader, wellicht met een goed glas –liefst legaal gebottelde- wijn.