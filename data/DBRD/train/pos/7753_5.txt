Een van mijn eerste recensies op KiDDoWz ging over ‘Lieke in de hoofdrol‘. Vanaf dat moment volg ik Jette Schröder op sociale media en zag ik al lang van te voren het tweede deel van Lieke aankomen. Blij verheugd toen ‘Lieke redt de dieren’ op de mat viel en de schoolmeid (E4) net aan een nieuw boekje om dagelijks-tien-minuten-hardop-thuis-lezen toe was. Ze leest lekker vlot een hoofdstuk per dag weg en ik heb haar zelfs eenmaal zelf laten lezen en een dag later om het verhaal gevraagd.

In vervolg op het eerste deel wordt de bloemenwinkel van Sam geopend. Zelfs meester Gerrit helpt met de laatste voorbereidingen. Dat komt goed uit met Valenstijnsdag voor de deur. De opa van Sam helpt met knutselen in de klas. Lieke, Eva en Sam gaan bij hem op visite wanneer net boer Jan er ook is. Daar horen ze dat de kinderboerderij geïnspecteerd moet worden om sluiting tegen te gaan. Ze besluiten om te gaan helpen en ze hebben goede ideeën. Zo komt er een koffie- en thee gelegenheid en een knuffelstal. Tijdens het werk op de kinderboerderij vinden Eva en Lieke een nestje kittens op de hooizolder en valt Lieke daarna van de trap. Ze komt in het ziekenhuis terecht. Hoe moet dat nou met de kinderboerderij? Gaat het wel goedkomen voor de inspecteur komt?

Bijna ieder hoofdstuk wordt afgesloten met een echt geschreven moppenschrift, gedichtje of document, in het eerste deel werd hiervoor een vriendjesboek gebruikt. Het boekje is ingeschaald op leesniveau E5/M6 dat vind ik iets te gortig. Ook gezien het onderwerp vind ik midden groep 4, 7+ beter passen. Word ook vriendin van Lieke, neem een kijkje op wijzijnvriendinnen.nl. Daar kunnen alle fans van Lieke terecht om vragen aan Lieke te stellen of geheimpjes te delen.

‘Lieke redt de dieren’ van Jette Schröder, Uitgeverij Ploegsma, 2015.

/Lmcmr