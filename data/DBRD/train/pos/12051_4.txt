Greet Ilegems (1985)schreef met Hybrid haar debuutroman waarvan ze hoopt dat dit het eerste van een reeks mag worden. Ze is burgelijk ingenieur, heeft een fascinatie voor wetenschap en een rijke fantasie.Zes jaar geleden ontstond een verhaal wat de basis was voor dit boek.

Achterflap/inhoud: Amina is een slim maar schuw meisje dat opgroeit tussen de wezen van een buitenwijk in het arme noorden. Haar moeder ligt sinds Amina’s geboorte in een bizarre coma. Dankzij een overheidswedstrijd wint ze op haar dertiende een beurs aan het presidentieel college waar ze als buitenbeentje tussen de kinderen van de elite belandt. Maar er is nog iets wat Amina anders maakt en aan het einde van haar tijd aan het college lopen de spanningen op. Nog een laatste maal gaat ze samen met haar klasgenoten op schoolreis. Een moment waarop alles verandert.

De tekst op de achterzijde maakt nieuwsgierig en nodigt uit tot lezen. Al snel blijkt de tekst op de achterzijde de lading niet te dekken want er gebeurt heel veel in het verhaal. Het perspectief wisselt nog wel eens in het verhaal en daardoor leer je de figuren in het verhaal beter kennen. Naast de nodige fantasy en de wonderlijke wereld waar Anima leeft zijn er ook de “gewone” problemen waar de jongeren tegen aan lopen. Problemen van alle tijd in welke wereld dan ook : pesten, eenzaamheid, verschil tussen arm en rijk . Hierdoor wordt het verhaal wat dichterbij de lezer gebracht en kunnen ze zich beter inleven in Anima. Ik vind het een goede keuze van de schrijfster om dit in het verhaal te stoppen waardoor je Anima in je hart wilt sluiten en wilt beschermen tegen de dingen waar ze tegen aan loopt.

Naast het verhaal van Anima loopt het verhaal van een groep jongeren die op vakantie zijn en de jungle in gaan. Het is op zich ook goed verteld maar lange tijd was mij onduidelijk wat het te maken had met Anima en het verhaal in het geheel. Op een gegeven moment irriteerde het me ook een beetje, maar toen er duidelijkheid kwam vielen de puzzelstukjes in elkaar.Dit had ik ook bij sommige personages in de rest van het verhaal. Die kwamen soms binnen vallen zodat je ze even moest weten te plaatsen. Maar door de snelle en vlotte vertelling kan je daar wel redelijk over heen lezen. Ook had ik gezien de titel, wat meer over die kant van het verhaal willen weten.

Het verhaal is mooi beschreven, oog voor details. Er zijn vreemde objecten, het is immers fantasy, maar door de duidelijke omschrijvingen zijn ze snel niet langer vreemd en zie je ze voor je. Er is geen moeilijk woordgebruik en Ilegems weet zich goed in te leven in de gedachtengang en belevingswereld van de jongere lezer.
Wat ik zeker ook prettig vond is dat , ook al is dit het eerste deel van een reeks, het verhaal een goed afgerond einde heeft. Uiteraard zijn er vragen die verder zouden kunnen gaan in het volgende deel zodat het een geheel kan worden als serie, maar er zijn geen grote vragen blijven liggen waarbij je een ontevreden gevoel hebt als je het boek dicht slaat. Wat ik zelf altijd wel als prettig ervaar bij het lezen van een boek. Dit eerste deel is afgerond en er is wel de nodige nieuwsgierigheid achte gebleven om te willen weten hoe het verder gaat met de personages uit het verhaal.

Een verrassend, prettig lezend en boeiend debuut van Greet Ilegems over een fantasy wereld die realistisch overkomt waardoor je snel in het verhaal zit en kan inleven met de personages. Hierdoor staat het verhaal dichterbij de werkelijkheid waardoor het snel zal aanspreken bij een grotere groep lezers dan alleen fantasy-liefhebbers. Ik hoop dat de spanning in de volgende delen zal worden vast gehouden en dat er meer over Anima en haar afkomst naar boven komt.