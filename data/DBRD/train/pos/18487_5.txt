Sinds een paar maanden doe ik vrijwilligerswerk in een schoolbibliotheek. Nu de film Mees Kees in de bioscoop draait is de serie reuze populair. Kinderen die normaal niet aan het lezen te krijgen zijn worden nu blij bij het zien van een Mees Kees boek en hele goede lezers vragen of ze alsjeblieft een keer een A- boek mogen lezen! Wat is er nu eigenlijk zo leuk aan die stagiaire meester? Tijd om zelf ook eens een Mees Kees boek te gaan lezen……..
Mees Kees op de kast wordt verteld door Tobias (ik-figuur). De juf van Tobias is met zwangerschapsverlof en tot grote vreugde van de klas wordt zij vervangen door Pabostudent mees Kees. Mees Kees houdt er bijzondere lesmethodes op na. Zo wordt er elke morgen begonnen met het voedselproject (het eten van een boterham), mogen de kinderen de antwoorden van de rekenles overschrijven van een slimme jongen uit de klas, wordt bij het oefenen van de tafels de hele klas verbouwd en worden de kinderen beloond voor het maken van heel veel fouten! Mees Kees heeft ook heel goede kwaliteiten. Zo heeft hij veel aandacht voor kinderen met problemen en is de sfeer is zijn klas zo goed dat de kinderen allemaal graag naar school gaan! Hoewel de kinderen volgens mij niet zoveel leren van deze stagiaire meester hebben ze allemaal wel een geweldig schooljaar. Gelukkig dat mees Kees zelf ook weer naar school toe moet, want hij moet nog heel veel leren!
Mees Kees op de kast is een ontzettend leuk boek. Ik heb wat afgelachen. Het boek leest lekker en is ook ontzettend fijn om voor te lezen. Wat ik er leuk vond is dat alle kinderen uit de klas voorgesteld worden aan het begin van het boek. Een plaatje van elk kind met één zinnetje als omschrijving. De vrolijk gekleurde illustraties van Rick de Haas vond ik ook erg leuk. Ik hoop voor mees Kees dat hij in zijn volgende leerjaar mee mag lopen met Meester Jaap van Jacques Vriens. De twee hebben dezelfde humor, maar de verhalen van Meester Jaap zijn veel realistischer en er wordt veel meer geleerd. Als Kees zijn best doet op de Pabo wordt hij vast en zeker net zo’n goed leraar als meester Jaap!