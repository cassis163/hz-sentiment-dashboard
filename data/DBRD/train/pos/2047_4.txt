Dit is het eerste boek van Sarah Pinborough dat ik lees, en het zal wat mij betreft zeker niet het laatste zijn. Belofte maakt schuld is voor mij een erg goed boek, ik heb er erg van genoten! Haar vorige boek “Wat jij niet ziet” wordt zeer waarschijnlijk binnenkort verfilmd.

Het verhaal gaat over moeder Lisa die een groot geheim met zich meedraagt, waartegen ze haar tienerdochter Ava probeert te beschermen. Ook Ava heeft zo haar geheimen, en is een echte puber in haar gedrag naar haar moeder. Lisa kan in haar ogen niets goed doen, en probeert haar alleen maar klein te houden. Gelukkig kan Lisa altijd terecht bij haar vriendin Marilyn, die ze op haar werk heeft leren kennen. Marilyn is gelukkig getrouwd met een geweldige man, en woont in een prachtig huis, maar is dit allemaal wel zo of is er meer aan de hand? Genoeg mysterie dus om te ontrafelen!
De hoofdstukken zijn niet te lang, en de schrijfstijl is erg plezierig, ik wilde erg graag door blijven lezen, je wordt echt het verhaal in gezogen. Wat is er vroeger met Lisa gebeurd? Hierover kan ik natuurlijk niet te veel vertellen, behalve dan dat ik het wel een erg leuke plottwist vond. Ook is er nog een heel erg klein beetje aan de romantiek gedacht, maar dat zijn voor mij niet echt dingen die in een thriller voor hoeven te komen. De kant waar het verhaal uiteindelijk heen gaat, vond ik erg verrassend, alleen vond ik wel dat de politie een beetje dommig werd neergezet. Voor mij was het dus in ieder geval een boek waar ik mijzelf een aantal uurtje4s lekker mee heb vermaakt!