Deze bundel bevat vijf afdelingen met biografische verhalen en schetsen. Het Intro is een beschouwing over de periode en de stemming van voor en na de borstkanker, die Hemmerechts overkomen is; bk - light -, zoals ze het zelf noemt.
Hoofdstuk I gaat over de bk en de boosheid en kwetsbaarheid die de kanker met zich meebrengt. Ook al is het bk ‘light’, de broosheid van het lichaam - het lichaam dat je voor lief neemt als je gezond en jong bent - en de schrik om verminking van dat lcihaam en de gedachte aan invaliditeit en de dood, zijn er niet minder om.

‘Vroeger’ is hoofdstuk II, dat gaat veel over Hemmerechts zus, die in een psychiatrische instelling leeft; over het gezin waar ze uitkomt, het leven vroeger, haar broer. Eerlijk, confronterend, kwetsbaar en ook herkenbaar voor mensen in dezelfde leeftijd, vermoed ik.

‘Het eerste huwelijk’ komt in hoofdstuk III ter sprake; die met haar man uit Wales; de man van wie zij kinderen heeft; de vroege dood van haar twee zoontjes. Zo ongelooflijk verdrietig. Ik citeer op p. 245: ‘ Nu hoef ik me nooit meer zorgen over je te maken. Nu hoef ik nooit meer bang te zijn, want je gaat nooit meer dood.’ Haar eerste zoontje is gestorven.
Ik herinner me uit interviews met Hemmerechts dat zij niet wilde praten over de dood van haar kinderen. Zo ingetogen en intens verdrietig doet zij dat in dit boek. Alleen daarom verdient het boek wat mij betreft vijf sterren.

Hoofdstuk IV gaat over haar tweede huwelijk, met Herman de Coninck. Mooi, maar een beetje kort naar mijn zin. Ik zal er nu echt aanmoeten: lezen zal ik ‘Taal zonder mij’. Over haar dochter en haar stiefdochter, Hermans dochter; een samengesteld gezin, zoals dat heet.

‘Coda’ sluit de bundel af; dat gaat vooral, zoals de titel doet vermoeden, over muziek. Over haar vader, een geweldige liefhebber van klassieke muziek, en hoe ze vergeten waren zijn ‘lievelingsBeethoven’ te draaien op zijn sterfbed en zijn begrafenis. Hoe feilbaar is een mens.

Dit is een bundel zeldzame mooie stukken over het leven van een mens, over boosheid, over kwetsbaarheid, over de ontluistering van het leven, over diepe gevoelens, over verwachtingen en teleurstelling, over intens verdiriet. Hemmerechts schrijft in een heldere, intelligente en nauwgezette stijl. Zij schrijft oprecht, authentiek. Ik ben aangedaan. Ik ben zeer getroffen.

Eigenlijk vind ik deze bundel veel indrukwekkender dan haar roman van vorig jaar ‘Alles verandert’. Die vond ik vooral erg origineel en gedurfd. Uit deze biografische verhalen spreekt een mens!