Wat jammer....het boek is alweer uit. Maar wat heeft Unni Lindell met Nachtzuster weer een prachtig verhaal neergezet. Het boek is opnieuw lekker vlot geschreven en vanaf de eerste pagina zit je er weer middenin. Uiteraard komt er ook nu weer het nodige speur- en puzzelwerk van de politie, geleid door hoofdinspecteur Cato Isaksen, aan te pas.

Deze keer een uiterst merkwaardige samenloop van omstandigheden. De 14 jarige Kathrine Bjerke wordt al enige tijd vermist. De politie zoekt vooralsnog tevergeefs naar haar als op een avond de melding binnenkomt dat ene Brenda Moen vermoord is aangetroffen. Deze laatste blijkt de oma te zijn van Kathrine Bjerke. Hebben deze twee situaties iets met elkaar te maken? Zou Kathrine Bjerke haar oma veroord hebben...nee toch? Of speelt er misschien iets anders? Kortom weer een leuke opdracht voor Cato Isaksen, die dit mysterie gedurende het verhaal stapje voor stapje probeert op te lossen alleen of hem dat op tijd lukt?

Al met al heel knap geschreven en het leuke is dat je je de hele tijd afvraagt wat hebben die jurk op de voorkant en die nachtzuster er nou mee te maken? Uiteindelijk kom je hier wel achter. Hoofdinspecteur Cato Isaksen was voor mij, nadat ik Honingval gelezen had, al een held maar na dit spannende verhaal zeker! Helaas vond ik het boek iets minder dan De Honingval vandaar 4 sterren.