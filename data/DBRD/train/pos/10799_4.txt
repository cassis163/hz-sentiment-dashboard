'Wisselwerking’ gaat over Sjoerd, een student journalistiek. Als onderdeel van zijn afstudeerproject organiseert Sjoerd een flashmob die geregistreerd wordt met de drone van zijn vriend Zom. Op het plein waar de flashmob plaatsvindt, maakt de op leeftijd zijnde Arend, een tekening voor zijn vrouw die in het ziekenhuis ligt na een zware operatie. Daarmee wil hij een fout uit hun verleden trachten goed te maken.

“Arend rilt, ondanks de zon die de schaduw voor het winkelpand verdrijft. Hij probeert de beklemmende herinnering aan de Franse brief van zich af te schudden. Verbeten tekent hij verder aan het donkere dak van het stadhuis.”

De werelden van Sjoerd en Arend lijken zo tegengesteld als maar mogelijk. Op de dag van de flashmob ontstaat er echter een bijzondere wisselwerking tussen deze twee tegenpolen. Contrasten maken plaats voor overeenkomsten: hun zoektocht naar liefde, acceptatie en vergeving. Uiteindelijk blijken ze meer met elkaar verbonden te zijn dan ze dachten.

‘Wisselwerking’ is een bijzonder boek met een origineel thema. Hoe twee tegengestelde personen elkaar in het leven kunnen ontmoeten en kunnen raken. Mulder beschrijft dit ontroerend. Een van de sterkste punten van deze auteur zijn haar karakteriseringen. Van de oude Arend ga je waarlijk houden; ondanks de fout die hij jegens zijn vrouw Arlette beging. Maar ook de jonge Sjoerd komt bijzonder goed uit de verf.

“Sjoerd draait zich weer om. Zijn mobieltje verhuist mee met zijn onrust. Hij aarzelt. De groene ogen nodigen hem uit om uit zijn schulp te komen, zonder dwingend te zijn. In een reflex waagt hij de sprong naar de overkant.”

Mulder maakt in haar boek gebruik van korte hoofdstukken die de leesbaarheid ten goede komen. De hoofdstukken wisselen in snel tempo van Sjoerd en zijn vrienden terug naar het verleden van hemzelf en de oude Arend. De flashbacks brengen de overeenkomsten tussen de oude en de jonge man steeds sterker aan het licht. Mooi gedaan!

De beschrijving van de flashmob, de dansers, de freerunners en alles wat er nog verder aan dit moderne evenement kleeft, wordt uiterst eigentijds beschreven. De contrasten zijn derhalve heel origineel. Mulder bewijst hiermee in slechts één boek dat zij diverse stijlen en genres aankan. Bovendien komen er tal van emoties voorbij in ‘Wisselwerking’. Verdriet, vergeving, liefde en zonder overdrijving zijn die met de juiste combinatie van diepgang versus luchtigheid beschreven.

“Sjoerd glimlacht. Terugkijkend op zijn ontmoeting met het echtpaar is hij steeds zekerder geworden van zijn keuze om te specialiseren in onderzoeksjournalistiek. Hoe anders kan een verhaal toch zijn als je de moeite neemt om je te verdiepen in de achtergronden.”

Een knap debuut van Bertina Mulder!

Over de auteur

Mulder (1962) is geboren in Winterswijk. Zij heeft een achtergrond in de online communicatie. Naast haar werk als webredacteur is zij praktijkmanager bij een huisartsenpraktijk. In 2014 woonde zij een half jaar op Curaçao, waar zij de eerste versie van haar debuutroman ‘Wisselwerking’ schreef. In 2016 startte ze haar eigen bedrijf ‘Bertina Mulder Tekst & Redactie’

Uitvoering

Uitgever Paris Books

ISBN10 9492179547

ISBN13 9789492179548

Paperback, 200 pagina’s

Over Hanneke Tinor-Centi

Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.

http://ht-c-communicatie.nl/