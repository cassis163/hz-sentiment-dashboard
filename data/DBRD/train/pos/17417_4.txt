In een kleuterklas komt een nieuw klasgenootje. Het blijkt een spookje te zijn. Spookje moet erg wennen aan de schoolomgeving met regels en nieuwe vriendjes. Wanneer een Apenkoning langs het raam zweeft om Spookje op te halen verstoppen alle kinderen zich onder de dekens en lijken ze allemaal op Spookje. De Apenkoning vliegt teleurgesteld weg. De kinderen en Spookje lachen hem na. Hierna blijkt dat het fijn is om met Spookje te spelen. Ze kan dingen, die de kinderen niet kunnen.
Wat een leuk boek om kinderen te laten zien dat iedereen anders is en kwaliteiten heeft, die je kunt gebruiken om samen plezier te beleven. Het verhaal speelt zich af in een herkenbare situatie, een kleuterklas. Door het jaar heen komen er in de klas steeds nieuwe kinderen bij. De een verlegen, de ander stoer. Allemaal op zoek naar een veilig plekje in de groep. De auteur Ma Bu laat met Een spookje in de klas zien, hoe klasgenootjes die anders zijn je wereld kunnen vergroten.
De bijbehorende tekeningen zijn eenvoudig maar heel lief. Ze staan allemaal tegen een witte achtergrond en passen helemaal bij de sfeer van het verhaal.