Met haar debuutthriller Caleidoscoop won ze vorig jaar de Schaduwprijs van het Genootschap van Nederlandstalige Misdaadauteurs, d.i. de prijs voor het beste spannende debuut van een Nederlandstalige auteur. Het boek stond zelfs op de longlist van de Gouden Strop. Nu komt Linda Jansma met Tweestrijd, waarvan het manuscript in 2009 de vijfde prijs won van de wedstrijd Beste Manuscript. Maar het is zeker meer waard dan dat. Tweestrijd is een bevestiging van wat we na Caleidoscoop al wisten: Linda Jansma heeft ongekend schrijftalent.
De thriller begint met een proloog waarin een zwangere vrouw door haar woedende echtgenoot wordt neergestoken. Daarna leren we Hanna kennen, een huisvrouw die samen met haar man Axel, een gerenommeerde gynaecoloog, in een prachtige villa woont. Voor de buitenwereld leidt ze een perfect leven, maar thuis wordt ze stelselmatig door haar echtgenoot geïntimideerd en in elkaar geslagen. Ze poetst geobsedeerd het huis en raakt langzaamaan steeds meer geïsoleerd van de buitenwereld. Ze doet alles om aan het eisenpakket van haar man te voldoen, want de lichtvoetige Axel kan om het minste of geringste ontploffen. De twijfel aan haar loyaliteit komt als Sonja en Maurice tegenover hen komen wonen. Sonja werkt bij de recherche, herkent de signalen van huiselijk geweld, en gaat zich met het gezin bemoeien. Dan escaleert de situatie...
Tweestrijd grijpt je bij de strot, maar ontroert je ook. Je wil Hanna door elkaar schudden omdat ze het geweld van haar man accepteert en vaak rechtvaardigt, maar tegelijkertijd wil je haar in je armen nemen en strijden tegen het onrecht dat haar wordt aangedaan. Ondanks alle vernederingen en mishandelingen houdt ze zielsveel van Axel. Die tegenstelling is moeilijk te geloven, maar laat dat nou net de kern van het probleem van huiselijk geweld zijn, het actuele thema dat centraal staat in Tweestrijd. Linda Jansma laat op een geloofwaardige manier zien dat zowel geestelijke als lichamelijke manipulatie in alle lagen van de bevolking voorkomt, en hoe moeilijk het is om los te weken uit zo'n benarde situatie.
Tweestrijd wordt verteld vanuit de oogpunten van Hanna en Sonja. Beiden verhaallijnen zijn in de ik-vorm geschreven, hierdoor kruipt de intense angst en woede van de vrouwelijke hoofdrolspelers diep onder je huid. Herkenbare en geloofwaardige personages zijn de kracht van Linda Jansma. Voeg daar een heel goed doordachte verhaallijn, goede dialogen en een dosis spanning aan toe en je hebt een ijzersterke actuele thriller die huiselijk geweld inzichtelijk maakt.