Initiatie is het debuut van Oli Veyn en tevens het eerste deel in de serie De orde van de poortwachters. Nido Vermeer is een 16-jarig meisje dat op schoolreis is naar Londen. Tijdens een bezoekje aan Stonehenge ziet ze iets dat niet voor haar ogen is bestemd. Voordat ze het weet is ze tegen haar wil meegenomen en wordt ze ingelijfd bij de geheimzinnige orde van de poortwachters. Veel van de beroemde bouwwerken ter wereld blijken poorten te zijn naar andere dimensies die bewaakt worden door deze poortwachters. De orde is een wrede en nietsontziende gemeenschap waar meer slachtoffers vallen dan dat er helden opstaan. Ze zijn dan ook naarstig op zoek naar nieuwe wachters om hun voortbestaan te garanderen, goedschiks dan wel kwaadschiks.

De cover van het boek is er een die mij direct aantrekt, mysterieus en in een mooie kleurstelling. Het verhaal doet denken aan boeken als Divergent, The Hunger Games en Nerve. Een wrede organisatie waar de hoofdpersoon al dan niet vrijwillig in toetreedt, onmogelijke opdrachten, sadistische instructeurs en natuurlijk die ene instructeur type ruwe bolster blanke pit. De orde van de poortwachters bevat veel vaart, pittige en grappige dialogen en lekker veel spanning. Het tweede deel kan niet snel genoeg komen.