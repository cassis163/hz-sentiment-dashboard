Ik heb Verminkt van Patrick de Bruyn in 2004 gelezen. Voor mij het eerste boek van deze Vlaamse schrijver. Dat is zeer goed bevallen. Nu werd het tijd voor Vermist. Dit boek dateert uit 2001.

Judith Temmerman is een voortreffelijke, aangepaste huisvrouw en ze is ongerust want haar echtgenoot René komt niet thuis. Later hoort ze van de politie dat hij in de buurt van Parijs is omgekomen als gevolg van een neergestorte Concorde Wat deed haar man daar? Ze dacht dat hij in Londen zat. En dan blijkt ook nog dat hij ontslagen was zonder dat ze hiervan wist. En op zijn voormalige werk werd hij gepest. Wat was er aan de hand? En wie was haar man eigenlijk? Verdriet en raadsels

Patrick de Bruyn schrijft pakkend en meeslepend over gewone mensen die in een angstige en verdrietige tredmolen belanden. Dat er dan veel met een mens gebeurt moge duidelijk zijn. Dit proces wordt op een indringende manier verwoord en een veelheid aan emoties als gevolg van rouwen en loslaten komt langs. Judith Temmerman is radeloos en verdrietig. Een mooi geportretteerde vrouw in haar wanhoop en onwetendheid die op zoek gaat naar de geheimen van haar man. Tijdens het verhaal maakt ze een geloofwaardige psychologische ontwikkeling door.

Patrick de Bruyn vertelt het verhaal vanuit verschillende perspectieven. Ook vanuit een harde dot-com-wereld via de ogen van een ex-collega van René. Deze coole wereld wordt met de nodige humor beschreven. Het verhaal blijft boeien en is spannend. Patrick de Bruyn schrijft toegankelijk en zet de lezer verscheidene keren op het verkeerde been. Soms waan je je in een soort waanwereld van Judith. Of is dit toch de echte wereld?

Een boek met een fiks tempo en een verrassend eind. Het sleutelwoord bij De Bruyn is suspense, zo staat op de omslag. Helemaal mee eens. Knap werk en de hand van de psycholoog is wederom merkbaar.