Onverwacht is het derde New Adult boek van Rebecca Yarros in het Nederlands. Voorheen verschenen 'Onverminderd' (2015) en Onbereikbaar (2016) bij Zomer & Keuning.

Dit keer gaat het verhaal over Samantha die na een moeilijke periode haar leven in een ander deel van de wereld weer op de rit probeert te krijgen. Alleen achtervolgt haar verleden haar overal waar ze naar toe gaat, zelfs als ze in trekt bij 3 ontzettend knappe jongens, waarvan Grayson haar tijdens de eerste ontmoeting al van het keukenblad moet opvangen.
De aantrekkingskracht tussen deze twee hoofdpersonages is bijna vanaf het begin onvermijdelijk. Het is erg leuk om te lezen hoe ze steeds meer aan elkaar gaan denken en elkaar vaker tegenkomen.

Veel personages uit voorgaande boeken komen in het begin al terug in dit verhaal. Hierdoor wordt het verhaal herkenbaarder. Maar wanneer er alweer ruim 40 boeken na het laatste deel doorheen gegaan zijn, is het soms een beetje verwarrend omdat er in dit verhaal echt veel personages in voorkomen.

Om door te gaan op de personages en hun verhalen in dit boek, is het mooie dat je niet direct in het begin weet wat er met beide personages in het verleden is gebeurd. Voornamelijk van Grayson kom je pas later in het verhaal te weten waarom hij is zoals hij is. Maar wanneer dit aan het licht komt van zowel Grayson als Samantha, begint je medeleven op te spelen. Je leert de personages beter kennen en je snapt waarom ze bepaalde beslissingen nemen in het verhaal.
De stomende liefdes scenes staan in dit boek veel minder centraal dan in sommige andere New Adult boeken. De scenes die er wel in zaten waren prettig om te lezen en het feit dat niet elke bedscene in het verhaal werd opgenomen zorgde ervoor dat er niet in herhaling werd gevallen en het niet saai werd.

Halverwege heb je het gevoel dat het verhaal rond is. De personages hebben demonen overwonnen en alles lijkt op rolletjes te gaan. Maar wetende dat je nog een half boek te gaan hebt kon het bijna niet anders dan dat er nog een hoop stond te gebeuren. Sommige gebeurtenissen zie je zoals gewoonlijk wel aankomen. Alleen de manier waarop en wanneer het gebeurt blijkt altijd toch nog een verrassing te zijn. Hierdoor kan het boek niet voorspelbaar worden genoemd.

De uitwerking van de personages is zoals gewoonlijk uitzonderlijk goed gedaan. Je valt midden in het verhaal en de personages spreken je als lezer direct aan. De gebeurtenissen zorgen ervoor dat je mee leeft met de personages en hun beslissingen zijn soms onverwacht waardoor er spanning in het verhaal ontstaat.

Zeer aan te raden, en ook los te lezen van de andere boeken van Rebecca Yarros. Ik kijk uit naar haar vierde boek dat in het najaar zal verschijnen.