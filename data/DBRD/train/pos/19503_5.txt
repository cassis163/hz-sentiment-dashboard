Dit is een boek waar fictie en feiten door elkaar heen geweven zijn. De schrijfster heeft in het verhaal een aantal personen en gebeurtenissen toegevoegd en verweven met de feiten. Uitgegeven door Cargo Young voor jong volwassenen maar ook volwassenen zullen veel plezier beleven aan dit boek.

Het boek speelt in het begin van de jaren dertig, gedurende de opkomst van de Nationaalsocialistische Partij in Duitsland. Het hele verhaal is geschreven vanuit het oogpunt van Gretchen, een nichtje van oom Dolf (Hitler). De vader van Gretchen heeft het leven van Hitler gered ten koste van zijn eigen leven, dat wordt in elk geval zo gezegd. Gretchen en haar familie genieten daardoor extra bescherming en aandacht van oom Dolf. Vanzelfsprekend worden de denkbeelden van Hitler als waarheid ervaren door Gretchen, zij weet immers niet beter.

Het boek beschrijft op een heldere manier het leven in München uit die tijd en de steeds grotere invloed van Hitler toen. Het verhaal laat je kennismaken met de familie en de groep mensen om Gretchen heen, de pensiongasten, de vriendenkring en de groep mensen rondom haar broer. De onderlinge verhoudingen worden snel duidelijk.

In de loop van het verhaal ontmoet Gretchen een journalist, die bij nadere kennismaking "een Jood" blijkt te zijn. Gretchen vindt hem aardig maar schrikt daar heel erg van.Van oom Dolf heeft ze altijd gehoord dat ze met "dit soort" mensen absoluut niet mag omgaan. Ze zal er slecht van worden. Gretchen blijkt zich aan dat idee te ontworstelen en er ontstaat een warme vriendschap. Door de omgang met Daniël en zijn ideeën wordt Gretchen steeds kritischer over de ideeën van oom Dolf. Klopt het wel allemaal wat hij zegt?

Ondertussen is Gretchen steeds meer gaan twijfelen aan het verhaal omtrent de dood van haar vader. Samen met Daniël, de journalist, onderzoekt ze de feiten omtrent zijn dood. Tijdens de zoektocht komt ze regelmatig in aanraking met de zeer geweldadige daden van haar broer en ook oom Dolf blijkt niet zo aardig te zijn als Gretchen dacht.

Het verhaal is heel prettig te lezen af en toe worden gebeurtenissen even opnieuw genoemd waardoor je steeds goed weet waar het over gaat. Een aanrader als je van een goed verhaal houdt waar je ondertussen ook nog iets van opsteekt. De historische feiten kloppen en de de genoemde historische figuren ook.

In de noot van de auteur, aan het eind van het boek, wordt precies beschreven wat fictie was en wat waarheid is in het boek. Volgend jaar komt er een vervolg, ik ga het zeker lezen.