“Dit is beslist geen verhaal over liefde op het eerste gezicht.
Maar het is wel een liefdesverhaal.
Nou ja.
Min of meer.”

Dit zijn de eerste zinnen die je leest wanneer je de achterflap bekijkt. ‘Sterrenstof’, geschreven door de Australische dame Krystal Sutherland, is één van de vele boeken uit de “Young & Awesome” serie. Krystal Sutherland schreef meerdere boeken in het Engels maar deze zijn, jammer genoeg, nog niet vertaald naar het Nederlands.

In dit boek maak je kennis met Henry Page en Grace Town. Henry is een normale, 17 – jarige jongen die enorm gepassioneerd is door schrijven. Grace Town is allesbehalve een normale studente. Ze draagt jongenskleren, ziet er onverzorgd uit en als je denkt dat het niet erger kan, verplaatst ze zich ook nog eens met een wandelstok. Toch voelt Henry zich aangetrokken tot de mysterieuze kant van Grace.
Wanneer beide gevraagd worden voor de functie van hoofdredacteur van hun schoolkrant, komt Henry’s droom uit. Grace daarentegen ziet dit niet zitten, maar Henry begrijpt deze keuze niet. Het is namelijk een grote verantwoordelijkheid en een buitengewone kans. Daarom gaat hij achter Grace aan in de hoop haar te kunnen ompraten. Tot zijn grote verbazing slaagt hij erin om haar te overtuigen de functie toch aan te nemen. De vele tijd die ze samen spenderen zorgt ervoor dat ze elkaar steeds beter leren kennen. Al snel wordt duidelijk dat Grace een heel verleden heeft.

Net zoals de andere boeken uit de “Young & Awesome” serie, las ook dit boek zeer vlot. Alleen al hiervoor zou ik dit boek, en andere boeken uit deze reeks, aanraden aan mensen die niet graag lezen. Je wordt vanaf de eerste bladzijde meegesleept in het verhaal van Henry en Grace. Ongeveer in de helft kom je eindelijk te weten wat er met de mysterieuze Grace gebeurd is, volhouden dus! De oorzaak van het vreemde gedrag van Grace neemt heel je ziel in vervoering en zorgt voor een krop in de keel. De manier waarop dit verteld wordt, is zo rustig en oprecht dat je enorm meeleeft met Grace.

Het toewerken naar de uiteindelijke gebeurtenis van Grace gaat over het algemeen redelijk traag. In sommige fragmenten van het boek, wordt er te veel gepraat over dingen die niets te maken hebben met het verhaal zelf. Over het algemeen stoorde dit mij niet, maar voor jongeren die graag van spanning houden, kan dit snel als vervelend ervaren worden. Overigens wordt er soms een te lange beschrijving gegeven van een belevenis.

Doorheen het boek wordt gebruik gemaakt van filosofische en figuurlijke citaten. Dit zal het voor anderen moeilijk maken om geconcentreerd te blijven en niet af te dwalen. Ik vind dat dit een persoonlijke toets geeft aan het boek en je doet nadenken over dingen waar je in je dagelijkse leven niet over nadenkt.

“Als ik naar de nachtelijke hemel kijk, besef ik weer dat ik slechts besta uit de as van dode sterren. Een mens is een verzameling van atomen die zich voor korte tijd ordenen en dan weer uiteenvallen. Dat vind ik een troostrijke gedachte. Ik ben maar een onderdeeltje.”

Een leuke toevoeging van Krystal Sutherland, is het tonen van gesprekken tussen Henry en Grace. Dit zorgt ervoor dat het verhaal een eigentijdse toets krijgt.

Zoals je wel merkt, heb ik met dit boek een hele goede ervaring gehad. Ik raad het zeker aan, aan mensen die niet goed weten waar te beginnen en mensen die aanvankelijk niet graag lezen. Dit boek brengt je echt naar een andere wereld door de goede beschrijving van de gevoelens.