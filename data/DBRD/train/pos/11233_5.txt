De titel The Woods van Harlan Coben vertoont een verrassende gelijkenis met het boek In the woods van Tana French. Tja, wat met die wouden? In het boek van Tana French verdwijnen er enkele jonge kinderen. In dat van Coben verdwijnen er enkele tieners. Beide auteurs gaan op hun eigen wijze in op de invloed die zo’n gebeurtenis heeft op de mensen die het overleven… want bij beiden is er een overlevende van het drama. Beide auteurs hebben er voor gekozen om dat een man te laten zijn, en beide auteurs hebben die man in zijn huidige leven een positie binnen de wetgevende macht gegeven. Ook hebben beide mannen (al was Rob Ryan van Tana French wel vrij jong) herinneren aan die gebeurtenis omdat ze toen hun eerste liefde beleefden…

Als Coben niet zo’n goede en al erg bekende auteur was, en Tana French niet zo’n mooi debuut had geschreven, had je bijna kunnen denken dat ze bij elkaar gespiekt hebben. Of ze beiden ergens het idee hebben opgedaan en op hun eigen manier hebben uitgewerkt. Soms is het griezelig om te lezen hoe de gedachten en gevoelens van de hoofdpersonen op elkaar lijken!
Natuurlijk zijn er ook verschillen. Het boek van Coben is sneller en bij tijd en wijle spannender. Het boek van French kent echter meer onderhuidse spanning en meer sfeerbeschrijving. Zou dat toch komen door het cultuurverschil tussen een Amerikaanse en een Ierse auteur?

In elk geval is Paul Copeland, hoofdpersoon van Coben, een man met wie je al snel kunt meeleven. Het is ook niet niks als je als aanklager plotseling geconfronteerd wordt met een dode man die alle gebeurtenissen van twintig jaar geleden weer naar boven brengt. Sterker nog, zelfs het verleden van de ouders en grootouders van Paul blijken een rol te spelen. Een rol die Paul liever niet had gezien. Tegelijkertijd wordt Paul Copeland geplaagd, ernstig gehinderd mag je wel zeggen, doordat hij een paar tieners heeft aangeklaagd voor het verkrachten van een jong zwart meisje. De ouders van die tieners blijken méér invloed op zijn leven uit te kunnen oefenen dan hij wel kan hanteren.
Terwijl Paul uit alle macht probeert deze zaken uit elkaar te houden, en intussen zijn dochter op te voeden, keert er iemand terug in zijn leven met wie hij al snel een sterke band opbouwt. Hou dit vast lezer, want die verbintenis is niet zomaar in het boek geschreven…

Concluderend kan ik zeggen dat Coben qua spanning de winnaar is, als je beide boeken naast elkaar legt. Het is allemaal nét even sneller en sommige plotwendingen zijn erg onverwacht. Tana French heeft echter rond hetzelfde thema een prima boek neergezet, zeker voor een debutant, en ik kan dus ook iedereen aanraden om beide boeken te lezen!

(Door: Jannelies Smit)