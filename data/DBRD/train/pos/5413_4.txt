De Vlaamse thriller is in opmars. Onder anderen de Vlamingen Pieter Aspe, Bob Mendes, Luc Deflo en Bram Dehouck worden steeds meer in Nederland gelezen. En zij worden vergezeld door Bart Debbaut. Hij heeft reeds vier thrillers waarin het speurdersduo Cattendyck en Leyssens de hoofdrol spelen op zijn naam staan. Met zijn vijfde bewijst hij een thrillerauteur van formaat te zijn die ook een Nederlands publiek verdient.
Het nieuwe boek van Bart Debbaut, Cold case 0212, begint met een fantastische cliffhanger. In een paar bladzijden wordt het verslechterende huwelijk van politicus Peter Beckers en zijn vrouw Rita beschreven. Het huwelijk loopt op zijn eind. Toch maken zij getweeën nog een uitstapje. Op een verlaten parkeerplaats stappen ze uit. Peter heeft voor haar een verrassing in de kofferbak. Een vreemde klik deed de merel en heel wat andere vogels verschrikt opvliegen. De hemel scheurde open, de lucht kleurde bloedrood. Even later word Peter Beckers in zijn auto gevonden. Zelfmoord lijkt het. Zijn vrouw en een collega zijn verdwenen, hebben ze hem vermoord? En wat zat er in de kofferbak, wat is er gebeurd op de parkeerplaats? Tijdens het onderzoek wordt er een beerput opengetrokken. Chantage, vrouwenhandel en prostitutie blijken onderdelen van de Leuvense gemeentepolitiek, maar de verdwijningen en de moord worden niet opgelost. Tien jaar later worden er twee lijken gevonden. Zal dit leiden tot de oplossing van de perfecte moord?
Vanwege de vele dialogen leest Cold Case 0212 als een trein. Maar Debbaut is niet alleen een vlotte schrijver, hij heeft ook humor. Meerdere malen tovert hij de lezer een glimlach rond de mond. En met minimale inspanning weet hij personages en relaties volkomen geloofwaardig neer te zetten. Daarnaast is de vorm van de thriller opmerkelijk. Het boek bestaat uit twee delen. Het oorspronkelijke onderzoek en het cold caseonderzoek dat zich tien jaar later afspeelt. Voor ons gemak duidt Debbaut de tijd door enkele gebeurtenissen te noemen die in de beschreven jaren plaatsvinden (het is inderdaad de vraag of Obama wordt herkozen nu de Amerikaanse verkiezingen zich hebben ontwikkeld tot een nek-aan-nekrace). Als laatste dient gezegd dat de plot van Cold Case 0212 zeer origineel is. Voor de oplettende lezers heeft Debbaut in het eerste deel al een aantal hints verwerkt, maar het blijft een van de meest onverwachte en originele ontknopingen van de laatste jaren. Kortom, een vlotte, goed geschreven thriller, met de nodige humor en een zeer onverwachte plotwending op het eind.