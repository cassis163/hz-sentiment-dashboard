Zoals de titel al zegt, gaat het nieuwe boek van Juan Gabriel Vásquez over de reputatie van spotprenttekenaar Javier Mallarino. Iedere dag worden zijn tekeningen in de krant door vele mensen bekeken. Maar zijn zorgeloze leventje verandert wanneer hij onverwacht bezoek krijgt. Herinneringen uit het verleden worden weer opgehaald en zijn reputatie komt op het spel te staan...

In het eerste hoofdstuk word je als lezer goed in het verhaal geleid; je leert Mallarino kennen. Mallarino is de vijfenzestig gepasseerd en woont in een afgelegen huis in de bergen. Onverwacht krijgt hij bezoek van een jonge vrouw die beweert dat ze journalist is. Maar Samantha Leal schijnt met hele andere bedoelingen te komen en vraagt Mallarino in gedachten terug te gaan naar een nacht uit het verleden. Ook de gevolgen daarvan moet hij weer overzien.

De Reputaties is geschreven vanuit het perspectief van de alwetende verteller. Het verhaal wordt boeiend verteld, en is erg beeldend geschreven zodat je goed kan meeleven met hoofdpersonage Mallarino. De zinnen zijn erg lang en hebben veel inhoud. Daardoor zijn ze soms wat ingewikkeld en moest ik een zin herlezen. Door deze lengte is het verhaal soms een beetje aan de langdradige kant. Ook door de lange flashbacks dwaalt het verhaal soms af. Toch zijn Mallarino's gedachten zo beeldend beschreven dat het zich wel in het nu lijkt af te spelen. Als het verhaal daarna weer terug komt op waar het gebleven was, wordt het verhaal weer spannend. Vanaf Samantha's komst werd het verhaal sowieso veel minder langdradig, spannend en vooral interessanter.

Al met al vind ik De Reputaties een knap geschreven boek met een goed verhaal dat Mallarino én de lezer aan het denken zet.