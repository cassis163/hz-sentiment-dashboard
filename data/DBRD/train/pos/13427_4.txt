Vincent Madigan, een corrupte agent van de New Yorkse politie heeft zich diep in de nesten gewerkt. Hij is twee keer getrouwd geweest, heeft een vriendin gehad en uit die relaties zijn vier kinderen geboren. Voldoende geld om de alimentatie en dure advocaten te betalen heeft hij niet. Daarnaast werkt hij voor Sandía, een van de grootste drugbazen in New York bij wie hij diep in de schulden zit. Om voor eens en voor altijd financieel schoon schip te maken besluit Madigan met een paar handlangers een grote hoeveelheid geld van zijn drugsbaas te stelen. De overval loopt totaal uit de hand; er vallen doden en alsof dat nog niet erg genoeg is blijkt later dat er een meisje in het huis waar de overval plaatsvond, aanwezig was. Zij is in de regen van kogels zwaar gewond geraakt. De situatie wordt voor Madigan schijnbaar uitzichtloos als zowel drugsbaas Sandía als zijn baas bij de NYPD hem de opdracht geven om de zaak te onderzoeken en op te lossen.

Roger Jon Ellory (1965) is een Engelse schrijver die in de stad Birmingham woont. Hij heeft een groot aantal goed ontvangen boeken geschreven met titels als Een stil geloof in engelen, De helden van New York, Bekraste zielen, Een volmaakte vendetta en Een mooie dag om te sterven. Opvallend is dat de boeken zich allemaal afspelen in de Verenigde Staten en dat de inhoud steeds behoorlijk gewelddadig is. Met een inktzwart hart is dat niet anders. Het boek is zoals alle eerdere boeken van Ellory bijzonder goed geschreven. De ontwikkeling en de diepgang van de personages, de opbouw van het verhaal, de beschrijving van New York, corruptie bij de politie en de meedogenloosheid van de maffia, het is overtuigend en indringend op papier gezet. Zoals de titel van het boek al aangeeft is het geen boek dat vrolijk stemt. Het is donker, zwart, deprimerend en zonder enig vooruitzicht op beter.

R.J. Ellory slaagt er steeds weer in om van de hoofdpersonen van zijn boeken herkenbare mensen te maken met wie je je gemakkelijk kunt identificeren. In Een stil geloof in engelen ben je begaan met het lot en leven van de gevoelige Joseph Vaughan, in De volmaakte vendetta maak je kennis met de brute huurmoordenaar Ernesto Perez en in Een inktzwart hart is het de deskundige maar gecorrumpeerde politieman Vincent Madigan die het onheil over veel mensen maar vooral over zichzelf afroept. Hij drinkt, gebruikt drugs en slikt pillen bij de vleet, vermoordt mensen als het hem uitkomt en als echtgenoot en vader laat hij het afweten. Een man die onvermijdelijk lijkt af te stevenen op de door hem zelf veroorzaakte ondergang. Ellory plaatst dit in zijn visie dat het menselijk handelen al bij geboorte in een soort van blauwdruk vastligt en dat omgevingsfactoren zoals opvoeding en opleiding dit nauwelijks nog kunnen beïnvloeden. Vincent Madigan weet dat eigenlijk ook wel maar toch smeedt hij een plan dat de redding moet worden voor het meisje, haar moeder en uiteindelijke ook voor hemzelf. Het plan is gewaagd en het risico dat het mislukt is groot. Het leidt tot een spannende, gewelddadige en bloederige ontknoping.

Met Een inktzwart hart laat R.J. Ellory opnieuw zien dat hij een van de beste misdaadauteurs van deze tijd is. Het is weliswaar een somber en deprimerend boek maar heel erg goed geschreven en dat maakt het voor lezers die van dit soort uitstekende maar gewelddadige thrillers houden tot een overweldigende leeservaring.