Het eerste deel van deze serie, Penryn & het einde der dagen, was al verschrikkelijk en gruwelijk om te lezen (alleen op een uiterste positieve wijze bedoeld ;) ) dus toen ik Penryn & de nieuwe wereld opende, was ik al voorbereid op wat ging komen. Dat dacht ik tenminste... Nu blijkt dat Susan Ee er in geslaagd is om een nog ijzersterker horror verhaal te schrijven over wezens waarvan wij altijd dachten dat ze tot de good guys behoorden. Van elke bladzijde heb ik gesmuld. Jammie! Oké, het was erg wat er zich allemaal voor mijn ogen afspeelde, maar hoe het geheel in elkaar was gezet en uitgevoerd was, heb ik niets dan bewondering voor. Zodra je het boek opent wordt je gewoon opnieuw meegesleurd in de afschrikwekkende wereld die Susan Ee gecreëerd heeft en waarnaar ik graag terug wil keren om te weten hoe het met mijn, ondertussen favoriete, personages Penryn en Raffe af zal lopen…

Penryn is gelukkig niet veranderd sinds haar bijna doodervaring met de schorpioenengelen. Nog steeds probeert ze kostte wat kost haar familie te beschermen. Alleen moet ze eerst zien uit te vinden wat er precies met haar zusje gebeurd is. Wat hebben ze met haar gedaan? Is het nog wel haar zusje? Ik weet niet wat ik gedaan zou hebben als mijn zusje van de een op de andere dag in een monster iemand anders verandert. Ik zou graag willen zeggen dat ik haar nog steeds met open armen zou ontvangen, maar… het is mijn zusje niet echt meer. Met diezelfde worsteling speelt Penryn ook en dit vond ik echt mooi weergegeven door de schrijfster. Het vergt namelijk een zeker aanpassing als je zusje opeens in een of ander dodelijk wapen verandert is… Gelukkig blijft Penryn ondanks haar aarzeling de geweldige grote zus die ze is en gaat wederom op zoek naar haar zusje als ze na een traumatische gebeurtenis verdwijnt.

Raffe kwam jammer genoeg op het eind van het verhaal pas opdagen. Niet dat Penryn het verhaal in haar eentje niet kan dragen, integendeel! Maar ik vind het gewoon heerlijk om de onderlinge aantrekkingskracht die die twee uitstralen te ervaren en om meer over Raffe te weten te komen. Ook al helpt een zeker zwaard ook wel een handje in dat opzicht, gelukkig. Enfin, het gedeelte van het verhaal waarin we in zijn gezelschap mogen verkeren laat zien dat ook hij niets veranderd is en nog steeds prins op het witte paard-materiaal is en zijn eigen charmante zelf. Welkom terug Raffe en ga nu aub niet meer weg!

Ik brand van nieuwsgierigheid om uit te vinden wat Susan Ee nog voor hen in romantisch opzicht in petto heeft. Want hij is en blijft een engel en zij is en blijft een dochter der mensen. Hun samenzijn is verboden… dus hoe gaat Susan dit oplossen? Ik hoop op een hele positieve en bevredigende manier, want iets anders verdienen deze twee dappere helden niet. Oh, ik kan niet wachten tot ik het laatste deel in handen krijg!

In mijn recensie van het eerste deel gaf ik aan dat ik dat boek op sommige momenten iets te vergezocht was of dat situaties te makkelijk opgelost werden in mijn ogen. Met andere woorden: ik was niet genoeg in het verhaal verdiept om me niets aan te trekken van dit soort details. Een gedeelte van me bleef onbewogen. Penryn & De Nieuwe Wereld heeft dat koppige stukje omver geblazen. I’m in alllll the way! Dit boek is te super om er niet totaal in verdiept te zijn! Maar nog steeds geen 5 sterren? Ja dat klopt, maar dan ook kantje boord. Eigenlijk komt het omdat ik totaal geen indruk kan krijgen waar dit verhaal en Penryn en Raffe heen gaan. Dus heb ik dit afwachtend naar beneden afgerond in de hoop dat het laatste deel me totaal zal overtreffen en me niet met een gebroken hart zal achterlaten…


Conclusie
Susan Ee heeft zichzelf overtroffen met Penryn & De Nieuwe Wereld. Het verhaal is nog beter dan ik had kunnen dromen en Penryn en Raffe zijn even geweldig als toen ik afscheid van ze nam. Dit boek en deze serie zal ik nooit bij genoeg mensen kunnen aanraden, want dit is echt een serie die je gelezen moet hebben om al de epicness zelf te ervaren, die het zeker waard is om gelezen te worden. Dus begin vooral! Ik ga nu kijken waar ik het laatste boek vandaan kan halen! Ik moet weten hoe het met mijn geliefde Raffe en Penryn afloopt!