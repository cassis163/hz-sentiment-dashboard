"Iedereen zei dat de Graces heksen waren. Ze hadden vrienden, maar eigenlijk ook weer niet. Zo nu en dan gingen ze met iemand om en eigenden zich diegene dan een tijdje toe. Meestal bleef het ook maar bij een tijdje, alsof ze voortdurend wachtten tot zich een leuker iemand aandiende. Ik hoefde alleen maar een manier te vinden om hun te laten zien dat ik degene was op wie ze al die tijd hadden gewacht."

River Page verhuist met haar moeder naar een klein dorpje en daar raakt ze meteen in de ban van de familie Grace, vooral van Fenrin Grace. Maar het gerucht doet de ronde dat de Graces (Fenrin en zijn twee zussen Thalia en Summer) heksen zijn en dat ze magie kunnen gebruiken. River gelooft dat maar al te graag en ze komt in contact met Summer. Ze raken
goed bevriend en River komt geregeld over de vloer bij de familie. Maar zijn ze wel wie ze lijken en zeggen dat ze zijn? Of schuilt er meer achter de mysterieuze familie Grace?

"De Graces" is het eerste Nederlands vertaalde boek van de hand van Laure Eve. De Frans-Britse schreef eerder al twee boeken die net als dit boek een bovennatuurlijk kantje hebben. Ze houdt van surrealistische Britse humor en ziet zichzelf als "professional fantasist". Daarnaast is ze ook actief op YouTube waar ze geregeld video’s plaatst.

De cover van het boek is opvallend en mysterieus en dankzij de rood-roze kleur springt het meteen in het oog (letterlijk). Ook de bijzondere tekening laat uitschijnen dat het een op en top magisch verhaal wordt.

Je leest het verhaal vanuit het standpunt van River, het meisje waarvan we de echte naam eigenlijk niet kennen. Ze noemt zichzélf liever River en zo komt haar eigenlijke naam niet ter sprake, misschien wel wat jammer. Verder leer je de verschillende andere personages naarmate het verhaal vordert ook steeds beter kennen, maar dat roept steeds meer raadsels en mysteries op.

Ondanks dat het hier gaat om een fantasy verhaal, komt het geloofwaardig over omdat het zich volledig afspeelt in de bestaande wereld. Daarnaast is het ook een origineel plot met wat verrassende wendingen die je telkens doet twijfelen aan de personages. Wie zijn ze nu echt?

Laure Eve heeft een prettige schrijfstijl, maar hier en daar soms wat verwarrend. Je moet jezelf even de tijd geven om in het verhaal te komen. Het tempo van het verhaal ligt (vooral in het begin) laag en het was dan ook niet echt meteen duidelijk waar het verhaal naar toe wou. Bovendien laat de spanning op zich wachten, maar eenmaal de raadsels en vreemde gebeurtenissen zich opstapelen wil je weten hoe het afloopt. Hoe dan ook, het boek kent geen grote climax en er is niet echt een ik-zit-op-het-puntje-van-mijn-stoel-moment. Het uiteindelijke einde is niet volledig gesloten, wat ons dan wel nieuwsgierig maakt naar het tweede deel, dat volgens de auteur een ander vertelperspectief zal hanteren.

"De Graces" is een typisch fantasyboek voor meisjes die houden van het magische met een romantisch kantje. Het boek is het eerste deel in een tweeluik en doet verlangen naar meer.

3,5 sterren voor dit boek.