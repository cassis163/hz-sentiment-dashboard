EERSTE INDRUK
De meeste lezers zullen zich op basis van de titel ‘Creatief mediteren’ misschien verwachten aan een speels en luchtig boek met veel illustraties. Niets is echter minder waar.
Sla je het boek voor de eerste keer open, dan krijg je zelfs de indruk een schoolboek in handen te hebben. Er is immers sprake van een sobere lay-out waarbij de grote hoeveelheid tekst slechts onderbroken wordt door titels die zorgen voor een duidelijke indeling en door een occasionele quote of kleine tekening die de besproken materie toelicht.

TWEEDE INDRUK
Laat je echter niet misleiden door die eerste indruk!
Meteen vanaf de eerste pagina weet Wendy Smit de lezer immers te boeien, zowel inhoudelijk als met haar vlotte schrijfstijl.
Bovendien heeft zij aandacht voor verschillende soorten lezers: zowel voor degenen die een boek graag van voor tot achter lezen als voor degenen die de theorie willen overslaan en zo snel mogelijk aan de slag willen gaan, zowel voor degenen die graag alle besproken vormen van creatief mediteren uitproberen als degenen die zich slechts door één of enkele van die vormen aangesproken voelen, etc
Ze legt je dus als het ware geen regels op, maar stimuleert je integendeel om je eigen manier te vinden. Hierbij reikt ze wel steeds voldoende informatie aan zodat je een gedegen keuze kan maken.

OPBOUW VAN HET BOEK
Het boek bestaat uit 4 delen.
In ‘Deel 1 – de basis’ legt Wendy Smit uit wat creatief mediteren is en hoe je je hierop voorbereidt door de juiste (fysieke en mentale) houding aan te nemen, ongeacht de vorm van creatief mediteren die je wenst toe te passen. Ook stel je hier je creatieve meditatieprogramma samen.
In ‘Deel 2 – creatieve meditatieoefeningen’ worden verschillende vormen van creatief mediteren besproken: schrijven, tekenen, schilderen, fotograferen, kleuren, boetseren en beeldhouwen. Op het einde van dit deel staan er tips om deze verschillende creatieve meditatievormen met elkaar te combineren.
In ‘Deel 3 – Kijken in de spiegel’ vind je suggesties en ideeën om te reflecteren op je creatieve meditatie om op die manier meer inzicht te krijgen in jezelf.
Tenslotte wordt in het zeer korte ‘Deel 4 – De ruwe diamant’ ingegaan op hetgeen je kan doen met de werkstukken die je gemaakt hebt.

Doorheen het hele boek wordt de besproken theorie ook steeds toegelicht aan de hand van een 60-tal duidelijk uitgelegde oefeningen, waarmee de lezer deze onmiddellijk in de praktijk kan brengen. Hoewel deze oefeningen vaak bedrieglijk eenvoudig lijken, ligt net daarin hun kracht. Want eenvoud is niet altijd even makkelijk. We zijn het immers verleerd om in het hier en nu te leven, te luisteren naar onze zintuigen en vertrouwen te hebben in onszelf.

ONDER DE OPPERVLAKTE
Volgend stukje uit het boek geeft perfect weer waar creatief mediteren eigenlijk om draait:
“Het creatieve proces komt op gang wanneer je stil wordt. Zodra je gedachten stoppen, je je vooroordelen, verwachtingen en aannames tot stilstand brengt, kan de creatieve stroom op gang komen. Je gedachten, gevoelens en lichamelijke gewaarwordingen zijn als de rimpels op het water. Zolang het water in beweging is, weet je wel dat er onder de oppervlakte van alles is en gebeurt, maar je kunt het niet zien. Als het water tot rust komt, kun je na een tijdje tot op de bodem kijken. Het is alsof je een sluier weghaalt en het onzichtbare zichtbaar wordt. Zo kom je er steeds meer achter wat er in jou aanwezig is en gehoord wil worden. Creatief mediteren is een manier om het onzichtbare zichtbaar te maken.”

EINDOORDEEL
“Creatief mediteren” is een aanrader voor al wie er nood aan heeft om zijn lichaam en geest te ontspannen, maar niet kan stilzitten op een kussen zoals sommige andere meditatievormen vereisen.

Het is zowel geschikt voor beginners als voor gevorderden.
Mensen die nog niet de gewoonte hebben om creatief bezig te zijn, krijgen heel wat basisinformatie aangereikt waarmee ze onmiddellijk aan de slag kunnen.
Maar ook geoefende creatievelingen vinden in dit boek hun gading. Zij leren nog meer van hun creatieve momenten te genieten en deze ten volle te benutten om tot rust te komen.

Hoewel het boek slechts 140 bladzijden telt, staan deze van begin tot eind boordevol nuttige informatie en onmiddellijk toepasbare oefeningen. Dit alles in een zeer toegankelijke en motiverende schrijfstijl.

INTERVIEW
Wil je nog meer te weten komen over dit boek?
Lees dan mijn interview met Wendy Smit.

DISCLAIMER
Met dank aan uitgeverij A3 boeken voor het beschikbaar stellen van het boek en aan schrijfster Wendy Smit voor haar enthousiaste medewerking aan het interview.
Bovenstaande recensie bevat uitsluitend mijn persoonlijke en eerlijke mening.