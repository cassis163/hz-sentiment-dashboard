In deze debuutthriller van Sterre Carron maken we kennis met Rani Diaz, een pittige hoofdinspecteur die met haar jeugdige, temperamentvolle karakter naam gemaakt heeft in de stad Mechelen. Het verhaal gaat van start met de vondst van een vermoorde jonge vrouw in een hotel. Al snel hierna treft dokter Sierra Capaldi haar vriendin zwaar verminkt aan. Bij beide crimescènes wordt er een lila-kenmerk achtergelaten. Wat is het verband tussen de twee zaken? Wat is de betekenis van deze lila gekleurde voorwerpen? Wanneer er nog meer lijken boven water komen, is de klopjacht op een seriemoordenaar geopend.

Moord, dreigementen, stalking, een sekte,… meer heeft een goede thriller niet nodig om spannend genoemd te worden. Wanneer er ook nog gestolen antrax en een verwijzing naar terrorisme bij komen kijken, worden er misschien wel wat veel elementen betrokken in het verhaal. Het einde haalt naar mijn mening een overbodig element aan wat geen meerwaarde uitmaakt voor dit boek, dit werd misschien beter gespaard voor een volgend verhaal. Desondanks werd alles netjes aan elkaar geregen en vormde alles uiteindelijk een logisch verband.

De aangename, beschrijvende schrijfstijl loodst je vlotjes doorheen dit boek. Je hebt al snel door dat Sierra Capaldi dingen verzwijgt, maar de reden waarom houdt je lang in spanning. Het hoofdpersonage Rani Diaz en haar partner Bert Simons worden goed uitgewerkt, waardoor ik benieuwd ben naar hun andere zaken. Het karakter van Rani Diaz deed me denken aan dat van Hannah Maes - hoofdinspecteur zedenzaken in de Vlaamse Code 37-reeks -, ook de rest van het verhaal lag in diezelfde lijn.

Deze debuutthriller is voor mij een aangename kennismaking met de thrillers van Sterre Carron. Normaal gesproken grijp ik geen boek vast waar ik me niets bij de titel kan voorstellen, maar ik ben blij verrast en zal mijn mening dus moeten herzien. Het is een aanrader voor wie houdt van een goede politiethriller.