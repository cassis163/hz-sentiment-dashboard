Julia Whelan is de schrijver van Een jaar met jou. Zij was een kindacteur in Amerika en na een studiejaar in Oxford is ze scenario's gaan schrijven en audioboeken gaan inspreken. Samen met een vriendin krijgt ze de opdracht om een bestaand script dat zich in Oxford afspeelt te herschrijven. Ze merkt dat tijdens het schrijven er geen plaats is voor filosofische beschouwingen en besluit dan er een boek van te maken waar ze die beschouwingen wel in kwijt kan. Doordat ze zelf ook een jaar in Oxford heeft gestudeerd, net als de hoofdpersoon Ella in het boek dat gaat doen, heeft het boek een biografische tintje.

Elk hoofdstuk begint met een paar regels poëzie. Het zijn kleine stukjes en mocht je niet van poëzie houden, dan is het makkelijk om ze over te slaan, je zult niet minder van het verhaal gaan houden, want je gaat echt van dit debuut houden.
Aan het eind van het boek staan naast het dankwoord en een uitleg over het boek en hoe het tot stand is gekomen, 12 vragen. Deze vragen mag je laten voor wat het is, maar hoe leuk is het om ze te beantwoorden en deze antwoorden te bewaren? Zoals Julia Whelan het zelf al voorstelt, zou je het boek na 10 jaar nog eens kunnen lezen en de vragen nogmaals kunnen beantwoorden om daarna de antwoorden te vergelijken.

Het verhaal.
De uit Amerika afkomstige Ella volgt een pad dat ze als 13-jarige al heeft uitgestippeld. Het doel is om in Oxford een jaar te gaan studeren. Het verhaal begint meteen in volle vaart op het moment dat ze aankomt in Engeland. In dit boek geen aanloopje of voorzichtig aftasten wie en hoe de personages zijn, je zit er meteen in. Ella heeft ook al plannen na het jaar in Oxford. Ze gaat dan aan het werk voor een campagneteam van de eerste vrouwelijke presidentskandidaat van de V.S. waar ze ook in Oxford aan meewerkt. Haar leven is dus al helemaal gepland. Maar zoals in het echte leven, zo gaat het in dit boek ook: het leven valt niet te plannen. Jamie,een poëziedocent, wordt een friend with benefits. Ze spreken af dat wat ze delen maximaal een jaar duurt en dat ze eerlijk tegen elkaar blijven. Dan blijkt dat Jamie een geheim heeft en als Ella daar achter komt staat haar planning van haar leven op losse schroeven. Wat gaat ze doen?

Dit verhaal wordt beschreven met veel humor, zowel in kleine dingen als in moeilijke situaties. De gevoelens van de hoofdpersonen zijn heel accuraat en goed uitgediept Na het lezen van dit boek wil je naar Oxford om te gaan kijken in de pubs en de gebouwen, al ben je er eigenlijk in je hoofd al geweest, zo beeldend is het beschreven.
Er zitten hele mooie pareltjes van woorden en zinnen in, zoals een backstage-vippas voor elkaars brein (je weet wat een ander denkt zonder dat hij of zij het zegt).
Kortom een verhaal met humor en gevoel, met vaart geschreven en het boek ziet er ook nog een keer mooi uit. Zoals ze het zelf al schrijft: lees dit boek na 10 jaar nog een keer en kijk hoe je herinnering eraan is veranderd. Toptip. Doen.