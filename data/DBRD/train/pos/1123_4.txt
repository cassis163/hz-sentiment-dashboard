Tijdens zijn gevangenisstraf heeft Leo Dûvnjac volop gelegenheid om een geweldige overval te bedenken. Gelijk op de dag dat hij wordt vrijgelaten, begint hij met alle voorbereidingen. Hij heeft over elk detail nagedacht zodat er niets meer mis kan gaan. Tenminste, dat denkt hij.
Bloedbroers is het tweede boek van Roslund & Thunberg en het vervolg op Made in Sweden, alhoewel het prima zonder voorkennis gelezen kan worden. Wederom draait het om de broers Dûvnjac, en dan vooral om de oudste broer Leo. De jongere Felix en Vincent hebben na deel één hun straf uitgezeten en daarmee hun lesje geleerd. Moeder Britt-Marie hoopt dat Leo nu ook op het rechte pad blijft. Zelfs vader Ivan, die vroeger ook geen lieverdje was, heeft al twee jaar geen druppel meer gedronken en wil nu een lichtend voorbeeld voor Leo zijn. Maar zoals ze allemaal al snel ontdekken heeft Leo andere plannen.
Bloedbroers draait niet zozeer om de overval die Leo gepland heeft, hoe opzienbarend die ook is, maar veel meer om familiebanden en loyaliteit. Leo liegt zijn ouders voor over zijn plannen, terwijl hij tegelijkertijd zijn broers weer bij de overval wil betrekken, ondanks hun tegenwerpingen.
De band tussen de broers is al lang geleden gesmeed, zo leert de lezer in korte hoofdstukken tussendoor. Toen Leo veertien jaar was, heeft hij voorkomen dat zijn vader zijn moeder in een dronken bui vermoordde. Dat heeft iets wakker gemaakt in Leo, waardoor hij de criminaliteit inging.
De bloedband van Leo, Felix en Vincent is niet de enige die op de proef wordt gesteld. Inspecteur Broncks, eveneens uit Made in Sweden, heeft ook een gewelddadig verleden met een broer. En ook inspecteur Broncks wordt gedwongen om een keuze te maken tussen recht en loyaliteit.
Bloedbroers leest als een schaakspel, waarbij Leo de mogelijke zetten van zijn tegenstander Broncks al heeft uitgedacht. Hij gaat zelfs nog een stap verder: door Broncks de gestolen wapens uit Made in Sweden als een gambiet aan te bieden, weet hij hem precies op de juiste plaats op het bord te krijgen.
Het is vooral dit spel, tezamen met de loyaliteitskwesties, die Bloedbroers tot de zoveelste topper uit Zweden maakt. Roslund & Thunberg hebben de plot van Bloedbroers op een vernuftige manier in elkaar gezet. En als ze eindelijk alle poppetjes op hun plaats hebben, volgt er een ontknoping waarbij de onderlinge vertrouwensbanden nog veel meer onder druk komen te staan. Spanning is veel meer dan een criminele daad. Roslund & Thunberg tonen dat haarfijn aan.