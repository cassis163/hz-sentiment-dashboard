Een dik boek met vijf verhalen voor heel veel leesplezier!

Bij het zien van de omslag raakte ik direct verknocht aan Paultje, wat een schattig konijn om te zien. Ik kende Paultje nog niet en was best nieuwsgierig naar dit boek. Op de achterkant van het boek staat de volgende tekst:

HET VINDINGRIJKE KONIJN PAULTJE BELEEFT IN DEZE BUNDEL VIJF AVONTUREN DIE HEEL HERKENBAAR ZIJN VOOR KLEUTERS:

Van harte beterschap, Paultje!
Paultje krijgt een zusje
Paultje maakt ruzie
Paultje. Waar is Klaasje?
Paultje is alleen thuis

De verhalen van Paultje staan dicht bij de belevingswereld van de kleuter. Daardoor heel herkenbaar, zodat de kleuter zich in het verhaal kan verplaatsen. Hoe lastig is het wanneer je een zusje of broertje krijgt en je moet de aandacht van je ouders delen. Of wanneer je ziek bent en dan geen leuke dingen kunt doen. De verhalen zijn niet te moeilijk en op een vlotte, humoristische manier geschreven, met een knipoog naar het kleuter zijn. Ze zijn best wel lang, dus moet je wel even rustig de tijd nemen of dit in gedeeltes voorlezen. De illustraties zijn prachtig , zacht van kleur en vol details. Je blijft er naar kijken en je ziet steeds weer wat anders.

Het konijn Paultje sluit je al snel in je hart, een beetje ondeugend , maar heel vertederend met zijn knuffel Kaatje. Een boek om steeds maar weer opnieuw uit voor te lezen, wat je niet verveelt en waar je samen met je kind van geniet. Geschikt vanaf 4 jaar.