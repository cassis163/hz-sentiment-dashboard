Livia Prescott is samen met haar vriendin en zakelijke partner Kelly Weeks eigenaresse van het uitzendbureau Prescott & Weeks, een bedrijf dat moeilijke tijden doormaakt. Naast deze zakelijke beslommeringen is zij ook verwikkeld in een echtscheidingsprocedure en brengt zij de nodige tijd door bij haar vader die in een verzorgingshuis zijn laatste levensdagen doorbrengt. Op een avond wordt ze, bij het verlaten van haar werk, in een parkeergarage aangevallen door een gemaskerde man. Zij weet de man te verjagen maar houdt aan de vechtpartij een gebroken vinger en een beschadigd gezicht over. Livia wordt door de haar onbekende beveiligingsexpert Daniel Beck voor nader onderzoek naar het ziekenhuis gebracht. Korte tijd daarna ontvangt zij een brief waarin iemand haar ernstig bedreigt. Als er meer brieven volgen en haar vriendin Sheridan bij een auto-ongeluk ernstig gewond raakt, dringt de ernst van de situatie pas goed tot Livia door en staat haar wereld op zijn kop. Wanneer rechercheur Rachel Quest een verdachte arresteert, verwacht Livia dat haar leven weer in een rustiger vaarwater terecht zal komen, maar ze komt bedrogen uit. Er komt weer een brief. Livia bevindt zich ineens in een situatie waarin zij niemand meer kan vertrouwen en waarin zij moet vechten voor haar leven en dat van haar zoontje Cameron.
Ben je al bang?  is de tweede thriller van de Australische journaliste, tv-presentatrice en schrijfster Jaye Ford. Zij debuteerde in 2011 met de thriller Beyond Fear  die goede kritieken kreeg maar niet in het Nederlands werd vertaald. Ben je al bang?  is een adembenemende misdaadroman over een gewone vrouw die in een levensbedreigende situatie terecht komt. Maar ook een vrouw die de moeilijkheden die op haar weg komen op bewonderenswaardige wijze tegemoet treedt en die, dankzij de levenslessen van haar vader, geleerd heeft te vechten. En dat doet zij dan ook met verve.
Het verhaal is knap en zorgvuldig geconstrueerd en wordt nergens saai. Als je je een voorstelling probeert te maken van hoe het is om door een onbekende bedreigd en geterroriseerd te worden en van de enorme angst die dat tot gevolg heeft, ontstaat er een uiterst verontrustend beeld. Met haar vlotte schrijfstijl slaagt Jaye Ford er goed in om deze beklemmende en beangstigende sfeer over te brengen. Dat doet zij heel geraffineerd. In het begin heb je het idee een boeiend boek te lezen maar met iedere bladzijde die je omslaat begint het verhaal bezit van je te nemen en aan het einde zit je, zinderend van de spanning, midden in een verrassende en onverwachte ontknoping.
De personages zijn goed uitgewerkt. Livia is een vrouw die vanaf het begin heel sympathiek en menselijk overkomt; iemand met wie je je goed kunt identificeren. Je leeft met haar mee en haar niet te temmen wil om te overleven dwingt respect af. Ook de andere personages in het verhaal worden overtuigend en geloofwaardig beschreven: haar beroemde vader Tony Wallace, die haar geleerd heeft te vechten, Daniel Beck, de beveiligingsman die altijd toevallig aanwezig is als Livia iemand nodig heeft, haar onbetrouwbare vriendin Kelly, getrouwd met de onevenwichtige Jason, haar ex-man Thomas, en zo zijn er nog een paar. Je weet van iedereen net voldoende om je te kunnen afvragen wie van hen tot een gruwelijke misdaad in staat is. Het verhaal heeft een onderwerp waar bijna iedereen wel eens van gehoord heeft, de omgeving waarin het zich afspeelt zou zo maar je eigen woon- en werkomgeving kunnen zijn, de mensen die erbij betrokken zijn, zijn gewone alledaagse mensen die deel van je eigen leven zouden kunnen uitmaken, en dat alles geeft het gevoel dat dit soort gebeurtenissen heel erg dichtbij kan komen.
Ben je al bang?  is een uitstekende misdaadroman waarmee Jaye Ford bewijst dat zij een thrillerauteur is waar AustraliÃ« trots op kan zijn. Naast een zorgvuldige opbouw en goed gedoseerde spanning ligt de kracht van het boek ook in het feit dat datgene wat Livia overkomt iets is wat ons allemaal kan overkomen. Ben je al bang?  is de moeite van het lezen beslist waard. Overtuigend, beklemmend en vooral beangstigend.