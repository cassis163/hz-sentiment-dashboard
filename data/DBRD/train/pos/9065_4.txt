Dit zevende deel over privé detective Kinsey Millhone voldoet weer helemaal aan de verwachtingen: spannend, veel humor, veel verschillende verhaallijnen, die steeds meer in elkaar beginnen te grijpen, het privéleven van Kinsey, met de nodige strubbelingen.
Die strubbelingen zijn in dit deel weer erg groot: een crimineel, die mede door toedoen van de inspanningen van Kinsey achter de tralies terechtgekomen is, wil wraak: hij heeft aangekondigd iedereen te (laten) vermoorden die betrokken was bij zijn aanhouding. De rechter wordt al snel vermoord, Kinsey overleeft maar net een paar aanslagen op haar leven, wanneer ze op zoek is naar de moeder van een vrouw, die haar hulp heeft ingeroepen.
De vrouw heeft ze snel gevonden. Die is echter nauwelijks aanspreekbaar. Tijdens een gesprek ontdekt Kinsey, dat ze doodsbang is. De dochter laat moeder overkomen naar haar eigen woonplaats en vindt een plaats voor haar in een verzorgingshuis.
Inmiddels heeft Kinsey de hulp ingeroepen van een beveiliger. Hij bewaakt haar grondig en zorgt, dat ze zo weinig mogelijk gevaar loopt. Maar ook de heer Dietz kan niet voorkomen, dat Kinsey weer gevaarlijke situaties opzoekt.
Op naar deel acht.