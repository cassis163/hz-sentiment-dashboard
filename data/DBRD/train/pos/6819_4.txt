De laatste jaren zijn er alleen maar behoorlijk omvangrijke boeken van Stephen King uitgekomen, zoals de Mr. Mercedes trilogie, Schone slaapsters (samen met zijn zoon Owen King) en De Buitenstaander. Stuk voor stuk verhalen waar je een paar dagen in weg kunt duiken. Groot was dan ook de verrassing bij mij dat er nu een korte novelle van zijn hand zal verschijnen. Hij schreef Gwendys knoppenkist samen met uitgever en redacteur Richard Chizmar binnen een maand (bron: Wikipedia) en ik las het in nog geen avond al weer uit…

Het is in de zomer van 1974 als de 12-jarige Gwendy Peterson iedere dag de zogenaamde Suicide Stairs oprent naar het uitzichtpunt boven Castle Rock. Na de zomer gaat ze naar de middelbare school en ze wil daar graag met een schone lei en een aantal kilo’s minder aan beginnen. Op een dag spreekt een man in een zwart pak en met een maf bolhoedje op haar aan. Gwendy is natuurlijk op haar hoede maar de man weet haar om te overtuigen naar hem te luisteren. Het is wel raar dat hij al best veel over Gwendy schijnt te weten…De man geeft Gwendy een bijzondere kist met allemaal gekleurde knoppen er op en een paar hendeltjes er aan. Gwendy is meteen in de ban van de kist en neemt het aan hoewel haar verstand haar zegt dit eigenlijk niet te moeten doen. Vanaf dat moment volgen we Gwendy tijdens haar puberjaren en haar gang naar de middelbare school en later de universiteit. Er gebeuren goede dingen in haar leven, maar ook wat slechte. Wat heeft de aanwezigheid van de kist hier mee te maken?

Gwendys knoppenkist is in alles een echte Stephen King. Het speelt zich af in het door King verzonnen plaatsje Castle Rock, Maine, USA en voor de oplettende lezer komt er ook een oude bekende uit eerdere verhalen van King in voor. Toch had Stephen King de hulp nodig van Richard Chizmar om er een goed lopend verhaal van te maken en komt er uiteindelijk geen dikke pil uit voort maar een dunne novelle. Vooral dat laatste is toch wel een beetje een teleurstelling want ik denk dat er veel meer in de knoppenkist zit dan er nu uitgekomen is. Maar de werkelijk prachtige cover en tekeningen zijn het vermelden zeker waard.