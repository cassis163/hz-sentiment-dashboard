De 32-jarige Farabel werkt bij een verzekeringsmaatschappij en is niet gelukkig met wat ze doet en wie ze is. Tijdens een Mindmap-sessie met zichzelf beantwoordt ze diverse vragen en het resultaat is één woord: Afrika.

Afrika. Ze denkt terug aan vroeger. Aan de verhalen die haar vader haar over dat continent vertelde. Farabel besluit, impulsief, om er naartoe te gaan. Ze boekt een reis om naar het echte Afrika te gaan. Maar als ze er eenmaal is, gaat het toch anders dan ze aanvankelijk voor ogen had.

Farabel is een prettig leesbaar boek. Niet dik en korte hoofdstukken. Door dat laatste heeft het ook nog eens snelheid. Farabel's overpeinzingen worden afgewisseld met humor en ondertussen neemt Marco Kunst je mee in het leven van Farabel.

De laatste paar hoofdstukken lijken niet in het verhaal te passen en komen daardoor wat merkwaardig over. Het uiteindelijke einde, een aardig gekozen titel van het laatste hoofdstuk, is verrassend. En misschien vindt Farabel daar wel waar ze al die tijd naar op zoek was.