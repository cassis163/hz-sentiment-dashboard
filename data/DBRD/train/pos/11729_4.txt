Met haar debuut ‘Mijn beeld van jou’ heeft Susan van Eyck een pareltje afgeleverd.

Het verhaal speelt zich hoofdzakelijk af in Leiden en gaat over Emma (32) die al haar halve leven samen is met Lukas. Hun leven samen kabbelt voort totdat Emma de fotograaf Boris ontmoet. Ze worden op slag verliefd op elkaar en Emma verlaat Lukas. Daarna verdwijnt Boris maar Emma gaat hem zoeken. Hoe haar zoektocht afloopt, kan niet zonder spoiler hier verteld worden. Daarvoor moet je het boek zelf maar lezen.

Susan van Eyck hanteert een zeer prettige, vlot leesbare schrijfstijl waarbij het niet lang duurt voordat je helemaal meegezogen wordt in het emotionele verhaal. Hier en daar wordt een bepaalde verhaallijn echter iets te snel verteld, waardoor het soms ongeloofwaardig overkomt. Verder worden sommige personages (bijvoorbeeld Alice, de beste vriendin van Emma) niet helemaal genoeg uitgediept. Maar dit kan Susan allemaal goed maken in haar vervolg op ‘Mijn beeld van jou’, want ze heeft al bekend gemaakt dat dit er gaat komen.