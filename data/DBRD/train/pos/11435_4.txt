Wauw, echt wauw. Ik vind het tweede deel van een trilogie vaak een saai deel, want meestal gebeuren er maar weinig dingen omdat de rest in het laatste deel gaat gebeuren. En in het begin was ik ook een beetje sceptisch omdat er weinig gebeurde, maar na een paar hoofdstukken gaat het verhaal echt los. Er gebeurt dan opeens zo ongelofelijk veel dat je het soms niet kunt bijhouden, en dat bedoel ik positief. De vaart zit er lekker in (zeker in deel 2 en 3; het boek is opgedeeld in 3 delen), en dat is fantastisch want dan leest het als een trein.

***MEERDERE PERSPECTIEVEN***
Ik denk dat Donna Freitas er ook goed aan heeft gedaan om het verhaal vanuit meerdere perspectieven te schrijven. Zo lees je nu niet meer alleen vanuit Skye, maar ook vanuit Rain en de premiejager (Skye’s ontvoerder). Dat vind ik echt slim bedacht. Door Unplugged ken je Skye al door en door, en nu kom je ook meer over andere personages te weten. Daardoor wil je verder lezen, is het niet saai en is het net even anders dan het eerste deel.

***OORDEEL***
De Mensenmarkt heeft oprecht mijn verwachtingen overtroffen. Ik wist dat het weer tof zou worden, maar dit had ik niet zien aankomen. Je leest wat er gebeurt in de echte wereld, maar ook wat er in de appwereld gebeurd en vooral alles daartussen. Het verhaal is goed uitgewerkt met oog voor detail, waardoor je de werelden meteen voor je ziet – zelfs de magische droomwereld tussen de echte wereld en de appwereld is makkelijk te visualiseren. Verder is het afwisselend door de verschillende perspectieven en leest het daarom snel door.

Ik ben mega enthousiast. De Mensenmarkt is een verhaal op zich, maar sluit ook aan op Unplugged. Zo hoor je een tweede deel te schrijven! Ik geef dit boek 4 van de 5 sterren. Een must-read als je ook van sci-fi YA-boeken houdt.

Meer recensies van mij lees je op MustMag.nl