Enkele weken geleden was ze speciaal in Nederland om haar nieuwste boekenreeks te promoten: de Finse schrijfster Salla Simukka. Ondanks dat ze nog maar in de dertig is, is ze nu al de meest bekroonde Finse schrijfster ooit. Haar eerste boekenreeks (met Spoorloos en Een andere wereld) is al in het Nederlands vertaald en nu is het ook de beurt aan haar driedelige Snow White Trilogie. Rood als bloed is hier het eerste deel van. Ondanks dat de serie is vernoemd naar een sprookjesfiguur, is er maar weinig sprookjesachtigs aan dit donkere boek.

Rood als bloed volgt Lumikki Andersson, een 17-jarige studente uit Finland. Je kunt haar vergelijken met Veronica Mars: ze wil graag raadsels oplossen en streeft naar rechtvaardigheid. Maar haar nieuwsgierigheid brengt haar in de problemen, als ze bevriend raakt met een groep jongeren die een hoop geld hebben gevonden – geld dat voor iemand anders bestemd was. En het was niet zomaar geld, maar geld doordrenkt in bloed. Samen met haar vrienden probeert ze erachter te komen voor wie het geld bestemd was én wie het geld heeft verzonden. Hierdoor moeten ze noodgedwongen in de criminele wereld infiltreren.

Rood als bloed is een boek dat je in één ruk uitleest. Salla Simukka geeft de lezer weinig tijd om op adem te komen, doordat ze je meetrekt door het waanzinnige avontuur dat Lumikki met haar vrienden beleeft. Hoewel het verhaal om de paar bladzijdes een ongeloofwaardige kant op gaat, blijft het spannend, ondanks dat het boek maar 204 bladzijdes bevat!

Lumikki was een geweldige protagonist: ze is erg sterk, slim en dapper. Toch is ze in haar ‘geweldigheid’ ook erg ongeloofwaardig. Ze is namelijk overal goed in en ze kan zich overal veilig uit werken. Toch las ik ondanks de ongeloofwaardigheid wel graag over haar, want ze blijft zichzelf gedurende het boek en dat is bewonderingswaardig. Het is verfrissend om weer eens een boek te lezen met een sterke, vrouwelijke protagonist. Ook de andere personages in het boek zijn interessant en goed uitgewerkt.

De Snow White-serie bevat drie boeken en ze zijn alle drie al vertaald in het Nederlands. De trilogie bevat niet één verhaallijn, maar elk boek bestaat uit een apart verhaal. Daardoor is Rood als bloed één geheel en heeft het een gesloten einde. Dit einde kwam trouwens erg abrupt en voelde afgeraffeld, vooral omdat het ook echt het einde van dit avontuur is. Ik ben heel benieuwd naar de komende boeken en naar de avonturen die Lumikki zal beleven.