Net als de boeken van bijvoorbeeld Marlies Slegers, heeft ook deze young-adult een boodschap voor de jeugd: pas op met social media!
Lindes vader is er al jaren vandoor en zij en haar broertje Arne redden zich prima samen met hun moeder. Linde is een echte tiener, ze gaat een beetje te los op feestjes en is al tijden heimelijk verliefd op een jongen van school die haar niet ziet staan.
Op een dag krijgt ze op Facebook een vriendschapsverzoek van een paar jaar oudere, knap ogende jongen. Ze accepteert en ze raken aan de praat. Algauw wordt ze hevig verliefd op hem. Als hij haar vraagt een gewaagde selfie te sturen twijfelt ze even, ze hebben elkaar immers nog nooit ontmoet, maar hij vraagt haar hem te vertrouwen, ze hebben toch zo’n hechte band? Dus Linde stuurt eerst een sexy, maar geklede selfie. Later dringt hij aan om verder te gaan en dat doet ze. Vervolgens hoort ze niets meer van hem…
Selfie is een spannend, maar luchtig verhaal over de gevaren van social media en het blind vertrouwen van mensen die je niet goed kent. Het verhaal leest vlot weg en laat je meeleven met de hoofdpersoon, die niet alleen met haar verliefdheid (en onzekerheden) zit, maar die ook nog ineens gebeld wordt door haar vader die weer contact wil na al die jaren. Haar leventje ligt flink overhoop, maar toch wordt het verhaal nergens dramatisch.
Een luchtig verhaal over vriendschap, social media, verliefdheid en vertrouwen, mét een heldere boodschap.