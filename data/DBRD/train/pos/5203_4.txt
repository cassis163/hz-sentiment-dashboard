Recensie “Dilemma - Anna (Leven met een leugen) “ – Tille Vincent.
*Auteur: Tille Vincent
*ISBN: 978 94 6131 8107
*Soort boek: Young Adult
*Uitgever: Van Halewijck
*Verschenen: september 2018
*Omvang: 315 pagina’s
*Uitgave: paperback
*Waardering: ★★★★
De 17 jarige Anna wordt door haar huisarts doorverwezen naar een specialist, omdat hij vermoedt dat ze lymfeklierkanker heeft. Haar moeder licht de school hierover in, en daar gaat het verhaal al snel een eigen leven leiden. Iedereen gaat ervanuit dat Anna ongeneeslijk ziek is. En dat terwijl ze nog niet eens weet of het echt kanker is, want verder onderzoek is nodig. Plots heeft iedereen oog voor haar, het anders niet zo populaire meisje. Haar vader komt, na een lange radiostilte, terug in haar leven en ze geniet van de liefde van haar kleine stiefbroertje.
Dan breekt het moment aan dat ze haar diagnose krijgt. Dit draait niet helemaal uit zoals ze verwacht had. Wat moet ze doen? Blij zijn met dit nieuws? Of schrik hebben dat haar nieuwe leven, populair en in the picture, plots vervalt en alles weer wordt als vroeger, saai en oninteressant.
Uiteindelijk zit ze zo verstrikt in haar eigen gecreëerde leefwereld dat ze moet gaan beslissen….verteld ze de waarheid of blijft de leugen verder leven…?

Doorheen het boek krijgt Anna meermaals te maken met dilemma’s. Bij sommige keuzes die ze maakt, werkt ze zichzelf flink in de problemen. Ze kan zelf amper overzien wat de mogelijke gevolgen zijn, maar komt er meestal wel mee weg.
Ook heeft ze in het begin weinig begrip voor haar moeder. Ik vond haar met momenten erg onrespectvol naar haar toe, maar dit is natuurlijk ook typisch pubergedrag.
Gaandeweg begint ze haar moeder meer te vertrouwen, krijgt ze meer respect voor haar en groeit hun band.

Het boek is begrijpelijk en vlot leesbaar geschreven. Gevoelige thema’s worden aangehaald. Toch mis ik hier en daar wat diepgang. Bepaalde stukken in het boek hadden iets meer, iets dieper uitgewerkt mogen worden. Maar voor Young Adult lezers denk ik dat dit meer dan voldoende informatie is, en dat er veel herkenbare zaken in verwerkt zijn.
Wat is uiteindelijk het belangrijkst…échte vriendschap en eerlijkheid of vriendschap uit medelijden en de leugen…. Een dilemma om diep over na te denken!