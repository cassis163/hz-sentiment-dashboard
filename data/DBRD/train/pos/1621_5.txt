Over de auteur:
Na een carrière als bankier is Bart Debbaut (1971) thans succesvol als eigenaar van een herenkledingzaak, de Gouden Schaar. Het schrijven van boeken doet Bart puur voor zijn plezier.
Nadat hij in de jaren 2008-2012 elk jaar een thriller (serie Leyssens en Van Cattendyck) het licht liet zien, verraste hij in 2013 met een novelle (Als ik wakker word, ga ik dood) over een man die alleen zijn geboortedag leeft en in die ene dag van baby tot volwassene evolueert.
En dan dit jaar zijn zevende boek: een satirische roman.

Over het boek:
Het boek telt 163 pagina’s, beslaat een periode van 16 jaar en bestaat uit 46 hoofdstukken.
1999: hoofdstuk 1 tot en met 6;
2000: hoofdstuk 7 tot en met 18;
2015: hoofdstuk 19 tot en met 46.
Mooie bladspiegel, prettig lettertype.

Extra compliment voor de cover: we zien een tekening van een detail van de schildering in de Sixtijnse kapel (de schepping) door Michelangelo. Maar, let op de gewijzigde vinger van de linkerhand. En op de achterzijde een leuke foto van de auteur, met een appel (een Granny Smith) in de hand! Beide afbeeldingen kloppen zo met het verhaal!

De korte inhoud:
In 1999 beslist God dat zijn zoon wederom naar de aarde moet afdalen; het loopt volledig uit de hand in de wereld. Jezus weigert, hij heeft genoeg geleden, vindt hij. God zoekt een andere oplossing. Hij schept een nieuwe zoon: Kevin. (En zie daar de titel van het boek.)
In 2000 maken we mee hoe Kevin wordt geboren; zijn Belgische ouders - Kelly en Olivier - zijn enorm trots, maar hebben ook heel veel moeite met het feit dat hun zoon de nieuwe Messias is. En die moeite valt compleet in het niet bij de moeite die “de buitenwereld” met het nieuws heeft.
In 2015 is Kevin een normale puber en krijgt hij zijn roeping. We zijn er getuige van hoe Kevin zich als de nieuwe Messias manifesteert, hoe Jezus omgaat met zijn jaloerse gevoelens en de handelwijze van zijn halfbroer en we zien hoe God zich soms afvraagt of zijn beslissing wel de juiste was.

Mijn mening:
Een meesterwerkje. Een van God gegeven geschenk. Wat heb ik genoten van dit verhaal en meer in het bijzonder van de wijze waarop het op papier is gezet. Het deed me erg denken aan Tom Sharpe in zijn boek Wilt – zo enorm (onderkoeld) grappig. En Debbaut is minder ‘plat’ dan Sharpe in zijn boek.
Mooi is ook dat de realiteit over hoe het in de wereld gaat doorsijpelt tussen de regels.
Heerlijk om nog een aantal ‘oude bekenden’ tegen te komen in de hemel. En hoe de hemel er ook uitziet in de optiek van Debbaut. Geweldig.
Voor alle soorten gelovigen en atheïsten: een must read.
5 dikke sterren! Amen.