Ik mocht een exclusief digitaal leesexemplaar vooruitlezen via Uitgeverij Kok. Dit boek is het debuut van Jody Daynard. Ik heb enorm genoten van deze historische roman die zich afspeelt in Braintree, Amerika, in de tijd van de onafhankelijkheidsoorlog. Het boek omvat romantiek, spanning, intriges, de sfeertekening van die tijd met mensen van stand en hardwerkende boeren, waarmee de schrijfster een schitterend verhaal heeft geschreven rondom een aantal historische feiten.

Het verhaal begint met het overlijden van de hartsvriendin van Lizzie. Van daaruit kijkt Lizzie terug naar haar leven en de ontmoeting met haar hartsvriendin Abigail, de vrouw van de latere Amerikaanse president John Adams. Lizzie neemt afscheid van haar echtgenoot Jeb, die in 1775 na 8 maanden huwelijk afreist om mee te vechten met het Amerikaanse regiment. Als Lizzie in de nacht wakker wordt van kanonnenvuur ziet ze de veldslag waarbij haar man zal omkomen. Ze ontmoet Abigail en samen ontwikkelen ze een hechte vriendschap. Lizzie worstelt om een bestaan op te bouwen en werkt hard op hun nieuwe boerderij maar krijgt langzamerhand ook meer vertrouwen van de dorpelingen en wordt als vroedvrouw ingeschakeld. Ze steunt de patriotten, maar als ze dan bij een verdacht sterfgeval moord vermoedt, gaat ze op een gevaarlijke manier op onderzoek uit. Ze leert vertrouwen en wantrouwen en raakt verstrikt in een gevaarlijk politiek complot.

Een boek, zo levensecht geschreven dat je je even in het Amerika en de ontberingen van die tijd waant.