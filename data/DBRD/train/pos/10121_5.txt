We zijn intussen aanbeland bij het derde deel met Jessica Haider in de hoofdrol. Ik stelde me vooraf de vraag of Corine Hartman dit zeer hoge niveau van Bloedlijn en Glashard zou kunnen handhaven. Plaats van het gebeuren is dit keer Zuid-Limburg en de Eifelstreek. Net op het ogenblik dat Jessica haar werkzaamheden hervat, slaat een seriemoordenaar zijn slag. Al snel wordt duidelijk dat deze killer het op Jessica gemunt heeft. Ook Saligia, het geheime elitekorps waarvan ze deel mag uitmaken, heeft een klus voor haar klaar liggen. Deze nieuwe opdracht zal zwaar op haar schouders gaan wegen.
Zoals we het ondertussen al van Corine Hartman gewoon zijn, worden de belangrijkste personages in Zielloos met scherpte beschreven. Zelfs het innerlijke van Jessica als mens komt in deze meesterlijke thriller voorzichtig om de hoek kijken. Stukje bij beetje vangen we iets meer over haar gekwetste ziel en karakter op. Ze geeft zich nog niet helemaal bloot, maar een tipje van de sluier wordt toch wel opgelicht. De auteur houdt evenwel voldoende ruimte vrij om hier in volgende delen waarschijnlijk werk van te maken.

Corine Hartman overtreft zichzelf in deze serie; met elk nieuw deel uit deze serie klimt ze een trapje hoger. Dit is een zeer aangename verrassing want dit hoge niveau aanhouden is al een kunst op zich, laat staan jezelf te overtreffen. In Zielloos merk je dat de auteur er volop de beuk ingooit. Ja, ik vermoed dat ze zelfs tijdens het schrijven van deze serie geniet.
Het verhaal klopt gewoon van a tot z.

Corine drukt het gaspedaal meteen diep in en het is dan aan de lezer om deze snelheid aan te houden. Dit tempo wordt constant aangehouden, zonder enig dipje. Je kan Zielloos nauwelijks stoppen je blijft lezen en doorlezen. Het zoveelste bewijs van haar kunnen. De op professionele wijze gemaakte boektrailer van Zielloos bewijst je dat de Jessica Haider serie uitermate geschikt is voor verfilming. Ik hoop van harte dat dit ook het geval zal zijn en dat mede dankzij deze verfilming Corine verder buiten de landsgrenzen mag doorbreken.

Deel 4 kan wat mij betreft niet snel genoeg van de persen rollen. Geduld is een schone deugd, maar toch.