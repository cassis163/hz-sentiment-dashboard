Was je vorig jaar onder de indruk van 54 minuten? Ik wel. Maar dat ben ik nu nog meer van Voor ik je loslaat.

In Voor ik je loslaat worden veel verschillende thema's behandeld. Een belangrijk onderdeel van het verhaal is de bipolaire stoornis van Kyra, het meisje dat zelfmoord gepleegd zou hebben. Haar manische en depressieve episodes zijn van grote invloed op haar leven en dat van de mensen om haar heen, waaronder Corey.

Corey is op zoek naar de waarheid, waarbij ze regelmatig een sprong terug maakt naar vroeger, naar hoe Kyra was, en of dat misschien een sleutel is naar wat er nú gebeurd is.

"'Je weet niet wat er is gebeurd toen jij weg was.'
'Ik heb vier dagen om dat uit te vinden.'
'Wat zou je kunnen ontdekken?'
'Haar kant van het verhaal. Verhalen waren zo belangrijk voor haar.
Ik moet het hare onthullen en in ere houden.'"
(blz. 72)

Een hele opgave als ze door het hele dorp wordt tegengehouden. Bijna niemand wil haar vertellen wat er is gebeurd.Volgens hen was Kyra gelukkig, maar was het niet te voorkomen dat het zo afliep. Want: "Geen enkele ster kan eeuwig branden."

Sterren, ook een belangrijk onderwerp. Sterren horen bij de verhalen waar Kyra zo van hield. Sterren horen bij de wetenschap waar Corey zo van houdt.
Dichterlijke vrijheid versus wetenschap.

"De sterren die we kunnen waarnemen zijn zo ver weg dat het jaren duurt voordat we zien dat ze dood zijn. En ik vraag me af of Kyra misschien allang voordat ik wegging was opgebrand - en dat wij dat gewoon niet hebben gezien."
(blz. 239)

Samen stonden ze sterk. Kyra en Corey. Samen vochten ze tegen hun angsten.

"'Angst,' (...) 'We gaan vechten tegen angst.' (...) 'Door onze angst toe te laten. We moeten onze angst niet ontkennen. We mogen niet vergeten dat we bang zijn. en we moeten ondanks onze angst doorgaan.'"
(blz. 307)

Nu staat Corey er alleen voor. Ze is een buitenstaander. Ookal blijft Kyra altijd een deel van haar.

"En elke keer dat ik een hoek om ga, blijf ik denken dat ik haar zal zien. Met elk sterrenbeeld dat ik bestudeer, zal ik verhalen verweven met wetenschap."
(blz. 313)

Voor ik je loslaat is opgedeeld in dagen. Die dagen zijn weer opgedeeld in hoofdstukken waar duidelijk bij aangegeven staat wanneer er iets uit het verleden verteld wordt.
In het boek komen telefoongesprekken en brieven voor, die naast het kopje erboven, te herkennen zijn aan het afwijkende lettertype.

In het e-book zijn die verschillen iets minder duidelijk. Alleen de brieven zijn daar cursief gedrukt. Uiteraard staan de titels boven de hoofdstukken er in de digitale versie ook bij.

De cover van het boek is erg sprekend. Een wak met een verdwaalde handschoen erbij. De cover roept een koud gevoel op. Dat doet het boek zelf ook. Niet alleen door de Alaskaanse kou, maar ook door het verhaal zelf.
Over de hele cover heen zijn glimmende sneeuwvlokjes gedrukt.
Als je het boek met dit weer leest (11/12 december, code oranje/rood, sneeuw, lekker binnen bij de verwarming...) zal je je des te beter kunnen inleven.

Een boek vol mooie en pakkende quotes. Een boek waarop ik niets dan positiefs te melden heb. Ik zeg: Lees dan! ;-)

✯✯✯✯✯