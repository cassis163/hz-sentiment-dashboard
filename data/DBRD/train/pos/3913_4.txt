Melissa Skaye is onder meer bekend geworden door haar VT serie, met in de hoofdrollen de rechercheurs Sanne Philips en Luca Borra.
Verknipte tegenstander is deel 5 in deze serie en de opvolger van deel 4, Verminkte toekomst.

Sanne Philips is nog aan het bijkomen van de gebeurtenissen in deel 4 als ze een brief krijgt van een gevangene.
Eigenlijk wil ze het verleden achter zich laten, alleen krijgt ze daar op deze manier weinig kans voor.
In een bos in Friesland worden lichaamsdelen gevonden die daar al jaren liggen.
Wat heeft deze vondst te maken met de brief die Sanne ontvangen heeft, is er een verband?

Het boek begint met het verhaal over Tys, een jongen die mishandeld wordt.
Het is een triest verhaal, want Tys wordt al vanaf zijn 11e door zijn vader mishandeld, terwijl hij niet begrijpt waarom. Voor die tijd was zijn vader zijn grote vriend. Wat heeft hem zo veranderd?
De eerste klap zou Tys nooit vergeten en had hij totaal niet zien aankomen.
En dat was pas het beginâ€¦.
Later stelt zijn moeder eisen aan hem, eisen waaraan hij niet wil en kan voldoen.
Hij loopt weg, ook in de hoop daardoor zijn jongere broertje en zusje te kunnen beschermen.

Verder is er nog het verhaal over de broer van Luca Borra, die hulp vraagt voor zijn vriend, wiens vrouw en dochter verdwenen zijn zonder een spoor na te laten.
Deze verhaallijnen lopen naast elkaar en vormen samen een spannend verhaal, waarin weer het uiterste gevraagd wordt van Sanne en Luca.
Wat zal hun zoektocht hen brengen?

Het boek is een uiterst spannend vervolg op deel 4, Verminkte toekomst.
De personages evolueren steeds verder en geven een boeiende inkijk in hun karakters.
Voelt Sanne zich nog steeds aangetrokken tot Luca of komt er iemand anders op haar pad?
Ook maken we kennis met twee nieuwe rechercheurs, Lars en Jasper, een goede toevoeging aan het verhaal.
De schrijfstijl is vloeiend en goed. De hoofdstukken zijn precies lang genoeg om geboeid te blijven lezen.
Tegen het zeer spannende einde komen alle verhaallijnen mooi samen in een goed uitgewerkte en goed geschreven plot.