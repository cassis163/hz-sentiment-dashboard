Gerhard Fliess is een onderzoeker zonder enige betekenis op de universiteit in Berlijn. Als hij de kans krijgt zich met zijn twintigjaar jongere vrouw Jule als vogelbeschermer in het Duitse dorpje Unterleuten te vestigen, grijpt hij deze met beide handen aan. Ook Linda en haar man Frederik verhuizen van Berlijn naar het dorpje. Linda’s grote droom is een manege te openen.
Voor beide stellen blijkt het dorp in voormalig Oost-Duitsland veel minder idyllisch dan zij verwachtten. Na Die Wende leeft er onderhuidse wrevel, ongenoegen dat voort ettert, met alle gevolgen van dien. Ook de nieuwkomers laten zich niet onbetuigd. Zo dwarsboomt Gerhard Linda’s plannen vanwege enkele honderden (zeldzame) kemphanen die in het gebied rond Unterleuten leven. Gerhards, Jule en hun baby worden bijna uitgerookt door hun buurman, een ouderwetse scharrelaar.
Een projectontwikkelaar steekt de lont in het kruitvat als hij plannen ontvouwt voor een groot windmolenpark bij Unterleuten. Daarvoor is een stuk grond van tien aaneengesloten hectare vereist. De twee grootgrondbezitters in Unterleuten bezitten ieder echter maar negen hectare en doen er alles aan die laatste ontbrekende hectare in hun bezit te krijgen. Linda kan hen daarbij helpen. Van dat feit maakt ze handig gebruik om haar plannen te verwezenlijken. Ondertussen is Jule de wanhoop nabij. Het liefst zou zij zo snel mogelijk naar het stadse leven terugkeren. En ook Frederik blijft steeds vaker voor meerdere dagen weg en duikt onder in de game-industrie van Berlijn.
Juli Zeh (Bonn, 1974) is een van de interessantste Duitse schrijvers van dit moment. De oorspronkelijke uitgave is getiteld Unter Leuten, wat een bijzondere betekenis geeft aan dit meesterwerk. So lesen Sie dieses Buch bitte auf Deutsch.