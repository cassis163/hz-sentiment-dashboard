“Josefiens Zevende Hemel” is het vervolg op “De Franse Slag”. Hoewel het apart te lezen is, raad ik toch aan met “De Franse Slag” te beginnen, omdat veel personen uit “Josefiens Zevende Hemel” daarin voorkomen en je de familieverhoudingen vast kent.

Josefien Boterenbrood heeft jaren in Engeland gewoond, maar na haar scheiding van Benedict Barlow besluit zij met hun dochtertje Penny en hond Beau terug te gaan naar Den Haag. Zij heeft het plan daar een vegan patisserie te openen.
Vlak voor haar vertrek uit Londen rijdt zij in een supermarkt per ongeluk tegen de enkels van de man voor haar aan, die haar daarop “dumb blonde” noemt.
In Den Haag kan Josefien tijdelijk bij haar tweelingzus Barbara intrekken. Zij heeft toegezegd twee vegan bruidstaarten te maken voor de dubbele bruiloft van haar nicht Eva en neef Tom.
Op een dag is zij de hond aan het uitlaten in het Scheveningse Bos als hij niet reageert op haar roepen. Na een tijdje komt een boze man met Beau aan de lijn naar haar toelopen. De hond stond op de tramrails en hij heeft hem er maar net af kunnen trekken. Tot haar verbazing is het de man uit de supermarkt. Bij een derde ontmoeting in een café volgt een felle discussie tussen Josefien en deze Luke Lovegrow, die de halfbroer van de partner van Tom is. Josefien is feminist en Luke een aartsconservatieve Tory. Luke vindt de vegan leefstijl van Josefien maar vreemd.
Ze leren elkaar beter kennen en groeien naar elkaar toe. Maar had Josefien zich niet voorgenomen nooit meer een relatie met een Engelsman aan te gaan? En nu ze haar eigen zaak wil openen, heeft ze sowieso geen tijd voor een relatie. Tot onvermijdelijk de vonk overspringt.

“Josefiens Zevende Hemel” is een actuele roman waarin ook de Brexit een rol speelt.
Het is met veel humor geschreven, kent leuke dialogen en laat daarnaast voldoende ruimte voor de fantasie van de lezer. Als een belangrijke map van Josefien gestolen wordt, komt er ook spanning bij. De invloed van de diefstal blijkt erg groot te zijn, bij de oplossing zien we Josefiens goede karakter.
Voor wie niet zo goed overweg kan met veganisme wordt in de loop van het boek verhelderende uitleg gegeven en aan het eind recepten.
“Josefiens Zevende Hemel” heeft een vlotte en beeldende schrijfstijl en Renée Olsthoorn schroomt niet romantische ontmoetingen gedetailleerd te beschrijven.

Renée Olsthoorn is auteur, blogger en vertaler Engels en Frans (onder andere voor HarperCollins Holland). In 2017 kwam haar feelgood roman “De Franse slag” uit en in 2019 verscheen het vervolg “Josefiens Zevende Hemel”.