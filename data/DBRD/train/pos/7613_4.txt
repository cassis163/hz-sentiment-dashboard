In Paniek volgen we Evan Casher die in Houston een aardig leventje leidt. Hij is gelukkig in de liefde en heeft succes in zijn werk als documentairemaker. Maar als hij op een ochtend een paniekerig telefoontje krijgt waarin zijn moeder hem met klem vraagt haar thuis te komen opzoeken, komt hier een einde aan. Bij het ouderlijk huis aangekomen treft hij zijn moeder vermoord aan. De daders zijn nog in het huis, maar Evan kan toch ontsnappen en in een poging het gebeurde te begrijpen, gaat hij op onderzoek uit naar het verleden van zijn ouders. Tegelijkertijd moet hij uit de handen proberen te blijven van verschillende organisaties die het op zijn kennis en leven gemunt hebben. En dat alles zonder dat hij iemand kan in vertrouwen nemen.
Jeff Abbott heeft een vlotte pen. Met veel aandacht voor detail maakt hij een perfecte mix van spanning, actie en diepgang. Bovendien heeft hij zorg gedragen voor een zeer degelijk en ingenieus uitgewerkt plot met vele wendingen. Het verhaal is op zon manier verteld dat de lezer zich perfect kan inleven in Evan en de twijfels die bij hem rijzen onder invloed van wat hij meemaakt. Voeg daar de zeer goed uitgewerkte, geloofwaardige personages aan toe en je hebt alle ingrediënten voor een bestseller. Een bestseller die vraagt om een verfilming.
Aan al deze facetten kan men merken dat Jeff Abbott alle knepen van het vak kent. Overigens niet zo vreemd want dit op zichzelf staande boek Paniek is al zijn achtste, maar pas het eerste dat verschijnt in het Nederlands. Uitgeverij Mynx is er na het duo Giacometti & Ravenne, binnen korte tijd weer in geslaagd om een kwalitatief hoogstaande auteur te strikken en deze een poort naar de Nederlandstalige markt te bieden. Dit volbloed actieverhaal, met een snuifje spionage, doet onmiddellijk denken aan De macht van meneer Miller van Charles den Tex en aan Michael Marshalls De stromannen. Bovendien slaagt Paniek er in hetzelfde kwaliteitsniveau te bereiken, zodat ook de waardering navenant is.