Ik lees graag, maar heb een hekel aan dikke boeken, dus moest ik best wel iets overwinnen toen ik aan 'Het lot van de familie Meijer' begon. In het begin las het ook heel onrustig, want er komen nogal wat Joodse termen voorbij, die achterin het boek verklaard staan, dus dat was de hele tijd opzoeken om weer verder te kunnen lezen.
Later hield ik dat eerlijk gezegd een beetje voor gezien, want de betekenis van die woorden werd eigenlijk vanzelf door het verhaal wel duidelijk.
Wat aan de ene kant prettig was, was dat er ook achterin het boek een stamboom staat, zodat je de familierelaties nog even kunt bekijken als je bij alle namen het spoor bijster zou raken. Aan de andere kant verklapte dat natuurlijk ook wel wat van het verhaal.
Naarmate het boek vorderde werd ik steeds meer geboeid en kostte het me totaal geen moeite om het binnen een week uit te hebben.

Charles Lewinsky is een geweldig schrijver. Hij componeert mooie zinnen en kan afschuwelijke gebeurtenissen fijntjes neerzetten, zonder sentimenteel te worden. De eerste zin wekt al meteen je nieuwsgierigheid op: "Altijd als hij gestorven was, kwam hij weer terug".

Wat begint als een luchtig verhaal over een Joodse familie krijgt ongemerkt steeds meer zwarte randjes, waar Oom Melnitz altijd wel zijn mening over laat horen.