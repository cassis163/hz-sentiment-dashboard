Ik ben de laatste tijd niet erg actief geweest in het recenseren van boeken van Dutch Venture Publishing en daar heb ik erg veel spijt van. Wegens drukte met school (examenjaar) en daarbuiten, lukte het me niet echt meer om veel boeken te recenseren, al las ik er nog wel frequent. Ook heb ik nog steeds last met struggles op mijn e-reader, want die werkt op de een of andere manier niet meer naar behoren als ik de e-reader versie van dit boek lees. De pagina's versprongen steeds, dus ik moest echt erg veel geduld hebben. Dit ligt overigens niet aan het boek, maar aan mij, haha.

Maar toch, uiteindelijk lukte het me om dit boek te lezen en ik heb er zeker geen spijt van. Ik was er al best nieuwsgierig naar omdat het een fantasyverhaal is en daar houd ik nu eenmaal van. Ook vond ik het wel interessant, omdat dit een kinder- tot jeugdboek is en dus géén Young-Adult. Het was al een tijdje geleden dat ik eens een boek voor een jongere doelgroep had gelezen en dat leek me stiekem wel leuk.

Wat mij meteen opviel aan het verhaal, was het feit dat het helemaal niet zo makkelijk weg leest - en dit in de goede zin. De zinnen zijn zeker niet te kinderachtig, maar net goed voor jongere kinderen en nog doenbaar voor jongeren en waarschijnlijk ook voor volwassenen. De hoofdstukken zijn een stuk korter dan in een volwasseneroman, maar ze voelen wel gevuld aan en dat vind ik fijn.

Het verhaal is origineel gevonden, zeker omdat we met zo'n jong personage te maken hebben. Ravian komt onzeker over en dat vind ik erg geloofwaardig. Natuurlijk is het niet echt mogelijk dat hij dit zou kunnen als 12-jarige, maar je merkt wel een evolutie van zijn karakter op doorheen het verhaal. Hij wil eerst helemaal niets met de veer doen en probeert onder de waarheid uit te komen, maar geeft uiteindelijk toch toe en doet er alles aan om zijn taak te volbrengen.

Tijdens het lezen, leer je hem ook beter kennen. Langzaamaan leef je je steeds meer in in het verhaal. De tocht maakt dat je spanning en angst en verdriet voelt en geeft je het gevoel dat je Ravian echt kent en mee met hem op avontuur bent gegaan.

Het tempo van het verhaal is wel nogal hoog. Ravian lijkt soms iets te gemakkelijk zijn obstakels te overwinnen en de moeilijkheden zijn niet zo heel moeilijk. Het is dus allemaal nogal wat oppervlakkig en simpel dat gedeelte, maar dat is anderzijds ook wel te verstaan als je voor een jonger doelpubliek schrijft. Toch vond ik dit een klein minpuntje.

Voor 10 tot 12-jarige is dit zeker een leuk verhaal en ook voor een ouder doelpubliek is het amusant. Ik heb zelf echt wel genoten van de avonturen van Ravian en ben nog altijd verliefd op de mooie cover. Een goede keuze van Dutch Venture Publishing om dit fijne kinderboek uit te geven! Een verhaal vol moed en wilskracht, en misschien ook wel een beetje over stoere jongens met kleine hartjes.

Ik dank Dutch Venture Publishing voor dit recensie exemplaar.