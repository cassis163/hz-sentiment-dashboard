Achter de auteursnaam Jara Lee gaat het allround schrijversechtpaar Jan en Rachel van der Lee schuil. Eigen recht  is hun debuut; ondertussen is Rechteloos  als tweede boek uitgebracht. Beide delen behoren tot de misdaadtrilogie rond een vierkoppige bende. Het derde luik krijgt als titel Recht gezet  en verschijnt in het voorjaar van 2014. Jara Lee staat voor een veelzijdig schrijversduo; hun recente roman Gestrand in Rana  is een rasechte chicklit vol humor en voorzien van een zeer hoog feelgoodgehalte. De auteurs zijn bezige bijen, ze hebben nog een dertigtal manuscripten klaarliggen.
Een bende criminelen, bestaande uit drie Fransen en een Italiaan, is actief in het zuiden van Frankrijk. Ze hebben uitsluitend belangstelling voor donkere zaakjes want hun slachtoffers zijn steeds personen die louche dingen op hun kerfstok hebben. Het viertal wil alleen maar veel geld verdienen. Een uiterst mysterieuze opdrachtgever informeert vooraf bendeleider François over het hoe en waarom van de volgende overval. Soms veroorzaken de harde acties en enorme inspanningen van de vier criminelen onderlinge spanningen binnen het groepje. Toch is er bij hen nog voldoende ruimte om een gevoel van vertrouwen en ja, zelfs van liefde te creëren. Rest nog de vraag: zullen de bendeleden het met zn allen overleven? Er wacht de lezer een cliffhanger van formaat.
Er ontpopt zich al vrij snel een boeiend verhaal. Je blijft alert en benieuwd verder lezen want je weet immers nooit wat er staat te gebeuren. De bendeleden wekken ten slotte de sympathie van de lezer; François, Thierry, Luciano en de jonge vrouw Ylenia krijgen elk een eigen gezicht. Stapsgewijs wordt het duidelijk hoe zij in het criminele circuit zijn beland. De karakters worden zeer uitvoerig uitgediept en tevens op een geloofwaardige manier gepresenteerd. Het is een boek van uitersten: tederheid en ruige hardheid komen afwisselend aan de beurt. Voor elk wat wils: romantiek, erotiek, spanning, drama, moord en doodslag met een aanwijsbare reden. Een merkwaardige vaststelling: de auteurs laten steeds justitie aan de zijlijn staan, waarbij het gewone mensen zijn die de problemen aanpakken. Jara Lee bevestigt volmondig dit fenomeen:  Er zijn al zoveel detectives en politieseries.

Het is aangenaam lezen wanneer je verwend wordt door een vloeiend taalgebruik dat nog eens extra opgesmukt wordt door een amusante ondertoon. Je voelt je meteen thuis in dit verhaal, niet van op afstand, maar je zit er middenin. Eigen recht  is door een fantasierijk duo geschreven dat zeer goed op mekaar is ingespeeld. De plot is een totale verrassing; die komt vrij abrupt, maar laat het beste verhopen voor deel twee. Dit boek is eerder een onvervalste misdaadroman dan een zuivere thriller. Beide auteurs hebben bij hun gezamenlijke debuut wel de bal recht in het doel geschopt.