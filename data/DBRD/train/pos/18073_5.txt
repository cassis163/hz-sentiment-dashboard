De Da Vinci code van Dan Brown is één van de beste thrillers die ik ooit heb gelezen! Het is zeer puntig  niet literair  geschreven en de karakters zijn iets meer dan bordkarton. Toch krijgt deze thriller van mij vijf dikke sterren. Dat komt omdat dit boek werkelijk van begin tot het eind snijdend spannend is en elk hoofdstuk een cliffhanger heeft. Het plot is bijzonder origineel en ligt eng dicht tegen de waarheid. Ook het thema vind ik zeer boeiend (veel interessanter dan een doorsnee computercode of simpele afrekening). Dan Brown pakt het hele Christendom op, smijt het in een hoek, trekt er één voor één de grote leugens uit en zet daarmee de kerk vierkant in de hoek waar de klappen vallen.Enkele kerkbestuurders en types als Andries Knevel hebben het boek afgedaan als een ´spannend onzinboek´. Hiervoor werden theologen opgevoerd waar ik in geen honderd jaar van gehoord had. Enfin, laten we het erop houden dat Brown de werkelijkheid en de fictie briljant gemengd heeft tot een bloedstollende thriller. Er zullen wat elementen uit hun verband getrokken zijn maar zeer veel zaken zijn wel degelijk trouw aan de historie.

De kunstgeschiedenis, de architectuur en de historie van Parijs en London zijn (als het je interesse heeft) werkelijk om je vingers bij af te likken. Daarom zal ik iedereen adviseren de luxe editie van De Da Vinci code te kopen. Je ziet meteen bij elke historische onthulling (en dat zijn er nogal wat) de juiste illustraties van kunstwerken en gebouwen. Behalve oerspannend is het boek ook buitengewoon leerzaam en ik kan me voorstellen dat iedereen die dit boek gelezen heeft en nog eens in Parijs of Londen verblijft een bijzondere belangstelling zal hebben voor kunst en kerken. Kortom: een briljante topper aan het thrillerfront! Het zal wel even duren eer we een gelijkwaardige opvolger hebben.