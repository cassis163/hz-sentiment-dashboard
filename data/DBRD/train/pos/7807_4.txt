Recensie: De zaak Margritte -Toni Coppers
Uitgever: Manteau
Aantal pagina’s: 287
ISBN:9789022333358
Nur:330
Op de achterflap: Op verzoek van de erven Magritte schreef Toni Coppers deze indringende thriller waarin een bizar spoor van moorden wordt getrokken tussen Brussel en Parijs. Telkens vinden de speurders bij het slachtoffer hetzelfde briefje: ‘Ceci n’est pas un suicide’
Toni Coppers zegt: ‘mijn eerbetoon aan Magritte is in de eerste plaats een lofzang op de verbeelding. Maar in surreële tijden als deze wilde ik bovenal het recht op liefde en vrijheid bezingen. Dit is, wat mij betreft grenzeloos. Mijn metgezel in deze zoektocht is de Brusselse rechercheur Alex Berger, in diepe rouw om zijn vrouw, die hij verloor bij de aanslagen in Parijs.’
Het cover: twee mensen die elkaar zoenen met een sjaal over hun hoofden: naar een schilderij van Magritte.
Zelf kende ik Toni Coppers nog niet als schrijver. Het was fijn om een kans te hebben om het boek te kunnen lezen en mee te mogen werken aan een recensie.
‘de zaak Magritte’ was dan ook een regelrechte ontdekking voor mij. Toni Coppers heeft me absoluut heel prettig verrast. Verschillende misdaden gebeuren doorheen het verhaal waarbij telkens hetzelfde mysterieuze briefje gevonden wordt die de zaken aan elkaar linken. De vraagtekens hierrond trekken Berger langzaam uit zijn verlammende verdriet over de dood van zijn vrouw twee jaar geleden bij de aanslagen in Parijs. Samen met hem volg je als lezer alle sporen die naar de mogelijke dader leiden. Het is een spannende zoektocht en een interessante puzzel om ineen te leggen.
De combinatie van het psychologisch gevecht van Berger met zichzelf en zijn problemen, de symboliek en betekenis van verschillende schilderijen van Magritte en de spanning en ontknopingen in het onderzoek maken het voor mij een indrukwekkend boek dat zeker naar meer smaakt. De verschillende verhaallijnen: het eigen verhaal van Berger en het verhaal van de moorden, kruisen elkaar op verschillende punten en vullen elkaar prachtig aan. Het is een geweldig plot in een echte goede thriller.
De schrijfstijl van Toni Coppers is vlot en heel toegankelijk voor de lezers, de dialogen en beschrijvingen van situaties en personen zijn beeldend en indringend. Het personage van Berger wordt schitterend neergezet.
Er zijn voldoende verrassingen in het boek om vol ‘goesting’ te blijven doorlezen. Het is voor mij een echte pageturner tot de laatste pagina.
Kortom een boek dat van mij vier sterren krijgt.
Ik kijk al uit naar Toni Coppers volgende boek en ik ga op zoek naar zijn vorige boeken!