Alya’s keuze van Hay van den Munckhof is een historische roman over het jonge meisje Alya. Deel 1 van dit tweeluik, Alya, vertelt dat ze als tolk naar het christelijke Navarra werd gestuurd door de emir. Alya belandde als slavin in het land van de Franken. Na een barre tocht door Europa kocht een Friese veehouder haar voor zijn jonge vrouw Alfgarde. Bij haar vond Alya eindelijk wat rust. In deel 2, Alya’s keuze, zet een drakenschip Alya’s leven opnieuw op de kop. Ze wordt meegevoerd naar een vreemd land. Maar deze keer niet als slavin. Zou Alya nieuwe hoop vinden en een kans om haar vader en haar geboortestad Cordoba ooit nog terug te zien?

Ik ben in deel 1 Alya achtergelaten op het strand en keek met smart uit naar deel 2 omdat ik wilde weten hoe het verder zou gaan met dit bijzondere meisje. Enfin, ze is dus op het strand waar ze het leven van de Viking Hamar redt. Hij neemt haar mee naar zijn land in het koude Noorden. Daar ontmoet ze een slavin die net zo donker is als zij, Fatima. Samen met Fatima en Hedda, de zus van Hamar, heeft ze ondanks alles een mooie tijd aan het hof. Ze wordt de vrouw van Hamar en na een tijdje is ze in verwachting. Dan bedenkt de koning van de Vikingen een plan om zijn rijk en rijkdom uit te breiden naar het zuiden en is er een kans dat ze terug kan keren naar haar vader die ze zo mist. Alya verkeert in tweestrijd omdat ze mee moet als tolk. Ze wil graag naar haar vader, maar niet ten koste van alles wat ze nu liefheeft….

Alya groeit in dit deel in versneld tempo op van meisje naar jonge vrouw. Er is zelfs ruimte voor gevoelens als liefde voor een van de Vikingen. De lezer ziet de oude Alya weer terug. De Alya die goed inspeelt op de situaties waarin ze verzeild raakt en dan met een slimheid en haar gave voor talen haar eigen leven redt. Ze voelt zich aardig thuis in het Noorden en kan ook goed met haar schoonzusje overweg tot alles weer verandert.

Onderweg naar het zuiden maken de hoofdpersonen mooie en verschrikkelijke dingen mee die dit boek een spanning geven waardoor je door blijft lezen. Het einde kwam voor mij een beetje abrupt. Hay van den Munckhof heeft een bijzonder mooi en uitgebreid tweeluik neergezet waarbij hij een grote en oude wereld klein maakt. De personen uit het verhaal komen met gevoelens en gebeurtenissen uitgebreid aan bod en er is nu ook meer ruimte voor een beetje romantiek. De romantische scènes en de geweldsscènes zijn heel integer geschreven dus zeker ook geschikt voor de oudere jeugd. Ik heb genoten van dit tweede deel en vind het een mooie afsluiter van het verhaal van Alya.