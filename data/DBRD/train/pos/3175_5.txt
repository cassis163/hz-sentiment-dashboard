De BBoys hebben een dag gejaagd. Dit evenement is georganiseerd door Stefan, de man van Joy. Als zij haar man ’s avonds in de jachthut ophaalt, staat ze oog in oog met het Old Boys Network. Het clubje bestaande uit Martin Jonker van Drechtstee, Christiaan Bloemland, Michiel Meijerling, Balthasar Benjamin (BB) van Wassenaer en een vijfde man roept herinneringen op die Joy diep heeft weggestopt. Joy ziet haar verleden herleven. Alles in haar schreeuwt om vergelding. Het is tijd om wraak te nemen op de vijf die haar ooit hebben vernederd en mishandeld.

Joy is de eerste spannende roman van schrijfster Marjan van den Berg (1955). Zij is bekend van de serie over Sanne in de Margriet. Het verhaal van hoofdpersoon Joy Westergaard wordt vanuit een meervoudig perspectief in de derde persoon verteld. Zij schildert prachtige kunstwerken en krijgt steeds meer naam, ook in New York. Bijna in trance schildert ze haar werken, waarin steeds een aantal duistere figuren opduiken. In flashbacks wordt steeds iets meer duidelijk over het verleden van Joy.

De schrijfster houdt je als lezer lang in spanning over die vijfde man. Niet doorlopend, maar zo af en toe steekt de vraag de kop op. Dat prikkelt om door te lezen. Marjan van den Berg gebruikt veel korte zinnen en heeft een (van Sanne herkenbare) vlotte manier van schrijven en humor. Zij zet Joy, haar vriendin Annechien en de andere personages heel levensecht neer. Het verhaal switcht moeiteloos van feestjes naar begrafenissen en van schildersessies naar terugblikken in de tijd. Al lezend ontdek je steeds meer.

De roman telt 350 pagina’s en maar liefst 83 hoofdstukken. Wat de omslag betreft had ik het boek niet uitgekozen, dat is mij te somber en gevlekt. Maar Joy is een erg aangrijpend en boeiend verhaal. Het had mij stevig in zijn greep totdat het uit was. Het laatste hoofdstuk verraste mij en maakte nog even extra duidelijk wat Joy ooit overkomen was. Het boek verdient vijf sterren.