“Welkom in de hitte van de hel” is de tweede thriller van Gard Sveen en het tweede deel van een serie over Tommy Bergmann, inspecteur bij de politie van Oslo. Gard Sveen werkt als adviseur bij het Noorse ministerie van Defensie.

Het verhaal begint met een terugblik naar 1988. Tommy Bergmann staat dan aan het begin van zijn loopbaan bij de politie. Hij doet zijn eerste ervaring op met een moord. Het slachtoffer is een jong meisje, Kristiane Thorstensen, vreselijk verminkt. Haar moeder is diep geschokt. Waar kent Tommy haar van?

Het verhaal gaat verder eind 2004. De politie vindt een vermoorde prostituee, een jong meisje. Haar heftige verwondingen lijken sterk op de verwondingen van Kristiane en een aantal andere slachtoffers. Voor deze moorden houdt de politie seriemoordenaar Anders Rask verantwoordelijk. Hij zit echter opgesloten in een strengbeveiligde tbs-kliniek. Rask wil dat zijn zaak heropend wordt en beweert dat hij toch niet verantwoordelijk is voor de moord op Kristiane. Heeft Rask contact met iemand buiten de kliniek? Is Rask wel verantwoordelijk voor de moord op de meisjes?

Wat heeft Tommy gemeen met de moordenaar? Wat is er in zijn verleden precies gebeurd? Ook Tommy blijkt een duister verleden te hebben. Er komen bij Tommy soms flarden van herinneringen boven, maar Sveen maakt het niet meteen helemaal duidelijk. De moordenaar daagt Tommy uit om hem te vinden.

Het verhaal komt langzaam op gang. Sveen schrijft het verhaal vanuit het perspectief van verschillende karakters, zodat het verhaal van verschillende kanten belicht wordt. De karakters worden mooi uitgewerkt. Door de vele verhaallijnen en karakters is het een complex verhaal. Je moet wel je hoofd erbij houden! Halverwege het boek komt dan de vaart in het verhaal en neemt de spanning toe. Het einde is verrassend, volkomen onverwachts. Pas dan vallen in mijn hoofd eindelijk wat puzzelstukjes op zijn plek. Hiervoor heb ik dan wel stukken moeten herlezen om te beseffen wat de echte betekenis was van bepaalde verhaallijnen was. Dit is een boek dat ik nog wel eens zou willen lezen om kleine details die ik nu mogelijk over het hoofd heb gezien, te kunnen plaatsen. Toch zijn een aantal verhaallijnen aan het einde nog niet helemaal afgerond. Dat maakt me nieuwsgierig naar deel 3 met Tommy Bergmann!