Jefferson Bass is de nieuwe ster aan het firmament van de forensisch antropologische thriller. Het is het pseudoniem van het schrijversduo Dr. Bill Bass (wereldberoemde forensisch antropoloog, tevens oprichter van de University of Tennessees Body Farm) en de wetenschapsjournalist Jon Jefferson. In de sector non-fictie schreven zij Deaths Acre. Hun debuut thriller is Het Lijkenhuis.

Hoofdpersoon in Het Lijkenhuis is Dr. Brockton, een alom geprezen forensisch antropoloog, werkzaam op de Body Farm, een onderdeel van de Universiteit van Tennessee. Omdat hij de dood van zijn vrouw nog niet verwerkt heeft stort hij zich volledig op zijn werk. De sheriff van Cooke County roept zijn hulp in. In een grot is een uniek geconserveerd, haast gemummificeerd, lijk gevonden. Dr. Brockton onderzoekt het lichaam en merkt dat de jonge vrouw, die zwanger was, decennia geleden gewurgd is. Hij gaat op onderzoek uit in hillbilly-land waar de redneck bevolking en de sheriff alles doen om hem tegen te werken. Hij krijgt te maken met chantage, illegale hanengevechten, gokken, bedreiging, moorden en sluimerende oude familievetes. Vaak weet hij niet wie de goeden zijn en wie de kwaden. Worstelend met problemen in zijn privé-leven en op zijn werk probeert hij het mysterie te ontrafelen.

Het Lijkenhuis is een intelligent geschreven thriller die tevens een nauwgezette cursus is in skelet ontleden, met tal van sappige details voor de leek.
De held, Dr. Brockton, is een eenzaam man, midden in een rouwproces, die ruzie krijgt met zijn enige zoon en die op zijn werk complicaties van seksuele aard veroorzaakt. Net als de andere personages wordt hij begripvol beschreven. Daarnaast is Het Lijkenhuis uitermate sfeervol en geestig, vol grappige terzijdes en pittige metaforen. De verhaallijn is vloeiend, de spanning constant aanwezig en de plotwisselingen zijn talrijk. Maar het boek is bovenal menselijk. Een fascinerende combinatie van alles wat een goede thriller in zich moet hebben. Brockton is de Sherlock Holmes op bottengebied. Een aanwinst!