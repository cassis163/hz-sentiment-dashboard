Tracy Guzeman schrijft met 'The Gravity of Birds' een prachtige debuutroman.
Kunstenaar op leeftijd Thomas Bayber belast twee bekenden in de kunstwereld - een professor en een kunstkenner - met de opdracht voor hem twee ontbrekende panelen van een door hem geschilderd drieluik te vinden. Deze twee panelen zijn in bezit van de zussen Kessler die ervoor model hebben gestaan. Klinkt eenvoudig, maar waar bevinden de zussen zich? Gaandeweg ontvouwt zich een aangrijpende geschiedenis met grote gevolgen.

Het verhaal - over verlies en verlangen - grijpt aan, ontroert en fascineert, met levensechte personages die een beroep doen op je medeleven. De aansprekende titel, krijgt van lieverlee steeds meer betekenis en inhoud.

De tekst maakt soms wat onverwachte gedachte- en tijdsprongen, wat het doorlezen wel eens in de weg staat. En de onverwachte bonusplotwending aan het eind komt wat kort door de bocht en onnodig over.
Maar dat alles staat niets in de weg van een geweldig boek dat onder de huid gaat.