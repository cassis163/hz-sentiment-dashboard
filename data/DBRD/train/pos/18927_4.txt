Ze zijn overal. Van die herkenbare types die je tegenkomt op het werk, in de supermarkt, op de sportschool en op nog veel meer plaatsen. Merel Thie beschreef veel van die herkenbare types in de rubriek Vaste gasten op de achterpagina van het NRC. Een aantal van deze stukken is, samen met wat nieuwe, gebundeld in een boekje met de gelijknamige titel Vaste gasten.

Systematisch gaat de schrijfster allerlei plaatsen af waar we die herkenbare types tegenkomen. Op het schoolplein of in de horeca. Op een begrafenis maar ook op Facebook. In het verkeer en op de camping. Er is geen plaats te bedenken waar je ze niet tegenkomt. Veel types worden regelmatig op een overtrokken manier nagedaan in het cabaret en op tv door grappenmakers. Maar dan zijn ze zodanig uitvergroot dat er geen misverstand over kan bestaan wat voor type je voor je hebt.

Merel Thie gaat veel subtieler te werk. De types die zij in heel korte en krachtige stukjes beschrijft, kom je dagelijks overal tegen. Van de langkampeerders op de camping tot de vriend die ‘nog wel even kijkt’ of hij op je verjaardag komt. Het griezelige is wel dat je af en toe ook jezelf herkent en dat je je af gaat vragen of jij ook zo bent. Het geeft best stof tot nadenken als je zo'n spiegel voorgehouden krijgt.

Het leuke van dit kleine boekje zijn niet alleen de zo herkenbare teksten maar ook de bijbehorende illustraties, gemaakt door Wendy Panders, geven het boekje iets extra's. Ondanks het feit dat het een klein boekje is, lees je het vast niet in een keer uit. De korte stukjes geven te veel stof tot nadenken. Je krijgt de neiging om er namen onder te schrijven van bekenden die precies in het plaatje passen. Er zijn niet alleen vrolijke en leuke stukjes maar ook een paar verdrietige. Op de voetbalclub over het jongetje dat het thuis niet fijn heeft en daarom al heel vroeg aanwezig is.

Je valt van de ene herkenning in de andere. Vaak lachen, en soms huilen, maar altijd met het gevoel dat je wel iemand kent die in het beeld past. Een erg leuk boekje om jezelf en anderen cadeau te doen.