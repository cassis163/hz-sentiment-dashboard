Over de auteur
Nicolet Steemers (1958) schreef eerder vier boeken:Het hart en de moordkuil (2006), Zachte heelmeesters (2007), Lichtval (2010) en in 2011 Overspel; de ‘verboeking’ van de gelijknamige tv-serie. Tweedracht (2015) is haar nieuwste thriller en vijfde boek.

Over het boek
Een mooie cover. Door de donkere bovenkant en de rode kleur van de (uitstekend gekozen) titel maakt het een dreigende, onheilspellende indruk én nieuwsgierig.
Het verhaal is verdeeld in 41 hoofdstukken. Fijn lettertype, goede bladspiegel.

Het verhaal
Lucy en Danielle zijn zussen: een eeneiige tweeling. Lucy heeft een carrière als cabaretière en Danielle vecht voornamelijk tegen haar verslavingen. Zij klopt op een dag in mei weer bij haar zus aan, als ze clean is en klaar voor een nieuwe kans in het leven: een nieuw baan, een nieuwe liefde.
Lucy kan, gelet op het verleden, niet direct geloven dat Danielle clean en veranderd is, maar het is toch haar zusje, dus ze neemt haar – tijdelijk – in huis. Dan staat enige tijd later de politie op de stoep: er is een vrouw vermoord. Deze vrouw, Clarice Woltering, was tijdens haar werkzame leven verbonden als psychologe aan het NMI: het Nederlands Meerlingen Instituut. Lucy en Danielle zijn in hun jeugd jaren door deze Woltering getest en begeleid. De politie heeft aanwijzingen dat de zussen iets met de moord te maken (kunnen) hebben.

Mijn mening
Mijn motto ‘kwaliteit drijft altijd boven’ komt gelukkig weer eens uit. Steemers heeft mij destijds al helemaal ingepakt met Zachte heelmeesters. Ook nu blaast ze me uit de schoenen met, wederom, een goede thriller die - zoals al vaker bij Steemers – vooral psychologisch erg sterk is.
Het verhaal wordt verteld door een van de zussen, Lucy, in de ik-vorm. Omdat wij, lezers, weten hoe Danielle doorgaans te werk ging, voel je als lezer de onmacht, de verontwaardiging en het ongeloof van Lucy dubbel zo sterk, niet alleen tijdens de verhoren bij de politie, maar tevens in de contacten van Danielle met de vriend (Martin) en de impresario (Jurgen) van Lucy. Zelfs in de contacten met hun ouders ervaar je de spanningen.
Dat Lucy van humor haar beroep heeft gemaakt is een pluspunt, want de heerlijke humor van Steemers komt met regelmaat terug in de teksten van Lucy. Genieten! Zo wordt het een verhaal waar je (letterlijk) met een lach en een traan kennis van neemt.
Een bijzonder verhaal, dat heel goed en gelaagd in elkaar steekt en stukje bij beetje steeds meer geheimen prijsgeeft. Een mustread, vind ik.
Ben blij voor Steemers dat dit boek onlangs 4 sterren mocht krijgen van de VN Thrillergids.
5 sterren van mij.