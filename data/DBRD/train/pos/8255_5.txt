Sebastian Fitzek studeerde rechtswetenschappen en is werkzaam als journalist en schrijver. In 2006 verscheen zijn eerste psychologische thriller en sindsdien staat zijn pen niet meer stil.
Stoel 7A getuigt van creativiteit en originaliteit, de plot is weerom subliem te noemen. Hij zegt zelf in zijn nawoord dat zijn inspiratie slechts komt tijdens het schrijven zelf, afzondering op een onbewoond eiland werkt voor hem niet, gewoon beginnen schrijven. Ook heeft hij niets met series, op zichzelf staande verhalen zijn zijn ding. En het werkt, hij is een van de succesvolste schrijvers in Duitsland, maar zijn succes beperkt zich niet tot daar. Gelukkig!
Een spannend boek is het ook geworden. Doordat de plot zo knap in elkaar zit en er met de regelmaat van een klok verrassende plotwendingen zijn, kan het ook niet anders. Er gebeuren rare dingen en onbegrijpelijk. Het is pas echt aan het einde dat alles duidelijk wordt en ondertussen heb je er een spannende rit op zitten.
Tijdens deze rit word je getrakteerd op inzichten omtrent vliegangst, ook boeiend. Psychologisch gezien valt er ook een en ander op te steken en Fitzek is er ook niet vies van om een dierenleed ballonnetje op te laten, dingen om over na te denken.
Fitzek is en blijft een klasse schrijver. Een zeer spannend en origineel verhaal met een zeer goede plot en ondanks de ernst van de zaak op een vlotte en humoristische manier geschreven.