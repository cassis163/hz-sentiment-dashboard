Deze recensie is ook verschenen op Young-Adults.nl.

Zoals ik persoonlijk van de meeste Young Adult-boeken wel gewend ben, heeft ook Pupil een heerlijk vlotte schrijfstijl. Ik ben mede dankzij deze vlotte schrijfstijl werkelijk door het boek heen geraasd. Naast de schrijfstijl zorgden ook het wervelende plot en de uiteenlopende personages voor een snel uitgelezen boek.

Samenvatting
De draken uit Talon hebben de mogelijkheid zichzelf te transformeren tot mens en zich zo in de mensenmaatschappij te kunnen verstoppen. Zo ook Ember en Dante Hill: een drakentweeling die zichzelf drie maanden in de mensenmaatschappij moeten zien te redden. Beide maken al snel vrienden in het mooie Crescent Beach, waar zon, zee en strand dagelijkse kost zijn. Echter draait de tijd dat ze daar verblijven niet alleen maar om het hebben van plezier: Talon houdt hen in de gaten.

Ondertussen heeft de Orde van St.-Joris, de beruchte drakendoders, opgemerkt dat er een draak verstopt zit in Crescent Beach. Het is aan Garret en Tristan om deze draak te ontmaskeren en te doden. Een simpele taak, maar ook zij moeten proberen zich zo goed mogelijk aan te passen: iets wat voornamelijk Garret niet gewend is.

Menselijke gevoelens v.s. drakeninstinct
Pupil is geschreven in de eerste persoon, wat mij als lezer meer inzicht geeft in de gedachtegangen van de verschillende hoofdpersonages die we volgen. Het gebruik van meerdere perspectieven heeft naar mijn mening in dit boek echt een toegevoegde waarde omdat de personages heel uiteenlopend zijn. Ember is bijvoorbeeld met haar “losbandigheid” een erg leuk karakter om te volgen. Ze probeert zich voorzichtig steeds wat meer te verzetten tegen Talon, want pff.. wat is ze het beu om altijd maar al die regeltjes op te moeten volgen: ze wil vrij zijn! En bovenal: ze wil vliegen! Haar innerlijke draak smacht er hevig naar.

Ember’s aanstekelijke karakter – vlot, gezellig, op zoek naar avontuur – laat langzaam de serieuze Garret ontdooien, ons tweede hoofdpersonage. Er ontstaan zeer menselijke, verliefde gevoelens tussen de draak en de soldaat van St.-Joris: een verboden liefde. De vonk vond ik enigszins vroeg overslaan, maar vervolgens bloeide het heel geleidelijk op. Er werd niets overhaast: het voelde realistisch aan en was bovenal heel erg lief. Echter merk je heel goed dat Garret er erg veel moeite mee heeft: wat nu als ze de draak blijkt te zijn?

Naast de twee verhaallijnen van hoofdpersonages Ember en Garret zit er nog een verrassende verhaallijn in. Eéntje die ik letterlijk niet in het boek verwacht had: de verhaallijn van één mysterieus individu. Ik kan je vertellen dat het Ember’s ideeën over Talon erg op de proef stelt en haar drakeninstinct verbijsterend vlug aanwakkert. Absoluut een “sexy” toevoeging aan dit verhaal. *knipoog*

Wervelend plot maar voorspelbare spanningsboog
Eén ding over het plot is zeker: het is snel en afwisselend. Wervelend, nooit saai. Echter was het plot, en daarmee de spanningsboog, voor mij enigszins voorspelbaar. Veel gebeurtenissen zag ik wel aankomen. Als het een tijdje goed gaat met de personages, kun je er donder op zeggen dat er snel iets mis zal gaan, en dat was ook het geval. Meerdere keren zelfs.

Desondanks vond ik het niet storend omdat dit wel zorgde voor een fijne afwisseling tussen spanning en “rustmomenten”, wat er voor zorgde dat ik constant wilde doorlezen. Ik voelde aan dat er iets stond te gebeuren en geleidelijk brachten de afwisselende perspectieven mij daar naartoe. Heerlijk.

Conclusie
Pupil van Julie Kagawa is een vlot geschreven Young Adult-boek met uiteenlopende personages en een wervelend plot.

Waardering: 4/5 sterren

De recensent ontving hiervoor een gratis leesexemplaar van de uitgeverij in ruil voor een eerlijke recensie.

Titel: Pupil | Auteur: Julie Kagawa | ISBN: 978 94 027 0140 1 | Aantal pagina’s: 413 | Datum van verschijnen: 9 juli 2015 | Uitgeverij: HarperCollins Holland