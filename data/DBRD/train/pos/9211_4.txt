Charlie ziet op tegen het naderende kerstfeest. Het is net uit met haar vriend en ze is van plan de hele kerst op de bank te hangen, films te kijken en zich vol te eten met pizzaâ€™s, chocolade en chips. Door een gasexplosie in haar flat, loopt het allemaal anders. Ze belandt bij haar nichtje Jez op het platteland die een hondenhotel runt. Charlie heeft een hekel aan honden, maar ze kan nergens anders terecht, dus het ziet ernaar uit dat ze de hele kerst tussen de kwijlende en stinkende honden zit. Gelukkig weten haar nichtje Jez, dierenarts Cal en Hugo haar kerst toch nog een beetje gezellig te maken.

Een onverwachte kerst is een heerlijke feelgood roman geschreven door Natalie Cox. Charlie is een hartverwarmend en herkenbaar personage dat je al snel in je hart sluit. Door het stuklopen van haar relatie is ze onzeker in de liefde en wil ze zich het liefst afzonderen. Haar grootste nachtmerrie lijkt uit te komen als ze de kerst moet doorbrengen op het platteland tussen de honden. Uiteindelijk zet Charlie haar schouders eronder en probeert ze er toch het beste van te maken.

Bij het hondenhotel ontmoet Charlie twee mannen die haar beide weten te fascineren: de knappe, ietwat stugge dierenarts Cal en de rijke, goedgeklede en vriendelijke Hugo. Hugo is in eerste instantie bezet, maar makkelijker benaderbaar dan de norse dierenarts Cal. Toch blijft ook deze laatste man Charlie boeien. Wie lukt het uiteindelijk om Charlie voor zich te winnen?

Deze roman is heerlijk om te lezen en uitermate geschikt voor de kerst- en wintertijd. Het boek heeft sfeer, is beeldend en in vlotte bewoordingen geschreven, waardoor het boek heerlijk wegleest. Ook bevat het boek hilarische fragmenten zoals de kerstparade, waar de dorpelingen een race houden met verschillende dieren in engel-outfit. Door de beeldende beschrijvingen zie je het zo voor je en dat maakt dit boek bijzonder leuk. Ook de gebeurtenissen met de honden, zoals Charlie die voor het eerste met de hondenslee op pad gaat, zorgen voor grappige taferelen, die erg vermakelijk zijn.

Een onverwachte kerst is een heerlijke feelgood roman!