Ingesloten gaat over de Islamitische Layla, die samen met haar ouders en vele anderen, opgesloten word in een interneringskamp. Omdat de president vind dat moslims gevaarlijk zijn. Samen met haar vriendje buiten het kamp en nieuwe vrienden in het kamp, begint Layla langzaam een revolutie…

Het verhaal is geschreven in een ik-perspectief, wat ik persoonlijk heel prettig vind. Zo wist ik precies wat Layla dacht, zei en voelde. Ik vond haar moedig, maar af en toe ook ondoordacht. Ze staat niet altijd stil bij de gevolgen die haar acties voor anderen kunnen hebben. Het verhaal vond ik wat snel opgebouwd, ik had wel iets meer achtergrondinformatie willen hebben over Layla en haar familie voordat ze opgepakt werden. Iets meer informatie over hoe het zover heeft kunnen komen, zonder dat iemand ingreep. Maar dat is ook de kracht van dit verhaal, het is meeslepend geschreven, je zit gelijk midden in het verhaal en wilt weten hoe het verder gaat. Het verhaal is realistisch geschreven, het mag zich dan in een nabije toekomst afspelen, elke dag worden we op het nieuws geconfronteerd met oorlog, haat en nijd. Dit verhaal toont opvallend veel gelijkenissen met de Tweede Wereldoorlog, hoe het zo ver heeft kunnen komen en dat mensen blijkbaar erg moeilijk kunnen leren van de geschiedenis. Dit verhaal toont aan dat we het niet weer zo ver moeten en kunnen laten komen. Het is ook een verhaal vol hoop, ondanks de angst, haat en islamofobie. Mensen die in beweging komen, in opstand komen, een revolutie beginnen. Het verhaal zet je ook aan het denken, over wat jij zelf in zo’n situatie zou doen. Ik moest tijdens het lezen van dit boek vaak aan deze quote denken: “Hope is the only thing stronger than fear.”

Ingesloten is een realistisch en actueel verhaal over angst, haat, islamofobie en hoop, ondanks dat het zich in de nabije toekomst afspeelt. Het zet je aan het denken over wat jij zelf zou doen in deze situaties, daarom kan dit verhaal niet belangrijk genoeg zijn.