Dit is het eerste boek van Alice Blanchard dat ik heb gelezen. Ik vind het zeer lezenswaardig, maar niet superspannend.
18 jaar nadat haar vader zelfmoord heeft gepleegd, opent Rachel Storrow, die in de voetsporen van haar vader is getreden en ook bij de politie is gegaan, het onderzoek naar de moord op een gehandicapt meisje dat in die tijd werd gepleegd. Wie is hieraan schuldig? Kent zij de moordenaar? Dan wordt de dochter van een plaatselijke arts ontvoerd; Claire is een zeer populaire docente op een school voor blinden en slechtzienden met een lichamelijke beperking. Rachel wordt betrokken bij de zoektocht naar de docente en kruist hierbij telkens weer sporen die te maken lijken te hebben met de moord van 18 jaar geleden. Of ziet zij meer in de zaken die spelen dan er is omdat haar broer erbij betrokken is? Hij is de vriend van Claire en assistent op dezelfde school waar zij werkzaam was. En wat heeft de ex-vriend van Claire hiermee te maken? De ontknoping is onverwacht en wordt naar mijn idee iets te kort door de bocht maar wel zeer meeslepend verteld!