Stella is dertig, werkt als econometrist en heeft Asperger. Hierdoor is ze sociaal wat onhandig en van seks moet ze eigenlijk niet zo veel hebben. Toch vindt haar moeder dat het tijd is voor kleinkinderen. Ook Stella heeft door dat ze meer ervaring zal moeten op doen op het gebied van seks, wil ze ooit een man scoren. Ze besluit een escort in te huren: Michael. Deze weet ten slotte alles op dit gebied en kan haar wat vaardigheden leren.
Michael is gewend vooral met oudere dames af te spreken en kijkt vreemd op als Stella zijn cliënt blijkt te zijn. Ze vertelt dat ze graag van alles wil leren, maar Michael kan zich niet voorstellen dat Stella echt hulp nodig heeft. Er ontstaan van beide kanten gevoelens, maar ze hebben ook elk hun issues. Kunnen ze deze overwinnen om elkaar toe te laten in elkaars leven?

Dit boek heeft een prachtige kaft en heeft een bijzondere inslag doordat de hoofdpersoon Asperger heeft. Dit maakt het verhaal origineel, grappig en aandoenlijk. Door haar Asperger is ze namelijk goudeerlijk, ze zegt alles wat ze denkt, en is ze ook wat onhandig. Ze doet alles op gevoel en kan tegelijkertijd de gevoelens van anderen niet zo goed peilen. Toch doet ze heel erg haar best en is ze ontzettend lief. Je kunt dan ook niet anders dan van deze hoofdpersoon gaan houden. Ze stelt zich steeds meer open voor Michael en durft zichzelf steeds meer te geven. Dit is best wel emotioneel, omdat ze hiermee ook leert van zichzelf te houden en te accepteren wie ze is en wat ze heeft. Deze groei is heel mooi weergegeven door de schrijfster.
Het perspectief wisselt steeds tussen Stella en Michael. Michael lijkt in het begin heel zelfverzekerd, maar al snel komen we erachter dat hij evengoed zijn issues heeft. Wanneer hij Stella beter leert kennen, begint hij al snel gevoelens voor haar te krijgen. Toch denkt hij dat hij het niet waard is om zo’n meisje te verdienen en is hij ervan overtuigt dat de gevoelens niet wederzijds zijn en denkt hij dat Stella hem alleen maar nodig heeft om van te leren en niet omdat ze hem nodig heeft om de persoon die hij is. Ze draaien lange tijd om elkaar heen waarbij ze allebei van alles aannemen en dingen voor elkaar invullen. Ook Michael maakt een groei door en leert uiteindelijk voor zichzelf te kiezen en zijn dromen achterna te jagen.

De hoofdpersonen zijn goed uitgewerkt, de seksscènes lezen prettig weg, het boek bevat humor en een flinke dosis schattigheid. Het is niet echt een oppervlakkig liefdesverhaal, omdat er ook nog wat boodschappen in zitten met goed uitgewerkte thema’s. Wel had ik nog meer willen weten over de vader van Michael en het neefje dat ook autistisch zou moeten zijn. Dit wordt een keer genoemd en daarna niet meer aangehaald in het boek. De hoofdpersonen draaien iets te lang om elkaar heen waardoor het verhaal op een gegeven moment een klein beetje indut, maar het is wat mij betreft een heerlijk verhaal. Net even anders dan andere verhalen met wat diversiteit erin en een fijne schrijfstijl.