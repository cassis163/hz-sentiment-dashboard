Tijdens het Fantasy/Scifi event van Godijn Publishing in Delft afgelopen maart lanceerde Garvin Pouw niet één maar twee nieuwe boeken van zijn hand. Valtada 1 en 2 zijn vanaf dat moment verkrijgbaar. Het eerste deel kreeg ik tot mijn grote vreugde als recensie-exemplaar aangeboden. Met zijn 654 pagina’s is het een flink dik boek en kon ik mij voorbereiden op een langdurig leesfestijn.

‘Valtada 1, De vervloekte roeping’ is een omvangrijk Fantasy verhaal waar ik vanaf het begin van genoten heb. De vier hoofdpersonages zijn ieder op zich zo fascinerend en verschillend neergezet dat het voor de lezer boeiend blijft om vanuit diverse perspectieve het grote avontuur mee te maken.

“Je spreekt met de man die piekerend wakker wordt en piekerend slapen gaat. Mijn hoofd kent geen rust.”

Ook vind ik de bij-personages allemaal bijzondere persoonlijkheden en is Nikara mijn absolute favoriet, zij beschikt over een heerlijk humoristische naïviteit. Hieruit blijkt wel dat zo’n beetje ieder personage voldoende aandacht heeft gekregen tijdens het schrijfproces en echt een toevoeging is aan het complete verhaal. De schrijfstijl van Garvin bevalt mij al heel goed vanaf het eerste boek, ‘Schaduwkoningin’, wat ik van hem las. Hij bouwt een hele nieuwe, fantasierijke wereld op in zijn verhalen. Houdt het doormiddel van zijn schrijven beeldend, intrigerend maar ook vol grappige en verrassende momenten. Thematisch gezien is het een veelzijdig verhaal waar heel veel uit te halen valt voor de lezer en het leesplezier voor mij in ieder geval hoog hield.

“Een sneeuwwitte poes liep met een holle rug tussen de torende bomen en ze kwam recht op hem af.”

Wel moet ik toegeven dat dit boek op mij ietwat langdradiger overkwam dan zijn eerdere werk. Maar toch heb ik volop genoten van het avontuur, de spanning, de magische momenten, de liefde en nog veel meer. Pouw laat de verbeelding van de lezer spreken waardoor je het, volgens mij, niet anders kan dan visueel voor je zien en je tijdens het lezen echt in een compleet andere wereld vertoeft.

“Modder waste glimmend over de richel waarop ze voortgingen en geluid deed vreemde dingen tussen de messcherpe wanden van gesteente die hen omringden.”

Aangezien ik tijdens datzelfde Fantasy/Scifi event gelijk ‘Valtada 2, Het eerste eiland’ ook heb aangeschaft kan ik mij binnenkort opnieuw in deze wonderlijke contreien begeven. Bovendien komt tijdens het aankomende Boek10 event op 11 mei ‘Schimmenstorm’ uit, het vervolg op ‘Schaduwkoningin’, dus ik kan voorlopig mijn hart ophalen aan deze magnifieke Fantasy verhalen.