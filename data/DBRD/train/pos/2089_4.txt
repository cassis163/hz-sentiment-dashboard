Crystal Jones wordt op een feest in een tuinschuur vermoord.

Zes jaar later is Paige Holden, privédetective, aan het telefoneren met Clay Maynard, haar partner. Even later hoort ze piepende banden en als ze zich omdraait, ziet ze een busje op zich afkomen. Ze kan ternauwernood opzij springen en even later klapt het busje tegen een lantaarnpaal. Als Paige ernaartoe loopt, ziet ze dat het busje van Maria is, een klant voor wie ze aan een zaak werkt. Het is echter Elena, Maria’s schoondochter, die achter het stuur zit. Ze is door verschillende kogels geraakt. Voor haar dood drukt ze Paige een geheugenstick in haar handen. Op deze stick staat bewijsmateriaal dat de man van Elena, Ramon Munoz, zes jaar eerder ten onrechte veroordeeld is voor de moord op Crystal Jones. Paige zoekt contact met Grayson Smith, openbaar aanklager, die de zaak tegen Ramon Munoz gevoerd heeft. Dan wordt Paige aangevallen door een man met een mes, maar Grayson weet de overvaller uit te schakelen. Vanaf dat moment is het duidelijk dat er iets niet in orde is en gaan Paige, Clay en Grayson verder op onderzoek uit. Ze kunnen dan nog niet vermoeden welke beerput opengetrokken gaat worden.

In vertrouwen is een boek dat soms ietwat voortkabbelt, zelfs weleens een tikkeltje langdradig is (maar ja, wat wil je met 573 pagina’s), maar ook een boek dat qua opbouw goed in elkaar steekt. De hoofdpersonen, Paige en Grayson, tussen wie vaker een ‘broeierig’ sfeertje hangt, komen goed uit de verf, maar ook hiervoor geldt weer dat dat niet vreemd is als je 573 pagina’s tot je beschikking hebt; ruimte genoeg voor verdieping.

Een nieuwe moord leidt tot een heropening van een oude zaak, waarin iemand ten onrechte schuldig is verklaard. Een zaak die Grayson als openbaar aanklager behandeld heeft. Nu wil hij koste wat kost zijn fout goedmaken en de onderste steen moet boven, ongeacht de consequenties. De strijd, die hij samen met Paige voert, wordt op een realistische manier beschreven, zo ook het schuldgevoel dat bij Grayson een grote rol speelt.
Tussendoor worden enkele hoofdstukken gewijd aan Adele en Darren, wier rol in het hele verhaal lang niet duidelijk is, maar Adele blijkt uiteindelijk een belangrijke getuige in de hele zaak.

Een makkelijk leesbaar boek met oog voor detail en persoonlijke en menselijke betrekkingen. Een verhaal, grotendeels gebaseerd op het vinden van gerechtigheid en het opsporen en veroordelen van (mede) schuldigen. Corruptie binnen het politieapparaat, samenzwering, omkoping en afpersing worden aan de kaak gesteld.
Paige en Craydon zijn natuurlijk idealistisch en wellicht af en toe naïef, maar ze doen wat ze denken dat hun plicht is, wat bewonderenswaardig is.
Al met al een verhaal dat wellicht wat langzaam op gang komt, maar daarna als een TGV doordendert en je in de greep houdt, omdat je wilt weten: hoe loopt het af, wie zijn de schuldigen en wordt het bewijsmateriaal uiteindelijk gevonden?

Hoewel er in het verhaal vaker gehint wordt naar de mogelijke schuldigen, is de ontknoping toch nog verrassend. Je wordt zeker niet teleurgesteld: iedereen wordt uiteindelijk ontmaskerd, wat een bevredigend einde is van een zeer goed in elkaar gestoken verhaal en plot. Chapeau.