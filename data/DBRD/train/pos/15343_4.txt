'De profeten in de eeuwigheidsfjord' is tot nog toe de enige roman van Kim Leine die naar het Nederlands vertaald werd. Het boek wordt omschreven als een episch avontuur zonder weerga. En ja, episch is het boek in elk geval. Kim Leine verstaat de kunst zeer beeldend te schrijven, waardoor één en ander zeer realistisch overkomt.

Het verhaal speelt zich grotendeels af op het einde van de 18e eeuw. Het mag dus niet verbazen dat de toenmalige visie op de wereld niet meer die van vandaag is. Bijwijlen kun je alleen maar het hoofd schudden.

Hoofdpersoon Morten Falck verhuist van zijn Noorse boerendorp naar Kopenhagen om theologie te studeren. Dat is de keuze van zijn vader, zelf is hij veel meer geïnteresseerd in wetenschap, dus volgt hij o.a. ook de lessen anatomie. Na een jaar of vijf trekt Morten naar Groenland, indertijd een Deense kolonie, om de inheemsen (ook wel wilden of heidenen genoemd) tot het christendom te bekeren. We maken kennis met heel wat personages, hun dagelijkse strijd tegen de elementen, hun drang naar overleven en religie. Het zijn jaren vol drama, die er uiteindelijk voor zorgen dat Morten naar Noorwegen/Denemarken terugkeert, waar hij o.a. de grote brand van Kopenhagen meemaakt.