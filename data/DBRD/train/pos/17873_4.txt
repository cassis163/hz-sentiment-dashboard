Desmond Bagley schreef in de jaren zestig/zeventig van de vorige eeuw een hele serie avonturenromans en thrillers, waarvan Op dood spoor één van de betere is. In die tijd gingen de meeste thrillers over elkaar bestrijdende geheime diensten en spionage. Het is de tijd van de Koude Oorlog en Alan Stewart is een uitgerangeerd lid van de Britse geheime dienst. Hij wordt geronseld om nog éénmaal een opdracht uit te voeren in zijn geliefde IJsland. Wanneer het hele zaakje fout dreigt te lopen, zet hij alles op alles om zichzelf en zijn IJslandse vriendin Elin in leven te houden.
Prachtige beschrijvingen van de IJslandse natuur en mentaliteit en een superspannend verhaal. Ben je op de hedendaagse thrillers uitgekeken, ga dan eens terug in de tijd met dit boek van Desmond Bagley.