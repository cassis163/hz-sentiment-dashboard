OVER DE AUTEUR:
Monique Bronkhorst is auteur, senior adviseur bij de Rijksdienst van Ondernemend Nederland (RVO) en als bioloog afgestudeerd aan de universiteit in Wageningen. Haar debuutroman Lena is gebaseerd op het leven van haar grootouders.

OVER DE COVER:
Een prachtige zwart/wit foto van een moeder die een kinderwagen voortduwt. De kleding en de kinderwagen geven het tijdsbeeld waarover deze roman gaat exact weer. Daaronder staat de tekst: Liefde tegen beter weten in, de onverwoestbare kracht van een Edamse vrouw. En dat blijkt na het lezen van deze roman.

OVER DE INHOUD EN MIJN MENING:
Het boek begint met:

Voor Arthur en Susanne, voor Indi en Zoila, opdat dit verhaal jullie inspireert om jullie dromen waar te maken, want als je de toekomst wilt veranderen, moet je het verleden kennen.

Lena groeit op als oudste dochter in een gezin van 7 kinderen, wat betekent dat ze veel moet meehelpen in het huishouden en de zorg voor de kleintjes. Tijdens de jaarlijkse winkelweek waar ze samen met haar vader en een zusje naar toe gaat ontmoet ze Henk Damstra en ze dansen samen. Lena vindt hem heel anders dan andere mannen. Zo los en vrij en dat trekt haar aan.
Het toeval wil dat ze een betrekking krijgt bij Henks ouders als huishoudelijke hulp. Henk brengt haar met zijn bestelwagen vaker naar huis en ze maken uitstapjes. Op zekere dag ontdekt Lena dat ze zwanger is. Ze trouwen en Lena krijgt alles waar ze ooit van droomde: een man en veel kinderen. Ze is gelukkig.

Henk is een harde werker en heeft zijn eigen aannemersbedrijf dat goed draait en steeds groter wordt. Niks is hem te veel voor zijn gezin en hij is goed voor zijn werknemers. Hij is avontuurlijk en zoekt steeds grotere uitdagingen, neemt daarbij vaak en grote risico’s. Hij voelt zich er goed bij en de woorden “nee” en “kan niet” heeft hij niks mee. Hij gaat zijn eigen gang waarbij de liefde van Lena steeds vaker op de proef wordt gesteld.

Lena bemoeit zich niet met het werk van Henk en vertrouwt hem onvoorwaardelijk. Zij runt het huishouden, zorgt voor de kinderen en maakt het haar man naar zijn zin. Ze is erg gelovig en komt vaak in de kerk.
Henk daarentegen heeft niks met het geloof, is veel van huis i.v.m. zijn werk, maar als hij thuis is onderneemt hij uitstapjes met zijn vrouw en kinderen.

Dan breekt de 2e wereldoorlog uit en de Duitsers vallen Nederland binnen. Het wordt moeilijker voor Henk om grote opdrachten binnen te halen en hij maakt verkeerde keuzes, maar zijn gezin lijdt geen honger. Na de oorlog wordt hij opgepakt als collaborateur en zit een tijdje in een kamp.
Na zijn vrijlating neemt Henk een grote klus aan in Harlingen en deze brengt hem in zeer grote problemen. Toch blijft hij risico’s nemen met alle gevolgen van dien.

Waar Henk altijd dacht dat Lena weinig belangstelling had voor zijn bedrijf en gelukkig was met haar gezin en het huishouden, en hij haar in bescherming moest nemen, blijkt achteraf dat Lena een zeer kordate, sterke en bijzondere vrouw is wiens liefde voor haar man en kinderen heel ver gaat.

In het begin van het boek gaat het voornamelijk over Lena, daarna over Henk en zijn bedrijf en aan het eind treedt Lena weer op de voorgrond. Hun gedachtegang en gevoelens worden goed verwoord. Er wordt ook verteld over hun kinderen, zowel door Lena als Henk.

De karakters worden goed uitgediept waardoor ik een prima beeld kreeg van o.a. Lena en Henk. De tijd waarin dit verhaal zich afspeelt wordt perfect weergegeven. De auteur heeft duidelijk veel en goed research gedaan. Zich echt verdiept hoe het leven was in de jaren 30, tijdens de oorlog en daarna tot begin jaren 50.
De auteur heeft een prettige schrijfstijl. De hoofdstukken zijn kort. Het boek leest als een trein. Minpuntje vond ik de passage over de klus in Harlingen waar voor mijn gevoel te lang over wordt verteld, maar doet verder niks af aan dit prachtige ontroerende verhaal dat ik graag heb gelezen.