Ewert Grens is een oude Zweedse politieman. Hij is eenzaam en heeft nauwelijks vrienden. Zijn werk is zijn leven. Hij is het kloppend hart van zijn team, maar moeilijk benaderbaar. Ewerts hele bestaan staat in het teken van een voorval dat 25 jaar geleden plaats vond. Het leven van een geliefde collega is een puinhoop geworden en Ewert zint nog steeds op wraak. Die kans krijgt hij want de dader is een psychopaat die vrij komt.
Veel verhaallijn weggeven doet afbreuk aan de bijzondere opbouw van dit boek waarin gedwongen prostitutie en vrouwenhandel een centraal thema vormen. De titel dekt de lading. Kluis 21 vormt een substantieel onderdeel van het verhaal en houdt verband met jonge vrouwen, meisjes, die vanuit de Baltische staten verhandeld worden. Er wordt hen een gouden toekomst in het rijke Zweden voorgespiegeld. De realiteit is anders. Hen wacht een bestaan vol vernedering, verlies en schaamte. Deze verhaallijn is ingeweven in een spannende, soms ontroerende, goed gecomponeerde misdaadroman.
Kluis 21 is een boek over hoe schaamte een mensenleven kan verwoesten, hoe schuldgevoel kan verlammen en hoe blindelings vertrouwen verkeerd kan uitpakken.
De personages zijn aansprekend en van diverse pluimage. Soms zijn ze aandoenlijk, innemend of merkwaardig. Soms zijn het hufters.
Het Zweedse schrijversduo schetst geen land waar je vrolijk van wordt. Beschaving is vernis, politiewerk is zwaar dankzij snotterende junks, corruptie, vrouwenhandel en psychopaten die kwetsbaarheden haarfijn aanvoelen. Kluis 21 zit ingenieus in elkaar en is spannend tot het einde. Zelfs op de laatste bladzijde volgt nog een onthulling die cruciaal is en die tot nadenken stemt over de impact op het verhaal.
Op de achterflap prijst Maj Sjöwall dit schrijverduo aan. Terecht! Want het is een beklemmend, schrijnend en realistisch boek over een actueel thema.