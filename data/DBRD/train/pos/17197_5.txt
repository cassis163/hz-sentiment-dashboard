Wauw, wat een boek! Ik keek hier al geruime tijd naar uit. Om eerlijk te zijn wist ik van tevoren niet goed waar het boek over ging. Ik wilde het boek graag hebben afgaande op de cover en de auteur. De vuurvogeltrilogie (ook geschreven door Claudia Gray) vond ik gewoon in één woord waanzinnig. Claudia Gray stelt met het boek Zwartspreuk haar lezers ook absoluut niet teleur.
Het verhaal begint iets verder in het verhaal dan ik verwacht had afgaande op wat er op de achterkant staat, maar het verhaal had me vanaf de eerste pagina al in zijn greep.

Wat ik bij dit verhaal zo enorm leuk vind van Claudia Gray is dat ze vanuit meerdere personen schrijft. Zo lees je niet alleen uit het perspectief van de hoofdpersoon Nadia, maar ook uit het perspectief van de knappe, geheimzinnige jongen die zogezegd een vloek op zich heeft rusten, maar je leest ook uit het perspectief van de duistere krachten die aan het werk zijn in Captive's Sound. Zo weet je stiekem al wat er gaat gebeuren voordat Nadia ook maar iets weet.

Je gaat met name op reis met Nadia, wanneer ze haar krachten ontdekt en verder leert te gebruiken. Ondanks alle spanning, komt er ook weer een leuk stukje romantiek in het boek voor, dat zich samen met de magische krachten van Nadia ontwikkelt.

Dit boek heeft alles wat het nodig heeft: spanning, avontuur, magie, romantiek, maar ook het belang van vriendschappen. En boven alles: je leert dat niet alles hoeft te zijn zoals het lijkt!

Zeker een aanrader! Ik ben nu al benieuwd naar deel 2!