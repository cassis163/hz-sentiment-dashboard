De titel Zwarte schapen wordt duidelijk tijdens het lezen van het boek; niet alleen Caitlyn is het zwarte schaap van de FBI, ze werkt niet graag volgens het boekje. Maar er zijn meer personages die de titel zwart schaap zeker verdienen, ook als het om familie gaat. Goed gekozen titel.

Ook de Cherokee Freedmen hebben hier een plek. Deze Freedmen waren voormalige slaven, want in 1863 had de Nationale Raad van de Cherokees de slavernij afgeschaft. Deze Freedmen, waren burgers van de Cherokee Nation in overeenstemming met een verdrag dat de Cherokees in Oklahoma hadden afgesloten met de federale regering in de negentiende eeuw. De Freedmen zijn als het ware zwarte schapen binnen de rest van indiaanse bevolking. Ik ben hier meer over gaan lezen op internet; het is indrukwekkend!

Het eerste hoofdstuk lijkt op het eerste gezicht niets bijzonder voor een thriller, maar niets is minder waar; het laat special agent Caitlyn Tierney zien als een gedreven speler in een scenario waarmee ze agenten in opleiding helpt om te overleven in de buitenwereld. Zo ziet Caitlyn het, maar dat is niet per se zoals haar leidinggevenden het zien. Het moet voor hen allemaal meer volgens het boekje gaan.
In dit eerste hoofdstuk lees je over wat Caitlyn eerder is overkomen, hoe de leiding van de FBI haar daarna heeft behandeld door haar op een zijlijn te zetten.

'Het gebeurde niet vaak dat FBI-agenten hun wapen moesten trekken, behalve op de schietbaan. En daardoor was Caitlyn een onmiskenbare uitzondering: zo jong nog, en toch al tweemaal bijna een gewelddadige dood gestorven en een tegenstander met de hand om het leven gebracht. Ze hoorde het gefluister: Had ze onnodig risico genomen? Had ze een stommiteit begaan? Of was het gewoon pech?.'

Als Caitlyn een telefoontje krijgt van pastor Whitford, een van de geestelijken in de Butner-gevangenis is ze enorm verrast. Hij heeft het verzoek van Eli Hale gekregen om contact met haar op te nemen in verband met de vermissing van diens dochter Lena. Hij vraagt Caitlyn deze zaak op zich te nemen.
Caitlyn heeft het mysterie rond de onverklaarbare zelfmoord van haar vader nooit opgelost. Hij stierf nadat een van zijn beste vrienden Eli, was gearresteerd op verdenking van moord. Nu vraagt deze man Caitlyns hulp. Ze wordt boos en hangt op.
Toch besluit ze terug te gaan naar haar geboorteplaats Evergreen waar ze al direct ziet dat alles anders is dan toen ze daar zesentwintig jaar geleden vertrok. Nieuw geld en oude leugens. En bovenal geheimen die niet boven water mogen komen...
'Geheimen' is het woord dat passend is in de beschrijving van dit dorp en zijn inwoners.
De beschrijving van Evergreen North-Carolina en de omgeving is zo knap gedaan, dat je jezelf op die plaats waant tijdens het lezen van deze thriller.

De hoofdpersoon Caitlyn is duidelijk beschreven met behulp van flashbacks waardoor we het hele plaatje van Caitlyns achtergrond zien, haar jeugd en wat haar later overkwam. Hierdoor wordt veel duidelijk over haar karakter en over de manier waarop ze reageert.

Het verhaal is niet overal even nagelbijtend spannend, maar dat hoeft ook niet in deze thriller. Er zijn wat herhalingen, maar die zijn niet storend. De snelheid wordt wel wat opgevoerd naarmate het verhaal vordert en een onverwacht einde is de kers op de taart.
Graag lees ik meer over de zaken die Caitlyn Tierney zal gaan behandelen voor de FBI.
Dit kan alleen in de U.S.A., denk ik dan...