Toen mijn zoontje van 7 het ineens iedere keer over de Efteling had en de hele Raveleijn-serie online keek, begreep ik dat het tijd was om Raveleijn aan hem voor te lezen.
Eigenlijk ben ik een voorstander van eerst het boek en dan de film/serie, maar af en toe komt het boek als tweede. Dat is dan alsnog beter dan helemaal géén boek.

Zelf kende ik het verhaal van Raveleijn nog niet. Ik had het boek wel eerder van de bibliotheek geleend om zelf te gaan lezen, maar hij is toen ongelezen teruggebracht.
Gelukkig kreeg ik bij deze een nieuwe kans :-).

Nadeeltje was wel dat op heel spannende voorleesmomenten mijn zoontje al wel wist te vertellen dat het goed af zou lopen. Ook ontmaskerde hij al een paar slechteriken :').

Een magisch verhaal dat prachtig aansluit bij de fantasie van kinderen.

Ik heb veel van de boeken van Paul van Loon gelezen: aan fantasie geen gebrek.
Raveleijn is een heel ander verhaal dan ik van Paul van Loon gewend ben. Als ik niet wist dat het door hem geschreven was, had ik hem er niet in herkend.
Het griezelgehalte dat normaal zo hoog is in zijn boeken, is hier door de geheimzinnigheid naar de achtergrond gedrongen. Dat is zeker geen minpunt. Het laat alleen maar zien hoe veelzijdig de fantasie van de auteur is.

De illustraties, gemaakt door illustrators van de Efteling, zijn net zo geheimzinnig en mooi als het verhaal zelf

Normaal gesproken zou dit overigens geen boek zijn dat ik zou kiezen om voor te lezen aan een 7-jarige. Net iets te spannend. Maar aangezien hij de serie toch al had gezien...

Voor ons was Raveleijn een succes. We zijn dan ook gelijk verder gegaan in het tweede deel van de serie: De bende van de Witte Veer. Dat boek is afgelopen voorjaar uitgekomen en volgens mij nóg spannender dan deel één.

(leesdan.blogspot.nl)