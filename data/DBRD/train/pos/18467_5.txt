Eén nacht, Markovitsj is de debuutroman van de Israëlische schrijfster Ayelet Gundar-Goshen.
Met dit boek heeft zij een prachtdebuut afgeleverd.

Het boek vertelt het verhaal van Jacob Markovitsj en Zeëv Feinberg de eerste een wapensmokkelaar en de tweede een besnorde patrouilleloper met een heel erg groot zwak voor dames.
Tijdens één van zijn flirtnachten met de slagersvrouw wordt Zeëv betrapt door de slager. Deze heeft gezworen Zeëv een kopje kleiner te maken.
Beide vrienden duiken onder en op aanraden van hun adjunct-sectiecommandant steken ze de Middellandse Zee over om in Europa een Joodse vrouw te huwen, opdat deze dan vrij uit het nationaalsocialistische Europa kan verlaten en naar Israël kan reizen.
De aangegane huwelijksverbintenissen zullen – volgens afspraak - eens terug in Israël worden ontbonden.
Jacob die verbonden werd met de beeldschone Bella Seigerman, wil zijn huwelijk niet ontbinden en maakt eens terug in Israël verdere avances naar Bella, die hem evenwel afwijst. Dit blijft hun huwelijk belasten.
Naar het einde van het verhaal wordt de titel heel erg duidelijk.

De auteur heeft mooi de tegenstellingen tussen Oost en West in beeld gebracht, naast de vriendschap tussen twee mannen en de onmogelijke liefde tussen man en vrouw.
De auteur heeft een mooie, vlotte, verhalende schrijfstijl. Af en toe wordt het verhaal doorspekt met humor, soms erg droge maar gesmaakte humor. De beschrijving van de streek, van de appelsienbomen, de geuren van sinaasappelen en perziken, de hunkerende liefde…maken dit boek onvergetelijk.
De onderliggende boodschappen in dit boek zijn enerzijds de vrouwen die opkomen voor hun rechten (emancipatie) en anderzijds het Beloofde Land dat zijn rol niet kan invullen, naast een kijk op een stuk wereldgeschiedenis die het boek ook beklijvend maakt.