Viktor Arnar Ingólfsson werd in 1955 geboren in Akureyri, in het noorden van IJsland. Hij studeerde af als ingenieur en is werkzaam bij de Administratie van Openbare Werken in IJsland. In zijn vrije tijd is hij schrijver. In 1978 publiceerde hij zijn eerste misdaadroman. Het raadsel van Flatey is zijn vierde boek en werd genomineerd voor de Glazen Sleutel, de prijs voor de beste Scandinavische misdaadroman. Dit was reeds zijn tweede nominatie voor deze prestigieuze prijs.
Lente 1960. Op het kleine eiland Flatey vertrekken drie mannen op zeehondenjacht naar het onbewoonde eilandje Ketilsey. Daar doen ze per toeval een macabere ontdekking van een half vergaan lijk. Het lichaam blijkt van een Deense handschriftdeskundige te zijn. Voor de kleine gemeenschap van Flatey betekent dit een verstoring van hun anders zo rustig leventje dat voornamelijk bestaat uit de zeehondenvangst en het rapen van eiderdons.
Vanuit Reykjavik wordt Kjartan als plaatsvervangend districtsbestuurder naar Flatey gestuurd om de plaatselijke burgemeester bij te staan in de zoektocht naar de moordenaar. Al gauw ontdekt Kjartan dat de eilandgemeenschap het zijn zoektocht niet makkelijk zal maken. Het plaatselijke bijgeloof in sagas en legenden, geesten en dromen zijn voor Kjartan een belemmering in het vinden van de dader. Nader onderzoek toont aan dat het mystieke bijgeloof van de eilandbewoners afstamt van het Boek van Flatey waarvan het manuscript zich nog steeds op het eiland bevindt. Laat deze middeleeuwse tekst nu net de schakel zijn tussen de professor en zijn mysterieuze verdwijning. Dan wordt er een tweede lijk gevonden, met op het lichaam een Bloedadelaar gekerft; een symbool uit de sagas en legenden van het Boek van Flatey. De politie staat voor een raadsel...
Een schitterend boek. Viktor Arnar Ingólfsson heeft alles in zich om een gevestigde waarde te worden of reeds te zijn in de al zo rijke eregalerij van Scandinavische misdaadauteurs. Zijn stijl kenmerkt zich door eenvoud. Hij weet zijn lezers te boeien zonder gebruik te moeten maken van spectaculaire achtervolgingen, bijna onmogelijke plotwendingen of bloederige vechtpartijen. Ingólfsson is in de eerste plaats een verteller. Eenvoudige feiten doorweven met oude IJslandse sagas maken van dit boek een absolute topper.
De auteur slaagt erin het boek van Flatey als een rode draad in het verhaal te verweven zonder dat het storend is. Wat het helemaal leuk maakt is dat uit het nawoord van de auteur blijkt dat het boek van Flatey nog echt blijkt te bestaan ook. Het is zelfs een van de meest belangrijke middeleeuwse IJslandse geschriften. Nadat je het boek uit hebt wil je niets liever dan je koffers pakken, naar Flatey afreizen en enkele dagen de geur opsnuiven van Het raadsel van Flatey. Ingólfsson smaakt naar meer.