IK REIS ALLEEN is het razend spannende vijfsterren-debuut van de Noorse schrijver Samuel Bjørk, met in de hoofdrollen inspecteur Holger Munch en zijn collega Mia Krüger.

Omslag

Op het Noorse platteland wordt een zesjarig meisje gevonden, met een springtouw opgeknoopt aan een boom. Ze draagt vreemde poppenkleren en er hangt een vliegtuiglabel om haar nek met de tekst IK REIS ALLEEN. Als blijkt dat het land wordt geteisterd door een sluwe moordenaar, wordt Holger Munch speciale onderzoeksteam weer tot leven gewekt. Munch prioriteit is om zijn beste onderzoeker, de extreem getalenteerde maar depressieve Mia Krüger, uit haar zelfgekozen isolement te halen. Dat is echter nog niet zo makkelijk…

Het verhaal

Meteen in het eerste hoofdstuk wordt het eerste meisje gevonden, je leest mee in de gedachten van degene die haar vindt. Hierna leer je een aantal leden van het onderzoeksteam van Munch kennen. Tussendoor komen ook andere verhaallijnen, later in het boek wordt duidelijk wat die met het verhaal te maken hebben. Je voelt dat alle kleine hoofdstukken nodig zijn, om de puzzel van het boek af te maken. Er zijn 400 stukjes en elke bladzijde is een puzzelstukje. Soms blijkt dat een stukje toch niet goed lag, je wordt steeds op het verkeerde been gezet. Toch blijft het zeer spannend, een echte pageturner!

Wat vind ik?

Door de verschillende verhaallijnen leer je veel kanten kennen van iedereen die een rol heeft rondom de misdrijven. Ik vind het heel fijn om een verhaal altijd van verschillende kanten te zien. Je leest niet alleen de gedachten van de rechercheurs, maar ook de gedachten van vinders, bijfiguren en eventuele moordenaars. Het blijft spannend tot de laatste bladzijde! Als verrassing staan de eerste 5 hoofdstukken van het volgende boek achterin. Ik heb deze nog niet gelezen, wil liever eerst het vervolgboek kopen!