De vrouw in de kooi is het eerste deel van de trilogie Serie Q. Q staat voor de afdeling bijzondere en onopgeloste zaken.

We maken kennis met Carl Mørck, een uitstekend rechercheur uit Kopenhagen, die met zijn cynisme overal tegenaan schopt. Hij is al 25 jaar bij de politie, de laatste 10 jaar bij Moordzaken. Dat maakte hem hard tot er een zaak kwam dat door zijn pantser wist door te dringen. Hij is nog maar amper bekomen van een verschrikkelijke schietincident, waarbij een collega gedood werd en een andere collega verlamd is geraakt. Hij probeert de draad weer op te pakken. Eigenlijk is hij weggepromoveerd naar de kelder vanwege zijn lastige karakter, waar hij alleen de afdeling Q moet runnen. Zo krijgt de politie ook nog extra subsidie in handen. Carl komt daar achter en weet een deel van het geld voor zijn afdeling te behouden. Hij bedingt een dienstauto en een assistent. Hij is niet echt gemotiveerd, maar als hij een medewerker krijgt toegewezen, een vluchteling uit Syrië, Assad, wordt hij door zijn enthousiasme toch aangestoken om het dossier van de jonge linkse politica  Merete Lynggaard door te spitten, die vijf jaar geleden spoorloos is verdwenen, zonder een bericht achter te laten. Dit wordt hun eerste zaak. Het kreeg veel aandacht van politie en media, maar werd nooit opgelost.

De vrouw in de kooi heeft twee verhaallijnen. We volgen zowel de zoektocht van Carl en Assad als ook de werkelijke feiten achter de verdwijning. Merete Lijnggaard was in het verleden slachtoffer van een auto-ongeluk waarbij haar ouders omkwamen en haar broertje Uffe verstandelijk beperkt raakte. Ze verdwijnt van een veerboot naar Duitsland, waar ze met haar broer Uffe een weekend in Berlijn zou doorbrengen. Ze wordt gevangen gehouden in een afgesloten ruimte, een compressiekamer blijkt al gauw, daar brengt ze jaren in toenemende wanhoop door, terwijl haar onbekende bewakers haar observeren. Merete voert een verschrikkelijke strijd tegen eenzaamheid en alle ontberingen en probeert om niet gek te worden. Vaak denkt ze dan aan de boeken, die ze in haar jeugd en later gelezen heeft. Ze heeft als het ware een bibliotheek in haar hoofd. Wat is het motief om haar zolang gevangen te houden op zon gruwelijke manier? Dankzij hun vasthoudendheid weten Carl en Assad de zaak op te lossen, waarbij het motief is te vinden in het verleden. Ze komen een paar mensen op het spoor, die gedreven zijn door haat. Tegen het eind van het verhaal komen de twee verhaallijnen samen. 

De tegendraadse Morck en de gedreven Assad zijn een bijzonder speurdersduo. Ze zijn aan elkaar gewaagd, waarbij de wisselwerking tussen hen amusant is.  In een interview zegt Jussi Adler-Olsen dat hij uit een cartoon inspiratie heeft gehaald voor zijn hoofdpersoon Carl Mørck. Op de tekening werd het verschil zichtbaar tussen wat het karakter zei en in bijhorende denkwolkje wat hij dacht. Zo kan de schrijver dingen zeggen die hij normaal voor zich houdt.

Dit boek komt langzaam op gang. Jussi Adler-Olsen schrijft helder en weet de spanning goed op te voeren. Het is een erg beklemmend verhaal. Je wilt graag weten of het slachtoffer dit kan overleven en of Carl en Assad er in zullen slagen om aanknopingspunten te vinden.

Jussi Adler-Olsens Serie q-boeken worden enthousiast ontvangen en bereiken allemaal de bestsellerstatus. Hij is geboren in 1950 in Kopenhagen en studeerde af aan de Universiteit van Kopenhagen in politieke wetenschappen, economie en sociologie en filmwetenschappen. Hij groeide op bij psychiatrische inrichtingen, waar zijn vader de leiding had, wat hem veel inspiratie heeft gegeven. Psychische ziektes en internationale samenzweringen spelen dan ook een grote rol in zijn boeken.  Hij weet sinds zijn jeugd precies het verschil tussen normaal gedrag en krankzinnigheid.  "Dat deel van mijn jeugd was misschien het belangrijkste voor wat ik vandaag doe. Mijn achtergrond heeft me in staat gesteld vele vormen van menselijk gedrag te begrijpen. Ik heb het in alle vormen meegemaakt." zegt Adler-Olsen.

Een zenuwslopende misdaadthriller met een beetje humor, die je in één ruk uitleest.  Ik vond het een spannend boek en ben erg benieuwd naar De fazantenmoordenaars en De noodkreet in de fles, waar ik ook goede berichten van heb gehoord.