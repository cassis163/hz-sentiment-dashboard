Het is zo leuk te ontdekken dat er steeds meer boeken in het fantasy-genre uitkomen en nog leuker is dat er steeds meer voor de jeugd in dit genre lijkt te komen. Met name voor de leeftijd vanaf tien jaar is het soms even zoeken naar een titel die én lekker leest en spannend is zonder dat het qua thema / onderwerp te moeilijk of te gruwelijk wordt voor die leeftijd. Deze titel is er eentje die daar helemaal aan voldoet!

Drakenkruid vertelt het verhaal van Björn en Amy. Björn is een dwerg en leeft diep onder de grond. Hij is dagelijks gangen aan het graven en heeft een rustig leventje. Dit wordt echter ruw verstoord als er een draak ontwaakt en de gangen laat instorten. Björn moet op onderzoek en wel in de bovengrondse wereld. Daar woont Amy. Amy woont bij haar oma en helpt haar in haar kruidenwinkeltje. Als haar oma sterft merkt Amy dat het geheimzinnige vuurkruid in de tuin voor het eerst in bloei staat. Daarna komt ze in aanraking met een onrustzaaier van een draak. Amy komt er achter hoe ze de draak kan laten luisteren en het lijkt dat ze een kans krijgt om een oorlog tussen twee mensenvolkeren te stoppen. Maar al snel blijkt er meer achter die kans te zitten.

Wat een heerlijk verhaal is dit ! Ik kan niet anders zeggen. De schrijver heeft een prettige vertelstijl. Hij heeft gekozen voor korte hoofdstukken en toegankelijke taal. Hierdoor past het perfect bij deze doelgroep. Er is gekozen voor bekende fantasy-figuren als draken, dwergen en elfen en ze hebben ook makkelijke namen. Je hoeft er dus geen studie te maken en je fantasie overuren te laten draaien om nieuwe figuren of namen te onthouden. Dat leest wel zo prettig weg. De schrijver weet de werelden en karakters goed te omschrijven en laat voldoende over aan je eigen fantasie.

Er is een goede spanningsopbouw en er zit genoeg actie in het verhaal. Het geheel doet mij een beetje denken aan de vertelstijl van John Flanagan, dus fan van de grijze jager boeken zullen dit zeker ook kunnen waarderen.

Een origineel verhaal en een echte aanwinst voor het genre fantasie-jeugdboeken.