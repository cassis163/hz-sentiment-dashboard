'Rode sneeuw' is deel 7 van de William Wisting-reeks en deel 1 van wat de NL-uitgever het 'Wisting-kwartet' noemt. Voor in het boek staat een introductie: de vaste personages worden voorgesteld en de lezer wordt zodanig bijgepraat over William Wisting en de zijnen dat je de voorgaande delen niet mist. In Noorwegen is deel 10 verschenen in 2015. We lopen hier dus een stukje achter, maar wellicht verkort dit gegeven de wachttijd tot de volgende vertaalde delen van het kwartet.

Voordat zijn vakantiehuis aan de Noorse kust op het winterslot gaat, wil een van de bewoners er nog een paar dagen in alle rust doorbrengen. Dat loopt anders. Er is ingebroken en de boel is vernield. Bij de buren idem en daar ligt bovendien het lichaam van een man die kennelijk vermoord is. Inspecteur William Wisting en zijn team staan voor een niet-alledaags moordonderzoek: wie is de dode, wat is er precies gebeurd en waarom? Het toeval wil, dat Wisting zelf ook een huisje bezit in deze contreien, waarin zijn dochter Line tijdelijk haar intrek neemt. Maar of ze daar veilig zit?

Jørn Lier Horst is thuis in de recherchewereld, dat proef je. Het verhaal is goed. Locaties en situaties spreken tot de verbeelding. Plezierig taalgebruik. Er komen veel personages voor in 'Rode sneeuw', het merendeel daarvan wordt niet uitgediept. Op zich niet erg, maar het zou fijn zijn van de belangrijkste karakters iets meer te weten; wellicht is hier toch het niet-lezen van de eerste zes delen debet aan. Op de schrijfstijl van Jørn Lier Horst heb ik maar één ding aan te merken en dat is zijn veelvuldig gebruik van adjectieven, daar waar ze totaal niet ter zake doen of personen betreffen die slechts eenmalig voorbijkomen. Zoals:

- quote -
blz. 231 - "Vlak daarna hoorden ze voetstappen en een gezette vrouw verscheen. Ze had een bleek gezicht en sluik, donkerblond haar."
blz. 233 - "Even later verscheen er een jonge vrouw met een kind op de arm aan de deur. Ze was gekleed in een donkergroene trui en had steil bruin haar."
blz. 235 - De politiemannen zeiden wie ze waren en de vrouw keek hen met glasachtige, blauwe ogen aan."
- einde quote -

Noren, Litouwers, Denen, 'Rode sneeuw' is van internationale allure. Met afstand het beste gedeelte is in Vilnius, Litouwen, gesitueerd. De auteur schetst een beeld van de stad en de leefomstandigheden aldaar dat raakt. Hij wekt - tot op zekere hoogte - begrip voor de criminele activiteiten die daar ontplooid worden ten koste van het rijke West-Europa en in dit geval Noorwegen. Voor het overige kent deze thriller iets te weinig diepgang.
Tempo ligt laag, saaiheid ligt halverwege het boek op de loer. Jørn Lier Horst weet echter het tij tijdig te keren, actie en spanning komen ook nog aan bod.
'Rode sneeuw' is goed, maar niet top.

[spanning 3, plot 4, schrijfstijl 4, leesplezier 4, originaliteit 3, psychologie 3]