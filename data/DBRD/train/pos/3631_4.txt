De hoofdpersoon is Jules. Als hij negen is, komen zijn ouders om bij een auto-ongeluk. Het gezin valt uiteen en Jules, zijn zus Liz en broer Marty gaan naar een internaat. Ze groeien uit elkaar. Ze zijn beschadigd en voor voor elk van hen is het moeilijk om het leven weer op de rit te krijgen. Hun moeilijke en eenzame jeugd blijft hen lang achtervolgen.
Mijn leesdoel was te onderzoeken of het terecht is dat deze roman een hype is. Positief is het leesplezier dat dit boek mij bracht. Het is een echte pageturner. De kracht zit in de personages. Ze komen tot leven. Alle grote thema's zijn aanwezig: blijdschap, verdriet, eenzaamheid, verlies, relatieperikelen, maar bovenal liefde. Allemaal heel herkenbaar. Positief is ook de structuur: tijdwisselingen, vooruitwijzingen die spanning oproepen. Knap en geraffineerd gedaan.
Toch heb ik ook wel wat bedenkingen.
De stijl is redelijk, maar zeker niet geweldig. Soms vind ik de woordkeus en de beeldspraken vergezocht, zelfs af en toe tenenkrommend.
De titel zou ook gepast hebben bij een vijfstuiverromannetje. Jammer.
Het gebruik van verhaalmotieven kan een boek sterker maken, maar als je het overdrijft is het effect wel erg bedacht.
Als dan ook nog in de tweede helft iets heel dramatisch plaatsvindt, wordt het alles bij elkaar wel erg veel. Over de top, melodramatisch? Desondanks kreeg de schrijver het voor elkaar dat ik met tranen in de ogen zijn verhaal las.
Een gesloten einde is niet altijd geloofwaardig en literair verantwoord, maar voor veel lezers wel aantrekkelijk. Een knieval van Benedict Wells voor het grote publiek en de verkoopcijfers?
Alles afwegend is mijn oordeel toch positief. Wells heeft mij vele uren leesplezier bezorgd en ik begrijp dat deze roman de hype van 2017 is.
Dat de uitgave zo prachtig is, werkte ook mee. Een schitterende, wat geheimzinnige foto op de papieren omslag. Trek die eens weg en je zult opnieuw verrast worden. Mooie witte en gouden letters op de kaft, een aanwinst voor je boekenkast. Uitgever Meulenhoff verdient hiervoor een groot compliment!