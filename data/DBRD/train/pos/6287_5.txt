Wie het zo kan zeggen, moet wel een dichter zijn. En dat bewijst Bart Moeyaert met deze dichtbundel. Met weinig woorden oneindig veel zeggen. Is dat niet wat een dichter groot maakt?
Met gedichten als Dit, Hier, U, Sterk, Siberië en eigenlijk ook al de rest bewijst Bart Moeyaert nog maar eens wat een woordkunstenaar hij is. Hij slaagt erin niet alleen grote thema's als liefde, eenzaamheid, onzekerheid... maar ook kleine dingen als wakker worden en de ochtend trotseren in een heldere, maar o zo poëtische taal te verwoorden.
Verzamel de liefde is een verzamelobject dat elke boekenliefhebber - of zeg gerust taalliefhebber- op het nachtkastje zou moeten hebben. Je kan het gerust in één keer opsouperen, maar het smaakt nog zo goed als je er af en toe eventjes van nipt.