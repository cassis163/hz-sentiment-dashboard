'Wees onzichtbaar' vertelt het verhaal van hoe Metin, een Turkse jongen, opgroeit in Amsterdam in de jaren 1980-1990. Metin is geboren in Turkije, maar op tweejarige leeftijd besluiten zijn ouders om het land te verlaten. Het gezin woont eerst drie jaar in Duitsland, maar als hun asielaanvraag geweigerd wordt, verhuizen ze naar Nederland, waar ze in de wijk Bijlmermeer terechtkomen.

Het gezin heeft het niet gemakkelijk. Vader is erg autoritair en houdt vast aan de traditionele waarde dat de wil van vader wet is. Hij noemt zichzelf communist en wil niet werken, maar leest in plaats daarvan de hele dag boeken over communisme of gaat naar zijn club om met andere communisten te discussiëren. Hij spendeert ook al het geld van de uitkering die het gezin ontvangt.

Ook op school is het leven voor Metin hard. Waar hij op de lagere school vele vrienden had en door de leraar de beste lezer van de klas wordt genoemd, wordt hij op de middelbare school een buitenbeentje die voor pestkoppen het mikpunt van spot wordt. Metin verbijt dit alles en probeert zich zo onzichtbaar mogelijk te maken.

Murat Isik gebruikt een eenvoudige maar meeslepende stijl, waardoor je dit boek niet opzij wil leggen, maar het meteen wil uitlezen, ondanks de 600 pagina’s. Tegelijk wil je niet dat het verhaal eindigt en wil je ook weten hoe het verder met Metin gaat als het boek afgelopen is. Afscheid van het boek nemen doet dan ook een beetje pijn.