Wilskracht, doorzetting, plicht, discipline en zelfontkenning.

Die eigenschappen werden een rode draad in zijn bestaan.

In zijn tienerjaren was hij een middelmatige leerling, geen geboren genie. Hij pikte snel op wat het leven hem te leren had. Dat was ook nodig. In zijn kindertijd werd hij al geconfronteerd met de eerste aanrakingen van de beenharde, politieke werkelijkheid. Hij werd daarin ingewijd door kardinaal Mazarin, de beste leermeester die men zich op dat gebied kon wensen. Zijn opvolgers waren niet van het zelfde kaliber maar tegen dan stond Louis al meer dan stevig in zijn schoenen.

Een koning van graniet dus.

Eerlijk toegegeven: ik zou het boek zelf nooit genomen hebben om te lezen. Omdat het boek gekozen is in de boekenleesclub, ben ik eraan begonnen. Ik hou meer van literair geschreven romans met veel 'showing'. Een autobiografisch geschiedenisboek kan dat uiteraard niet zijn. Het is 'telling', lezen en slikken.

Toch heeft het boek mij gefascineerd en kunnen meenemen van in het begin. De meeslepende schrijfstijl van Johan Op de Beeck maakten dat ik elke dag 25 pagina's heb gelezen tot deze turf uit was. Het is dan ook geschiedenis in een romanvorm en dat maakt het zo boeiend om te lezen.

De bijlage achteraan met de gekleurde prenten over Louis en de belangrijkste personen in zijn leven vond ik een fijne toevoeging.

Ook de stamboom vooraan in het boek is verhelderend en heb ik af en toe geraadpleegd onder het lezen. Jammer van de drukfout bij Louis XIV himself. De vermelde geboortedatum en sterfdatum is die van zijn vader Louis XIII.

Voor de rest stonden er hier en daar nog (storende) spelfouten en zetduiveltjes in de tekst. Hopelijk worden die weggewerkt bij een volgende druk.

Wat ik miste, was een tabel met in chronologische volgorde belangrijke data en gebeurtenissen in het leven van de vorst.

Toch heb ik veel bijgeleerd en opgestoken over dit fascinerende stukje Frans-Europese geschiedenis.

Als je een boek wil lezen over Lodewijk XIV, kies dan voor dit boek!

Een meesterwerk!

Neem een kijkje op mijn blog of website voor een korte inhoud van het boek:

https://linda020.webnode.be