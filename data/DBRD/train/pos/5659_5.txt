ultieme spanning en slapeloze nachten,Ik had grootse plannen om mijn dag nuttig te besteden. Opruimen, achterstallige administratie bijwerken etc. Zoals altijd kwam er een kink in de kabel. Een boek lezen van Jeffery Deaver had meer prioriteit. En terecht bleek maar weer. Kippenvel, ultieme spanning en veel oohs en aahs. Die man bezorgt mij slapeloze nachten!

In Dodendans bindt Lincoln Rhyme de strijd aan met de beruchte huurmoordenaar De Danser. Het is niet de eerste keer dat Rhyme met deze man te maken krijgt. Vanuit het verleden heeft hij nog een appeltje te schillen met de misdadiger. Hij is dan ook extra gemotiveerd om hem te pakken te krijgen. Met de trouwe steun van Amelia Sachs probeert hij de identiteit te achterhalen van De Danser wiens middelname bedrog is. Rhyme is slim, maar De Danser ook. Tijdens een vernuftig schaakspel waarin beiden verlies moeten incasseren proberen ze elkaar schaakmat te zetten. Gaat het Rhyme en Sachs binnen 45 uur lukken om de moordenaar te ontmaskeren en voorgoed een einde te maken aan zijn gruwelijke daden? Of, blijft De Danser hen aftroeven en nog meer slachtoffers aan zijn indrukwekkende moordlijst toevoegen?

Dodendans is het tweede boek dat ik lees in de Lincoln Rhyme serie van Jeffery Deaver. Van De stenen aap was ik erg onder de indruk. Ik was dan ook erg benieuwd of Dodendans kwalitatief gezien in de buurt kwam van dit boek. Dit bleek inderdaad het geval. Ook dit boek bevatte zeer vernuftig speurwerk, een plot dat heen en weer vliegt, kronkelt en draait. Niets is wat het lijkt. Ik weet inmiddels dat Deaver een meester is in het teweegbrengen van verrassingseffecten omtrent de ontmaskering van de uiteindelijke dader. Ik probeer dan ook gedurende het hele boek alle karakters goed te observeren om in te kunnen schatten wie het gedaan heeft. Als het ware bind ik de strijd aan met Deaver. Ben ik zo slim om zijn plot voor het einde te doorzien? Helaas moet ik ook nu weer mijn meerdere in hem erkennen. Hij had me weer te pakken! Maar, één karakter vertrouwde ik niet helemaal en dat bleek achteraf ook te kloppen. Ik heb dus ook een klein puntje verdiend

Met Dodendans is mijn eerste vijf sterren recensie een feit. Het is Deaver meer dan gegund!