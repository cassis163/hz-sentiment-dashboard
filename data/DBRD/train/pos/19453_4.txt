Eduard moet een brilletje... Maar dat wil hij helemaal niet!
Hij wil zo zijn als iedereen is... Hij droomt erover en wordt er verdrietig van. Maar dan fluistert de mevrouw van de brillenwinkel in zijn oor dat je met een bril bijzondere dingen ziet... En dan gaat Eduard, met bril, de wereld om hem heen anders bekijken. Van alles valt hem op. De nerven in de blaadjes van de boom, een duif op een nestje en ook samen met papa en mama zijn zoekboeken bekijken ineens weer leuk! Saaie, witte wolken worden ineens ridders op een paard, achterna gezeten door vuurspuwende draken... En wat zijn dat mooie sproetjes op Linda's wang!
Door zijn bril is Eduard's wereld een stuk mooier en completer geworden en als klap op de vuurpijl heeft hij nu ook een vriendinnetje... Zo zie je maar wat een bril allemaal kan doen!
Soms hoef je alleen maar net iets beter of anders naar de wereld  te kijken... en dat geldt ook voor alle kindjes zonder bril!
Ik zie, ik zie is een grappig en verrassend prentenboek met tekst van Pimm van Hest. Op een speelse manier kunnen kinderen worden voorbereid op een bril en is de boodschap vooral... een brilletje is zo gek nog niet; de wereld wordt er leuker van! De mooie, kleurrijke illustraties van Nynke Talsma hebben grappige en verrassende details.
Het verscheen bij uitgeverij Clavis en is geschikt voor kinderen vanaf 4 jaar.
Pimm van Hest (1975) werd geboren in Veldhoven. Tijdens zijn opleiding als leraar in het basisonderwijs schreef hij als afstudeerproject voor kinderen: 'De mysterieuze avonturen van Heob en zijn vrienden'.  Daarna volgde hij een studie psychologie, waarbij hij in zijn vrije tijd werkzaam was in een boekhandel in Eindhoven. De adoptie van dochter Moira inspireerde hem tot een kinderboek over adoptie: Rosita.
Nynke Talsma (1975) werd geboren in Delfzijl. Zij studeerde aan de kunstacademie in Kampen. Haar werk kenmerkt zich door het gebruik van aquarel, pen en inkt. Zij werkt momenteel voor diverse uitgeverijen in binnen- en buitenland.