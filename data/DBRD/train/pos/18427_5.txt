Cover

Op de cover zien we een jonge vrouw met een jas aan in een mistig bos staan. Ze staat bovenop de top van een heuveltje. Ik denk dat deze cover echt perfect bij dit boek past. Ik stel me voor dat de jonge vrouw Hilde is. Ze wil overal goed in zijn en dit zorgt er voor dat ze een eetstoornis ontwikkelt. De mist in het bos geeft een mysterieus gevoel en ik denk dat dit boek me zeker opgevallen zou zijn in de boekhandel.

Auteur

Hilde Houweling (Zwolle, 1996) is auteur van het boek Over Winnen: als winnen een verslaving wordt, gedachten een gevangenis en je lichaam de prijs…

Ze is een van de deelnemers aan het programma Het Voedselgevecht, dat vanaf 25 oktober 2018 in vier afleveringen wordt uitgezonden op NPO3 . De avond tevoren vertelt ze hierover in RTL Late Night.

Hilde studeert Social Work, waarbij het haar droom is om later als ervaringsprofessional aan het werk te kunnen en daarnaast tv-programma’s te maken. Ze sport nog steeds fanatiek (boksen en hockey), maar om zichzelf te beschermen beperkt ze dit tot maximaal drie keer per week. Hilde is nog niet van haar eetstoornis af, maar zet steeds meer stapjes in de goede richting, zodat ze weer vaker onder de mensen is, wat ze fijn vind maar ook nog heel spannend omdat ze er zo lang tussenuit geweest is.

Er is nog een hele weg te gaan. Hilde is in behandeling bij Human Concern, een kliniek voor eetstoornissen. De focus ligt nu voornamelijk op traumabehandeling, waarbij ze haar motto voor ogen houdt: ‘Herstel is mogelijk!’

Mijn mening

Ik lees erg graag non-fictie boeken, al moet ik eerlijk zeggen, dat dit de eerste keer is dat ik een boek lees over een eetstoornis. Dus ik was erg benieuwd hoe dit boek me zou bevallen.

Ik begon te lezen, en ik merkte dat ik al vrij snel helemaal in het verhaal zat. Wat meteen opviel is dat Hilde een indrukwekkend verhaal vertelt.

Hilde is een veelbelovende hockeyster. Hierdoor traint ze fanatiek. Haar trainer steunt haar hier ook in. Echter dan gaat haar trainer te ver en misbruikt haar. Dit zorgt ervoor dat Hilde nog meer moeite voor alles moet doen en hierdoor langzaam in haar eetstoornis verdwijnt.

Hilde is nog maar 22 en toch kan ze al terug kijken op een ontzettend roerig leven. Ze is als jonge vrouw afgereisd naar Barcelona om daar te trainen als hockeyster. Echter omdat haar leven al zo wordt beheerst door haar eetstoornis loopt dit anders dan verwacht. En Hilde heeft op dit moment naar mijn gevoel nog niet door dat ze een eetstoornis heeft. Het is heel indrukwekkend om te zien hoe open Hilde heeft durven schrijven over haar eetstoornis en de eigen gedachten die ze had. Ze heeft op een duidelijke manier aan gegeven wat er schuil gaat achter een eetstoornis. En dat de eetstoornis eigenlijk alleen het topje van de ijsberg is. En dat er eigenlijk altijd veel meer aan de hand is, waardoor de eetstoornis ontstaat en onderhouden wordt. Dit lees je ook duidelijk in het verhaal van Hilde. Ik denk dat dit echt een boek is voor iedereen die iets over eetstoornissen wilt weten. Hilde heeft dit op zo’n toegankelijke manier geschreven, waardoor het heel duidelijk wordt dat er veel meer speelt dan de eetstoornis. En dat dit niks te maken heeft met slank willen zijn.

Deze recensie is eerder verschenen op Koukleum.nl.