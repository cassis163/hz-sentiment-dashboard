Sinterklaas, Kerst en verjaardagen zijn allemaal mooie gelegenheden om samen met vrienden en familie te genieten. En hoe kan dit beter dan met een bord vol heerlijk eten! Vrienden Guus Meeuwis en Dick Middelweerd hebben samen een kookboek samengesteld met de heerlijkste recepten die bij deze verschillende gelegenheden passen.

Guus en Dick maakten al eerder samen een kookboek en dat smaakte naar meer, vandaar dat ze nu weer een kookboek hebben gemaakt met heerlijke recepten voor het hele jaar. De recepten van Dick Middelweerd (tweesterrenchef) zijn culinair hoogstaand en daar kun je echt de blits mee maken bij een feestje. De gerechten van Guus zijn lekker makkelijk om te maken. In één ding verschillen de gerechten niet, want ze zien er superlekker uit!

De recepten zijn zeer uiteenlopend en verdeeld over verschillende thema’s, zoals fijne feestdagen, goede voornemens, carnaval en zomervakantie. Naast alle feestrecepten staan er in het kookboek ook gezonde recepten, zodat je ook voor de gewone dagen inspiratie uit dit kookboek kunt halen, want het kan helaas niet elke dag feest zijn. Zoals je ziet vanalles wat.

Elk thema begint met een introductie van de schrijvers van dit boek. Ze delen een herinnering of hun gevoelens en ideeën bij het betreffende thema, waardoor een heel persoonlijk kookboek is ontstaan. Je leert op deze manier Guus en Dick beter kennen en leest waar zij gelukkig van worden.

De lay-out van dit kookboek is prachtig. Het boek heeft een harde kaft en bevat schitterende foto’s van de gerechten. Het ziet er verleidelijk uit en het water loopt je al in de mond. De recepten zijn overzichtelijk weergegeven. Guus of Dick geeft een introductie op het gerecht en daarna volgen de kooktijd, ingrediënten en beschrijving die stap voor stap aangeeft hoe het gerecht gemaakt moet worden. Het enige nadeel van dit kookboek is de indeling, deze is op thema’s, maar hapjes, hoofdgerechten, toetjes en gebak staan kriskras door elkaar. Gelukkig is er achterin het kookboek een register opgenomen, waar de recepten wel handig gecategoriseerd staan.

Om het kookboek te testen heb ik twee recepten uit het boek gemaakt. Allereerst een heerlijke nasi. Ik vind nasi altijd een heerlijk gerecht als je met een grote groep eet. Je hebt een goede basis en je kunt het uitbreiden met allerlei bijgerechten. De nasi van thuis is samengesteld door Dick. Dit is een heerlijke nasi met ei en garnalen. Heerlijk! Ook de tip van Dick om de rijst lang van te voren te koken was goed, daardoor kreeg ik de perfecte nasi! In deze Sinterklaastijd is het natuurlijk perfect om ook de gevulde speculaas te maken. Een heerlijke koek en leuk om zelf te maken. De beschrijving is duidelijk en ook voor de minder ervaren kok is het goed te volgen en uit te voeren.

Het jaar van Guus en Dick is een prachtig vormgegeven kookboek met recepten voor het hele jaar. Perfecte recepten voor feestdagen of eten met vrienden. Simpele gerechten, maar ook uitgebreidere recepten waarmee je lekker kunt uitpakken. Het is een kookboek vol recepten waar je heerlijk van kunt genieten.