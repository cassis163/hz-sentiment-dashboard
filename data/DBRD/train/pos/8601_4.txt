Cathy Kelly is een van mijn favoriete auteurs. Vol enthousiasme begon ik met het lezen van Tussen zussen. Een boek over de twee zussen Cassie en Coco die als kind door hun moeder in de steek zijn gelaten en na het overlijden van hun vader zijn opgevoed door hun oma.
Cassie wil haar kinderen geven wat zij vroeger heeft gemist, moederliefde en het perfecte gezinnetje.
Coco geniet van haar vrijheid, maar is dit uit eigen wil, of heeft ze verlatingsangst omdat ze zich vroeger in de steek gelaten voelt?

De schrijfstijl leest prettig en mooi beeldend zoals ik gewend ben van Cathy Kelly. Al snel waan ik me graag op dat fijne pleintje waar de oma van Cassie en Cocoâ€™s oma woont.

Er komen vanaf het begin veel personages aan het woord. Misschien net iets te veel personages, want het duurde even voordat ik in de verhaallijn kwam en kon gaan meeleven met deze personages.
Maar de hoofdpersonages zijn goed neergezet. Ik leefde met Cassie mee, die als perfectionist steeds werd teleurgesteld door haar man, die liever zijn gezin negeerde en bij zijn moeder zat. En ik had medelijden voor Coco omdat ze zo haar best deed voor haar winkeltje, maar haar werkneemster het te gemakkelijk liet maken omdat ze veel te aardig is.

In het begin staan de bijpersonages en bijverhaallijnen heel ver van elkaar af. Het duurt even voordat deze verhaallijnen samensmelten. De verhaallijn van Phoebe vind ik net iets te kort en het voegt nu niet heel veel toe, deze had van mij iets uitgebreider gemogen (want ik had best iets langer in dit boek willen lezen). Want na een derde zat ik helemaal in het verhaal, leefde ik mee. Ja, ik heb genoten van dit boek, weer een heerlijk boek van Cathy Kelly dat je een lekker Feelgood gevoel geeft.