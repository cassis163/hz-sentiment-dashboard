Jack King is een jongen die het altijd net niet heeft. Dat geldt voor sporten, muziek, zelfs in de liefde. Altijd is er iemand die net wat meer heeft dan hij. Jack wordt er soms moedeloos van maar gelukkig heeft hij twee beste vrienden, nou ja gelukkig! Jillian is zijn beste vriendin sinds de eerste klas en Franny, nou Franny kent hij al vanaf de zandbak. Het enige wat niet leuk is aan de vriendschap is het feit dat Jillian en Franny een stelletje zijn. In dit geval is het dus duidelijk dat Jack het net niet is, anders zou Jillian wel met hem verkering hebben! De drie zitten in hun examenjaar en gaan het jaar erop studeren. Jillian en Jack zijn al aangenomen op de dichtstbijzijnde universiteit, Franny nog niet. Jack en Jillian gaan daar voor een introductie-avond naar toe en dan…. Dan verliest Jack zijn hart aan Kate. Kate studeert al aan de universiteit, gelukkig ziet zij ook wel wat in Jack. Voor Jack gaat een wereld open, eindelijk is hij niet meer degene die altijd achter het net vist. Maar helaas blijkt Kate ernstig ziek te zijn en na vier maanden overlijdt ze. Jack krijgt dan een heel aparte ervaring, ineens is hij terug op de eerste avond van hun ontmoeting. In eerste instantie snapt hij er helemaal niets van maar dan wordt het hem duidelijk dat hij teruggereisd is in de tijd. Hij krijgt een tweede kans! Hij begrijpt dat hij er alles aan moet doen om het leven van Kate te redden. Dat neemt hij heel letterlijk op en dat heeft consequenties voor zijn leven met zijn beste vrienden en voor de relatie met zijn lieve ouders. Maar Jack zet alles op alles om Kate te redden maar helaas, weer overlijdt Kate na vier maanden. En Jack? Jack wordt weer ‘wakker’ op de avond van de eerste ontmoeting. Weer krijgt Jack een nieuwe kans en met elke kans leert hij dat de keuzes die hij maakt, invloed hebben op zijn omgeving. Hij leert goed na te denken over de mensen in zijn leven, leert om niet over hen maar met hen te beslissen. Jack wordt langzamerhand volwassen maar of dat Kate kan redden?


Mijn mening: De auteur heeft een interessant thema gekozen voor dit young adult boek, de hoofdpersoon Jack keert na het overlijden van zijn vriendin Kate, terug in de tijd. Hij laat Jack groeien van een jongen met een minderwaardigheidscomplex, hij heeft het immers altijd net niet, tot een jongvolwassene. De keuzes die hij maakt in zijn leven kunnen ongedaan gemaakt worden wanneer hij weer terugkeert in de tijd. Jack leert niet zelfzuchtig te zijn en rekening te houden met anderen. Ook als dat betekent dat hij Kate los moet laten.
Een prima young adult roman, vier sterren.