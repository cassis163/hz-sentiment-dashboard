Van knopen tot het Griekse alfabet en van rivieren tot lichaamsorganen.
Je kunt het zo gek niet verzinnen of het staat in dit mooie, grote boek.
Dertig wetenswaardige onderwerpen worden in dit boek behandeld.
Er wordt iets over het onderwerp verteld. Bijvoorbeeld hoe het notenschrift wat wij tegenwoordig kennen is ontstaan. En vaak staat er ook een kleine anekdote of weetje bij die daardoor het onderwerp nog leuker en interessanter maken. Ook wordt elk onderwerp beeldend gemaakt door illustraties.
Veel onderwerpen zijn wel algemeen bekend. Zeker bij volwassenen, maar vaak is het ook meer een opfrisser van de kennis die er al was. Voor kinderen, zeker als zij geïnteresseerd zijn in wetenswaardigheden, is het een heerlijk boek om in weg te duiken. Hoe leuk is het om aan andere mensen te vertellen wat je allemaal weet! Door samen te lezen brengt het ook een leuke discussie op gang over allerlei onderwerpen.

Het boek is van groot formaat (28x38 centimeter). Dat is behoorlijk aan de maat voor een boek, maar door de layout die gebruikt wordt in het boek werkt dit goed. Op de voorkant van het boek zijn de woorden en plaatjes er in gedrukt, zodat een soort reliëf ontstaat. De hele uitstraling heeft iets nostalgisch. Elk onderwerp heeft zijn eigen kleur en de tekst en illustraties zijn omlijst met een mooi bewerkt randje. Helaas zitten er hier en daar taalfouten in, wat wel jammer is voor een boek die vooral voor de jeugd bedoeld is.

De oorspronkelijke, Engelse, titel is: "A world of information". In het Nederlands: "een wereld van informatie". Dit dekt beter de lading dan de huidige titel "Over alles". Er is zoveel te vertellen. De schrijvers van dit boek hebben ook een keuze moeten maken. Of dit moet het eerste boek zijn in een reeks van heel veel boeken. Dat laatste zou niet erg zijn!