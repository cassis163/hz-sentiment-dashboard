Ondanks het zware onderwerp voelde dit boek voor mij heel goed. Hoewel Thibault uiteraard de enige is die praat, reageert Elsa daarop met allerlei gedachten en gevoelens. Thibault merkt ondertussen dat ze hem hoort (ik zal nog niet vertellen hoe). Daardoor onstaat er ondanks de passieve staat van Elsa een warme band tussen de hoofdpersonen. Ik vond vooral de woorden van Thibault vaak erg ontroerend.

Het verhaal wordt afwisselend verteld door Elsa en Thibault. Omdat Elsa van alles hoort, denkt en voelt, is haar perspectief minstens net zo interessant als dat van Thibault. Alleen kan zij niet communiceren met haar omgeving en hij wel.

De schrijfstijl is erg prettig. De zinnen zijn niet te lang, maar vertellen wel heel duidelijk wat er gebeurt. Je ziet de meeste situaties als lezer zo voor je. De dingen die Thibault en Elsa denken en in het geval van Thibault ook zeggen, waren voor mijn gevoel opvallend vaak raak. Ik kon me er helemaal in vinden.

Het boek is vrij dun (222 bladzijden) maar het verhaal is helemaal af. Alles wat verteld moest worden wordt verteld. Ik ben erg blij dat ik dit boek mocht lezen. Ik vreesde in eerste instantie voor een te klef liefdesverhaal, maar dit boek is precies goed.