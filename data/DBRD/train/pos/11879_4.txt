'Voor wie de klok slaat' was voor mij de eerste kennismaking met de reeks rond Thomas Berg van Jo Claes en die is me heel goed bevallen.
Claes zet volwaardige personages neer. De uitwerking daarvan krijgt evenveel aandacht als de uitwerking van de plot. Al heel snel in het boek waren de personages geen vreemden meer. Meestal duurt het veel langer voor ze me 'grijpen'.
De plot zelf is mooi uitgewerkt volgens de regels van de kunst: geef de lezer slechts bij mondjesmaat informatie zodat deze niet te snel op het juiste spoor wordt gezet en doe dat zodanig dat de lezer zich niet bekocht voelt. Missie geslaagd in dit geval.
Het verhaal slabakt ook nergens. Alhoewel het verhaal op zich geen thema aansnijdt dat niet al eerder in boekvorm is verschenen (een uit de hand gelopen familieruzie die haar wortels heeft in het verleden + homofobie), wordt het toch zeer snel spannend en blijft het dat tot op het einde. Ik heb van elk vrij moment gebruikgemaakt om verder te lezen. Ik was nieuwsgierig naar het verdere verloop en dat is toch precies wat je als lezer verlangt van een thriller?

(Ik kwam tijdens het lezen een viertal taal- en spellingfouten tegen. Pleegde i.p.v. placht, moment i.p.v. monument, enz. Jammer dat de redactie van de uitgeverij deze over het hoofd heeft gezien. Een mooi boek als dit verdient absoluut een gedegen taalcorrectie.)