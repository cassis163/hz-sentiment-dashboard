De nomadische keuken, dat roept beelden op van reizen en buiten koken, kampvuur en vrijheid. Gezamenlijke maaltijden rond het kampvuur, het lijkt me geweldig! De nomadische keuken van Raïnaraï van Laurent Med Khellout spreekt me dan ook wel aan. Hij beschrijft de Algerijns nomadische keuken uit zijn jeugd, hoe ze veel vegetarisch maar ook vis aten en hoe hij zelf leerde koken op een zelfgemaakt kooktoestel in het park.
Het boek is opgebouwd uit zeven hoofdstukken. Dit is voor de schrijver een belangrijk getal. Natuur, warmte, traditie, avontuur, geloof, muziek en plezier. Deze zijn weer gekoppeld aan een traditioneler manier van kookboeken indelen, salades, soepen, brood couscous en tajines, visgerechten vegetarische gerechten, bijgerechten en zoete gerechten. Tussendoor staan veel foto’s van producten maar ook van het land van herkomst, Algerije. Bij het hoofdstuk over vegetarische gerechten staan ook de foto’s van het laaiende houtvuur waar de kok heerlijke gerechten staat te koken. De recepten zijn netjes stap voor stap beschreven met herkenbare ingrediënten. Wel gebruikt hij soms combinaties die wij misschien “raar” vinden als pastinaak met verse abrikozen. In de introductie van het recept wordt vaak een tip verwerkt (artisjokken schoonmaken) of informatie gegeven over een product (cassave). Het boek is in samenwerking met Oxfam Novib tot stand gekomen.

Ik was heel benieuwd naar deze soep: Olijven-wortelsoep

Voorgerecht voor 4-6 personen
600 g middelgrote wortelen
3 tomaten
2 tenen knoflook
2 eetlepels  goede stevige olijfolie
2 takken rozemarijn
400 g olijven naar keuze, zwart of groen
1½ liter water
Zout, versgemalen peper
Verse koriander, fijngesneden

Schrap de wortelen en snijd ze over de lengte doormidden of in vieren. Kerf de tomaten aan de bolle kant een keer in en leg ze 30-60 seconden in kokend water. Giet de tomaten af, dompel ze kort in koud water en trek het vel eraf. Snijd elke tomaat in 4 parten en haal de kern eruit. Stamp de knoflooktenen kort in de vijzel, zodat je de vliesjes eraf kunt halen en wrijf de knoflook tot puree.
Verhit de olijfolie in een diepe pan en zet de rozemarijn, de olijven en de knoflook erin aan. Roer de tomaten door de inhoud van de pan, voeg het water toe en breng de soep aan de kook. Zet het deksel op de pan en laat de soep zachtjes pruttelen tot de tomaten gaar zijn, een minuut of vijftien.
Breng de soep op smaak met zout en peper en als je het lekker vind ook wat fijngesneden koriander.

Is het u ook opgevallen? Ja, inderdaad, de wortel wordt niet meer genoemd. Ander opmerkelijk iets: Op veel foto’s staat een ingrediënt wat niet in het recept staat, zoals sesamzaad over de wortels met munt, en een puntpaprika op de olijventaart. Ik zie het als slordigheden die verder niet storend zijn.
Het resultaat van het koken is een heerlijke eenvoudige soep die zeer verwarmd op een druilerige dag als vandaag. Het boek verrast de kok met zulke recepten. Ik zou nooit een dergelijke hoeveelheid olijven in de soep doen, ik zou eenvoudigweg niet op het idee komen. Maar het is erg lekker!

De komende tijd zal ik mezelf en tafelgenoten verrassen met vijgensoep, sperziebonen met gedroogde pruimen en oesterzwammen in filodeeg. Dit boek is een aanrader voor wie behoefte heeft om ook in de keuken weer eens nieuwe wegen in te slaan.