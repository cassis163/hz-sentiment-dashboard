Een nieuw karakter uit de stal van uitgeverij Kluitman. Klein Konijn ziet er heel schattig uit en op de tekeningen valt veel te zien. Mijn dochter is nogal van de details dus voor haar is het leuk om van alles te kunnen ontdekken in de boekjes. Deze zijn in klein formaat waardoor jonge kinderen ze zelf makkelijk kunnen pakken en doorheen bladeren.
Op elke bladzijde staat een stukje verhaal van vier zinnen. Waar ik tijdens het voorlezen erg aan moet wennen, is dat de laatste woorden van zin drie en vier op elkaar rijmen. Meestal kom ik in kinderboeken tegen dat de laatste woorden van zin twee en vier rijmen waardoor dat voor mijn gevoel vloeiender leest dan zoals het in de boekjes over Klein Konijn is gedaan.

In ‘Klein Konijn wil met de trein’ is opa Ko jarig en wil Klein Konijn samen met zijn moeder naar opa toe. Het plan is om met de trein te gaan maar deze heeft nogal vertraging. Vervolgens gebruiken Klein Konijn en zijn moeder verschillende manieren om toch bij opa Ko te kunnen komen. Zo stappen ze eerst in de bus maar gaat de motor kapot. Dan maar met een boer mee die op zijn trekker zit. Maar oh, dat gaat ook mis. Zullen Klein Konijn en mama toch bij opa Ko aankomen?

In ‘Lang leve Klein Konijn’ is hij zelf jarig. Er komt veel visite en het mooiste cadeau krijgt hij van iedereen samen, een rode fiets! Die wil Klein Konijn natuurlijk meteen uitproberen. Dat gaat eigenlijk best goed in huis en Klein Konijn besluit dat hij dan ook wel even buiten kan gaan fietsen.
Hoewel Klein Konijn dit al best goed kan, is het toch wat anders om echt buiten in het verkeer te fietsen. Botsingen, chaos en ongeruste visite zijn het gevolg…

Klein Konijn heeft alle potentie om een populair konijntje te worden. Van mooie tekeningen tot de ondeugende dingen die hij doet, van zijn lieve koppie tot de gekke situaties waar hij in terecht komt. Dijkstra en Stenvert spelen goed in op wat kinderen leuk vinden. Ik hoop alleen dat de dichtvorm nog een beetje gaat wennen. 4 sterren voor Klein Konijn.