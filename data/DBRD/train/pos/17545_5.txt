Een heel mooi boek wat je als je eenmaal begint met lezen haast niet meer weg kan leggen.
Het neemt je mee in het verhaal van JJ (Jaap Jan) Het speelt zich af zowel in het verleden als in het heden. De stukjes uit het verleden zijn direct herkenbaar doordat dat in een cursief lettertype is. Hier wordt langzaam aan duidelijk hoe erg JJ werd gepest nadat hij met zijn ouders is verhuisd en op een andere basisschool terechtkomt. De pester Ivar maakt hem het leven zuur en JJ moet elke dag op zijn hoede zijn, dit houd aan tot en met de middelbare school.

In het heden maakt JJ een nieuwe start in een nieuwe stad en begint daar aan een studie psychologie. Hier maakt hij al snel nieuwe vrienden en door deze vrienden komt hij te wonen op een mooie plek en vind hij ook nog eens een leuke baan in een discotheek. Een groot verschil met zijn leven hiervoor. Totdat hij op een avond opeens Ivar ziet staan in de discotheek en dit zijn leven totaal op zijn kop zet...

Vanaf de eerste bladzijde zit je in het verhaal. Door de stukjes uit het verleden blijf je nieuwsgierig naar wat er vroeger is gebeurd maar ook naar wat er in het heden gaat gebeuren. Door de titel oog om oog en het pestverleden denk je direct al aan een wraakactie en het boek werkt daar langzaam naar toe. De verschillende personages maken het verhaal nog interessanter waardoor je geboeid blijft. De nieuwe vrienden van JJ zijn allemaal aparte figuren waardoor je eerst erg twijfelt of ze wel het beste voor hebben met JJ, heel knap neergezet.
Dit boek is absoluut een aanrader, knap geschreven en laat heel duidelijk zien wat pesten met je doet en tot hoever het je kan drijven. En niet te vergeten de mooie cover met het oog en de blauwe zijkant, dit valt natuurlijk erg op en geeft het boek nog iets extra's.