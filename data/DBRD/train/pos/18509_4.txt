De hoofdpersoon in dit boek van Robyn Carr, bekend auteur van romantische boeken, wil weg uit Los Angeles.
Melinda Monroe woont en werkt als verpleegster en verloskundige in deze grote stad totdat haar echtgenoot – een arts uit hetzelfde ziekenhuis als waar zijzelf werkt – op weg naar huis neergeschoten werd en overlijdt.
In Los Angeles herinnert alles haar aan haar overleden echtgenoot en bovendien vind ze het een beetje te hectisch worden in deze grote stad.
Ze wil graag rust, rust die ze hoopt te vinden in het dorp Virgin River, waar ze gesolliciteerd heeft naar een functie van hulp van de enige huisarts in het dorp en ook voor die functie is aangenomen.
De foto die ze opgestuurd krijgt van de romantische blokhut waar ze zal gaan wonen maakt voor haar het beeld van haar toekomstige werkplek compleet.
Alleen – eenmaal in Virgin River gearriveerd – lijkt het allemaal nogal tegen te vallen.
De idyllische blokhut blijkt een vervallen en smerig hutje te zijn en de arts die ze zal gaan assisteren een nurkse oude man, die helemaal niet zit te wachten op een assistente.
Maar ze geeft het een kans en doet haar best zich thuis te voelen in het dorp.
Daaraan helpt zeker mee dat ze het heel goed kan vinden met Jack, de knappe eigenaar van het plaatselijke café.
En ook de dokter valt bij nader inzien toch wel mee.
Het werk bevalt haar goed en langzamerhand begint ze haar plaatsje te vinden in Virgin River.
Door de vondst van een baby, waarvoor de dokter in eerste instantie de zorg op zich neemt, besluit ze te blijven tot er voor de vondeling een goed tehuis gevonden wordt.
Zal ze zich uiteindelijke zo thuis gaan voelen in Virgin River dat ze er wil blijven wonen?
Ik heb dit boek – in een heel andere genre dan ik doorgaans lees – met veel genoegen gelezen. Ik vond het een mooi , goed en vlot geschreven verhaal met plezierige hoofdpersonages. Mede door de schrijfstijl boeide het verhaal me van het begin tot het einde.
Een heel prettige en ontspannen leeservaring.
Ik waardeer het boek dan ook met 4 sterren.