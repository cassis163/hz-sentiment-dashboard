De cover van dit boek belooft een sfeervol verhaal en dat is zeker de conclusie na het lezen van Die avond aan het meer.

Het verhaal speelt zich afwisselend af in het heden (2008) en in het verleden (1959) maar wel steeds op dezelfde plek, namelijk op en rond een woonboot aan Boat Street in Seattle.

Ada Santorini is een jonge vrouw uit New York en draagt een verschrikkelijk groot verdriet met zich mee. Om alle herinneringen te vergeten, besluit ze haar baan als redactiechef op te zeggen en voor een poosje een woonboot te huren in Seattle. Daar maakt ze kennis met de andere woonbootbewoners, onder wie Jim en zijn ouders, bewoners van het eerste uur. Ada komt erachter dat Penny Wentworth eind jaren 50 in haar woonboot woonde en dat zij op een avond spoorloos is verdwenen. Ada is vastbesloten om te achterhalen wat er met Penny is gebeurd.

Het verhaal wordt afwisselend verteld door Ada en door Penny. Penny is als jonge vrouw getrouwd met de twintig jaar oudere Dexter Wentworth. Dexter gaat helemaal op in zijn werk als kunstschilder waardoor Penny vaak alleen is op de woonboot. Op een dag maakt ze kennis met een nieuwe bewoner en komt haar leven op zijn kop te staan.

Dit boek is meer dan alleen een verhaal over verlies, liefde en een mysterieuze verdwijning. Penny is gek op bakken en doet dit in het verhaal dan ook heel vaak. Leuk is dat haar recepten in het boek staan beschreven waardoor het ook een mini kookboekje is geworden.

Voordat het verhaal begint, vertelt de schrijfster hoe het boek is ontstaan. Ze beschrijft het heel sfeervol waardoor je tijdens het lezen al direct een goed beeld hebt van de setting waarin het verhaal zich afspeelt.

Die avond aan het meer was mijn eerste kennismaking met Sarah Jio. Ik heb het boek met veel plezier gelezen. Het verhaal is goed opgebouwd. Je weet dat Ada iets vreselijks heeft meegemaakt, maar wat en hoe wordt stukje bij beetje onthuld. Het verhaal blijft daardoor boeiend. Hetzelfde geldt voor het verhaal van Penny. Gaandeweg wordt naar de climax toe gewerkt.

Een fijn feelgood verhaal om heerlijk van te genieten tijdens de donkere winteravonden.