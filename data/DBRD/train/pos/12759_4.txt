Hoe je verliefd wordt op een zwerver die in de bosjes woont door Emmy Abrahamson

‘Hoe je verliefd wordt’ vertelt het verhaal van Julia, een jonge Zweedse vrouw die Engelse les geeft aan het Berlitz college in Wenen. Ze droomt er van een boek te schrijven maar elk boek-idee dat ze krijgt blijkt al eens geschreven te zijn…
Julia geeft zo vaak mogelijk les en houdt zich daarnaast voornamelijk bezig met het invullen van en deelnemen aan tests.
Ze verveelt zich en is bovenal eenzaam. Daar komt verandering in als ze valt op een geweldig knappe, aantrekkelijke man. Klein detail: Ben is zwerver en woont letterlijk in de bosjes.
Zoals het een goed romantisch verhaal betaamt gaat het vanaf dan niet enkel op maar ook af (en weer op). Julia verruimt haar blik en wereld en dat allemaal dankzij het goede (of soms minder goede) voorbeeld van Ben.

‘Hoe je verliefd wordt’ is een dun boek dat vlot leest. Zoals de cover al zegt: een feelgood roman. Wat dit boek boeiender maakt dan de meeste andere feelgoods is dat de schrijfster zelf ook echt verliefd is geworden op een dakloze man in Wenen. Ondertussen zijn ze getrouwd, hebben 2 kinderen en wonen in een echt huis, niet in de bosjes :)