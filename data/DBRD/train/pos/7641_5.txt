Walter Luitwieler, de auteur van het boek; De man die koken kan, is geen professionele kok. Hij is wel een liefhebber van koken en weet niet beter of eten speelde altijd al een grote rol in zijn leven. Walter begon zich steeds meer te verdiepen in het koken met verse ingrediënten en leerde zichzelf stap voor stap de kunst van het koken aan. Uiteindelijk begon hij een blog met de titel De man die koken kan. De blog werd een vrij groot succes. Nu is er ook een kookboek met gelijknamige titel op de markt verschenen. Het receptenboek is een rijke aanvulling op de blog. Het bevat 70 aangename recepten en deze zijn echt niet alleen interessant voor mannen. Walter Luitwieler richt zijn aandacht op de gewone man (en vrouw) die net als hij thuis in de keuken staat met de wil om een goede maaltijd op tafel te zetten.
In het eerste gedeelte van het boek verteld de auteur je hoe zijn blog exact is ontstaan en welke rol voeding in zijn leven heeft gespeeld. De recepten in de eerste helft van het boek, zijn allen voedzame en vrij gezonde recepten. Maaltijden die geschikt zijn voor dagelijks gebruik, afgestemd op alle momenten van de dag, van ontbijt tot dessert. Hier zal je onder andere luchtige volkorenpannenkoeken, frittata en tortilla’s tegenkomen. Daarnaast vindt je er ook een aantal praktische basisrecepten zoals een pasta-en pizzasaus, flatbreads en tortilla’s. Recepten waarmee je eindeloos kunt variëren.

De tweede helft van het boek De man die koken kan, is bewaard voor die recepten voor de momenten waarop je extra wilt genieten van een maaltijd. Schandalig lekkere recepten, aldus Walter Luitwieler. Waaronder empanadas gevuld met kip, gehakt en groenten, een originele nacho-schotel en overheerlijke appelkoeken. Alle recepten in het boek worden duidelijk stap voor stap beschreven en begeleid door paginagrote foto’s van het gewenste resultaat. Sommige recepten zijn voorzien van duidelijke stap voor stapfoto’s. Verder vindt je verspreidt over het boek leuke foto’s van de auteur zelf, zijn familie en vrienden. Het receptenboek maakt, mede dankzij de harde kaft, een verzorgde indruk. De recepten zijn vrij eenvoudig om te maken en bieden voldoende inspiratie om een ieder te motiveren er zelf mee aan de slag te gaan. Dikke aanrader!