Isabel Dieudonné is ex-rechercheur en specialist postmortale zorg. Als er een gruwelijke moord gepleegd is, wordt zij benaderd om als adviseur van het politieteam op te treden.
Op een open plek in het bos is het lijk van een onbekende, oude man gevonden. Hij is met een mes dat rechtstreeks in zijn hart gestoken is, gedood. Een tak met een witte vlag steekt uit zijn borst. Op de vlag staat het woord KLAAR.
Op het politiebureau komt een man binnen om de vermissing van zijn zoon te melden. Dit wordt niet als urgent gezien, omdat de jongen volwassen is. Hierbij wordt eraan voorbijgegaan dat de jongen een psychische aandoening heeft en in een begeleid wonen project woont.
Enkele dagen later wordt in hetzelfde bos, maar op een andere open plek, het lichaam van de jongen gevonden. Ook bij hem steekt een tak in zijn borst. Dit keer met het woord VOLTOOID.
Wil de moordenaar een boodschap overbrengen? En welke boodschap is dat dan?
In de maatschappij wordt gediscussieerd over euthanasie en voltooid leven. Wil de dader met de moorden aangeven dat alles niet snel genoeg gaat.
Het team doet onderzoek bij verscheidene organisaties die zich hiermee bezighouden en komen er achter dat het om euthanasie bij drie groepen gaat: mensen die ondraaglijk lijden, mensen die vinden dat hun leven voltooid is en om mensen met dementie.
Zal de moordenaar nogmaals toeslaan en dan nu bij iemand die dementeert?
Het team doet er alles aan de moordenaar te vinden voor hij opnieuw toe zal slaan, maar zij tasten in het duister over zijn werkelijke motieven.

De twee verhaallijnen in "Voltooid", de gepleegde moorden (en het onderzoek naar de moordenaar) en het persoonlijk leven en verleden van Isabel, worden op een heel natuurlijke wijze met elkaar verweven. Het karakter van Isabel wordt goed uitgediept, maar zij is dan ook de hoofdpersoon van het verhaal. De andere personages komen ook goed tot leven, al is het op een iets lager niveau.
In de cursief gedrukte stukjes tekst lezen we de gedachten en drijfveren van de dader.
Het thema van het boek, euthanasie, komt zeer regelmatig ter sprake en wordt van verschillende kanten en opvattingen belicht.
"Voltooid" heeft een vlotte en pakkende schrijfstijl en een uitstekend uitgewerkte plot.
Aan het eind van het boek staat nawoord, onder de titel "Absoluut te lezen nawoord". Hierin zet Mariska Overmars de lezer aan het denken over het boek en euthanasie.

Mariska Overman (1970) debuteerde in 2017 met "Hoofdzaak", ook over Isabel Dieudonné. Zij schrijft ook columns over dood en rouw en heeft samen met haar man Bureau MORBidee, een communicatiebureau dat de dood bespreekbaar wil maken.