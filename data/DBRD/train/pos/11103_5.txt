Naar aanleiding van de Europese literatuurprijs 2017 lees ik de volledige shortlist dit jaar om mijn mening te vormen over de boeken. Schittering is het tweede boek dat ik lees van die shortlist. Margaret Mazzantini debuteerde in 1994 met het boek Het zinken teiltje. Ze schreef ook andere romans, waaronder Ga niet weg, Ter wereld gekomen, Niemand overleeft alleen en Morgenzee. Zowel als schrijfster als als actrice heeft ze enkele prijzen gewonnen, waaronder een Goya Award.

Schittering vertelt het verhaal van Guido en zijn vriend Constantino, over hun vriendschap en hoe die is geëvolueerd naar een liefdesrelatie. Guido is van goede komaf en woont in hetzelfde flatgebouw als Constantino, wiens vader conciërge is van datzelfde gebouw. Ze gaan samen naar dezelfde school, waar Guido goede punten haalt en Constantino met de hakken over de sloot naar het volgende jaar mag. Ze worden vrienden, maar al snel blijkt dat er meer speelt tussen hen. Guido en Constantino hebben in hun pubertijd zo nu en dan een vriendinnetje en op latere leeftijd trouwen ze zelfs met hun echtgenote, maar ze stoppen nooit met elkaar te zien en houden dit verborgen voor hun echtgenotes totdat het noodlot toeslaat.

Het verhaal is een relaas vanuit het standpunt van Guido. Hij vertelt over zijn gevoelens voor Constantino die evolueren naar liefdesgevoelens en hoe hij zich dan ook aangetrokken voelt tot Constantino. Constantino lijkt het moeilijker te hebben met zijn homoseksualiteit dan Guido en trouwt dan ook al vrij vroeg en begint aan kinderen. Guido doet het op professioneel vlak goed in die mate dat hij professor is in Groot-Brittannië en dan ook verhuist naar daar en waar hij ook zijn vrouw, Izumi leert kennen die reeds een dochter heeft Leni. Naast die relatie spreekt hij ook af en toe eens af met Constantino en ze houden dit beiden geheim. Maar Guido lijkt zijn homoseksualiteit toch gemakkelijker te omarmen dan Constanino. En dit zal ook blijken uit het einde van het boek.

Het boek is een zoektocht naar je eigen identiteit en seksuele geaardheid. Het gaat over ontluikende homosekualiteit en hoe de beide hoofdpersonages ermee omgaan. De ontkenning in de beginfase, de fase van het experimenteren en de fase van het al dan niet aanvaarden van het homo-zijn. Het is een boek dat door de beschreven gebeurtenissen blijft nazinderen en die aanzet tot nadenken. Ook qua vertaling is het een goed boek. Het boek leest zeer vlot en is in een mum van tijd uit. Het boek is zeker een aanrader, want het is zoveel meer dan het zoveelste liefdesverhaal. Het is een verhaal met diepgang en personages die mee-evolueren met het verhaal. Een must-read dus!