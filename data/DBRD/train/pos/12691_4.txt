Waterkoorts zal voor menig kind herkenbaar zijn. Zeker voor diegene die naar zwemles gaan. Jij hebt moeite met bepaalde onderdelen van de les en je beste vriend doet alles zonder zichtbare problemen. Hij stroomt door naar het volgende badje maar jij mag nog even in hetzelfde bad blijven want je vaardigheden zijn nog niet voldoende.

Het blijkt dat jij last hebt van ‘waterkoorts’ maar als het erop aankomt blijkt dat dat nergens voor nodig is en dan ben je toch maar mooi de held!

Het boek bestaat uit ongenummerde hoofdstukken maar met een titel. Ze zijn kort en goed te lezen. Geen moeilijke woorden. Waterkoorts is geschikt om voor te lezen vanaf +/- 5 jaar. Zelf lezen vanaf ongeveer 7 jaar.

Vriendschap, durf, moed en doorzettingskracht komen aan bod. En de grootste les die ik er in terugvond was dat je van je fouten kan leren:

‘Geeft niks,’ zegt Tijn. ‘Je hebt het toch geprobeerd. En je mag best een foutje maken. Niemand is perfect.’

De omslagillustratie en de illustraties in het verhaal zijn van de hand van Gitte Spee en sluiten mooi aan bij het verhaal.

Waterkoorts is geschikt voor iedereen die op zwemles zit of die net klaar is met zwemles. Een fijn herkenbaar boek wat aansluit bij de belevingswereld van kinderen.

Deze review verscheen als eerste op mijn eigen blog.