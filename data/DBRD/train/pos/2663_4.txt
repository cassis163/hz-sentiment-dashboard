De Australische Don en Rosie zijn getrouwd en wonen nu in New York. Rosie is bezig met haar studie, Don is professor en alles loopt op rolletjes. Maar dan wordt Rosie zwanger. Niet iets wat een relatie kapot maakt, maar dit ligt toch anders als één van de twee autistisch is (Don). Al snel loopt alles verkeerd, omdat Rosie denkt dat Don geen vader wil worden en Don denkt dat hij ongeschikt is voor het vaderschap. Ook komt Don’s best vriend Gene bij hen inwonen, omdat Gene’s huwelijk kapot is en Rosie is hier niet blij mee.

Op het boek staat dat het een roman is, maar het is bijna een chicklit. Een heel apart en echt leuk boek. Duidelijk geschreven door een man, vol humor, geweldige situaties en vlot geschreven. Het is ook duidelijk het tweede boek in de (hopelijk) reeks en tijdens het lezen van de eerste helft van dit boek wenste ik dan ook steeds dat ik eerst boek, Het Rosie Project, had gelezen. Nu ik dit boek heb gelezen is het eerste boek lezen niet meer nodig: de uitkomst en het verloop is al te veel verklapt.

De ontknoping van dit boek ligt voor de hand, maar dat maakt totaal niet uit. De situaties waarin Don verzeilt raakt zijn erg grappig en zo niet doorgaans, heerlijk om te lezen. Ook al is Don zeker niet doorsnee, inleven was voor mij geen probleem. Geweldig om de gedachtegang van een autistisch persoon te lezen: alles op rationele basis en bijna alle emotionele en/of sociale gewoontes worden opzijgeschoven door Don. Zo is hij nu eenmaal, maar daarom wordt veel verkeerd geïnterpreteerd en gaat het bijna allemaal fout. En dat terwijl alles voor hem totaal logisch is.

Dit boek krijgt van mij een dikke vier van de vijf sterren. Het was een leuk verhaal om te lezen, vol goede humor en een einde zoals dat hoort bij dit soort verhalen. Geen vijf sterren, omdat boek 1 noodzakelijk is om te lezen en dat maakt het eerste helft van het boek net iets minder leuk. Maar alles wat deze schrijver hierna schrijft met Don en Rosie in de hoofdrol lees ik zeker!