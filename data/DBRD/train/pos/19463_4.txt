In 2010 verscheen haar eerste boek Juja, een boek van “maar “299 bladzijden, een boek dat lovend werd ontvangen en direct in de prijzen viel.
Met Het Achtste leven (voor Brilka) met maar liefst 1248 bladzijden overtreft de Georgische schrijfster Nino Haratschwilli (1983) zichzelf ruimschoots, zeker als je de publicatie rondom dit boek gaat bekijken.
Vier jaar deed de schrijfster over het origineel dat in 2015 in het Duits verscheen en dan nu vertaald is naar het Nederlands.

Naast een proloog vertelt het boek in 7 hoofdstukken het leven van de Georgische familie Jasji vanaf begin 20ste eeuw tot nu. Zes generaties lang volg je de familie met al haar wetenswaardigheden en deel je in al het lief en het vele leed dat hen overkomt en zie het effect wat een recept van heerlijke warme chocolademelk kan hebben. Heel mooi door het verhaal verweven lees en leer je over de geschiedenis van Georgië en Rusland, welke invloed dat op velen heeft gehad en nu nog heeft.

Nino Haratschwilli heeft het vermogen om de lezer ruim 1200 pagina’s te blijven boeien. Dit doet ze door mooie , soms poëtische zinnen af te wisselen met het beschrijven van de geschiedenis op dat moment. Om vervolgens je , door haar suggestieve en mysterieuze zinnen, uit te nodigen om verder te lezen.

“…en je vroeg je af waar je je kindertijd eigenlijk bewaarde, en ik weet nog dat ik antwoordde dat je hem verborgen hield tussen je eigen ribben, in je lever- en je moedervlekken, in je haargrens, boven je hart en in je lach.”p.21

Niet alleen de geschiedenis weeft Haratschwilli door het leven van de familie Jasji heen, ook kom je door het verhaal heen verschillende citaten of leuzen tegen. Hoewel niet altijd helemaal duidelijk is wat de schrijfster op dat moment precies bedoelt met het citaat/de leuze, geeft het wel weer wat en hoe de mensen op dat moment beïnvloed werden.

Het Achtste leven (voor Brilka) is een boek dat zich qua omvang zeker kan meten met de dikke boeken van Tolstoj en Dostojevski. Ook de inhoud doet er zeker niet voor onder. Uren genieten van lief en leed van de familie Jasji verweven in de geschiedenis van Georgië en Rusland.