Ik heb nu drie boeken van Ellory gelezen en ze blijven boeien. Het grootste deel van dit boek gaat op aan het levensverhaal van een Cubaanse huurmoordenaar in dienst van de Siciliaanse maffia.

Een ongelooflijke engerd eigenlijk, maar het gekke is dat je jezelf op den duur - het verhaal omvat vijftig levensjaren van de man - toch met zo iemand vereenzelvigt. Wat een wonderlijk mechanisme is dat toch.

Deze Perez vertelt zijn verhaal aan een alcoholische politieman wiens huwelijk op het punt staat op de klippen te lopen. Beide mannen hebben hun roots in New Orleans.En hoewel alle grote Amerikaanse steden voorbij komen - New York, Los Angelos, Chicago en ook Havanna - speelt de 'Big Easy' toch eigenlijk de hoofdrol in dit boek.

De stad van de Mardi Gras, de geur van gebakken kip, gumbo en jambalaya. Maar ook voodoo en de swamps eromheen, het wordt allemaal zeer indringend door Ellory beschreven. Je ruikt de modder bijna. Hmmm New Orleans, moet er toch een keer een kijkje gaan nemen.