In dit handzame boekje zijn maar liefst 100 mooie vogels opgenomen. De zogenaamde tuinvogels, vogels die je in Nederland, soms zelfs in je eigen tuin, tegen kunt komen.

Dit leerzame en praktische boekje kwam tot stand in samenwerking met de Vogelbescherming. Auteur Helga Hoffmans geeft in dit boekje antwoord op vragen als: waarom zingen vogels eigenlijk? Hoe kun je de tuin zo vogelvriendelijk maken en hoe, wat en wanneer kun je vogels het best voeren?

Na een uitgebreid algemeen en vooral boeiend gedeelte over vogels worden de vogels een voor een aan je voorgesteld. Om het overzichtelijk te houden is het boekje in vier delen ingedeeld. Drie delen oplopend van kleine tot grote vogels en een vierde deel dat werd gereserveerd voor alle in Nederland voorkomende watervogels.

Het boekje is mooi vormgegeven. Er staan veel kleurrijke fotoâ€™s in. Bij ieder soort vogel staat zowel de gangbare naam als de Latijnse naam vermeld. Begeleid met een duidelijke afbeelding van de betreffende vogelsoort (vaak zowel een foto van een mannetje als van een vrouwtjesexemplaar). Er wordt vermeld waar de vogels zoal voorkomen, wat de specifieke kenmerken zijn en wat voor voedsel ze eten. Maar je vindt er nog veel meer informatie, waaronder broedseizoen, het soort nest dat de vogels gebruiken en welke geluiden ze produceren. Dit laatste komt nog meer tot leven, wanneer je naast het lezen van alle informatie in dit boek de vogelgeluiden beluistert. Dit kan bijvoorbeeld via Vogelgeluid.nl of de website van de Vogelbescherming.

Ben je benieuwd naar een specifieke vogel, dan vind je deze gemakkelijk terug via de index die achterin het boek staat. Hierin vind je alle honderd vogels terug, van de slanke viseter de Aalscholver tot een van de mooiste zangvogels: de Zwartkop.

Vogels in en rond de tuin is voor iedere natuurliefhebber een aanrader. Dankzij het handige formaat kun je het gemakkelijk meenemen tijdens een mooie wandeling door de natuur of tijdens een vakantie in Nederland. Ben je nog een leek op vogelgebied, maar wil je alles weten over vogels, dan is dit boek een praktisch hulpmiddel. Ook voor de beginnende vogelspotter is dit boek echt een aanwinst. Zelfs wanneer je alleen nieuwsgierig bent naar een aantal specifieke vogeltjes, de vogels die met regelmaat in je tuin te vinden zijn, dan is dit boekje een nuttig naslagwerk.