'Je eerste liefde vergeet je nooit. Die van mij werd vermoord.'
Deze zin op de cover is de ouverture van een superspannend verhaal met en over Will Klein. 11 jaar geleden werd zijn vriendin Julie vermoord. Will's broer Ken werd van de moord verdacht en sloeg op de vlucht waarna Will en zijn ouders nooit meer iets van hem hoorden. Nu, 11 jaar later, woont Will samen met zijn vriendin Sheila en komt hij er achter dat zijn broer nog zou leven. Omdat hij altijd is blijven geloven in de onschuld van Ken begint hij te wroeten in het verleden. Daarbij haalt hij veel meer overhoop dan hij had verwacht. Dan verdwijnt Sheila, spoorloos.

Harlan Coben heeft met Spoorloos een thriller van formaat neergezet die boeit van de eerste tot de laatste bladzijde. Will Klein wordt geweldig goed getypeerd als iemand die gelooft in het goede van de mens maar niet goedgelovig is. Daardoor wordt hij nergens ongeloofwaardig in zijn zoektocht naar zijn broer en leven we met hem mee wanneer hij zijn ogen niet kan sluiten voor waarheden die hij al speurend tegenkomt. Illusies spatten voor zijn ogen uit elkaar, hij wordt van alle kanten tegengewerkt maar nu hij weet dat zijn broer nog leeft is nog maar één ding belangrijk: hem vinden en zijn naam zuiveren. De manier waarop dat door Coben wordt beschreven is maar met één woord te beschrijven: subliem.