Overprikkeld, Eerste hulp bij hoogsensitiviteit door Liesbeth Kamerling & Lieke Zunderdorp

Met illustraties van Femke den Hertog. Dat vermeld ik speciaal omdat de tekeningen zo mooi, lief, schattig, ontroerend en bovenal super gepast zijn! Ze maken dit prachtig vormgegeven boek nog mooier.

Nog een boek over hoogsensitief zijn hoor ik je al denken. Ja, nog een boek over hoogsensitief zijn; en voor mij kunnen er niet genoeg zijn. Ik lees ze allemaal en ik hou van de meeste. Net als het boek van Fleur van Groningen steekt dit boek er wat bovenuit. Dit is niet weer een theoretisch boek van 2 coaches (waarvan 1 ook psycholoog), dit is vooral het verhaal van 2 dames die van een speciale eigenschap een kracht hebben kunnen maken. Dames die uit eigen ervaring spreken, met een theoretisch onderbouwde kennis en vooral veel goesting. Het vertelplezier spat van elk blad.

Ik heb enkele dingen geleerd die ik na al die boeken over hsp (hoogsensitief persoon) nog niet wist en ik heb ongeveer de helft van het boek onderlijnd. Bevestiging en herkenning zijn dingen die mij als hsp’er een geruster en beter gevoel over mijzelf geven en dat biedt dit boek volop. Perfectionisme en schuldgevoel zijn ons hsp’ers niet vreemd. Iemand anders die ons (nog eens) vertelt dat we echt wel grenzen mogen stellen en nee mogen zeggen is heel nuttig en deugddoend.

Liesbeth en Lieke hebben hun boek onderverdeeld in praktische hoofdstukken zoals ‘lichaam & geest’, talent & werk, rust & balans,… Per hoofdstuk volgt er wat theoretische informatie aangevuld met persoonlijke verhalen, op het einde volgen er dan nog wat weetjes én een EHBO (korte, praktische tips om uit de overprikkeling te geraken).

Omdat het boek zo overzichtelijk is, is het ook heel handig bruikbaar: je zoekt makkelijk nog eens een reminder op, naargelang het thema dat dan in je leven speelt.

Overprikkeld is geen wetenschapper die tegen je praat, wel een goed-geïnformeerde vriendin die het beste uit jou wil halen.
Aanrader voor een instant goed gevoel (over jezelf)!