4,5 sterren

Op een winterse dag wordt het lijk van Andrea Douglas Brown gevonden in een park in een slechte buurt van Londen. Het meisje komt uit een welgesteld, rijk gezin. Haar vader is een lord en de zaak wordt door de politie hoog opgenomen.

Rechercheur Erika Foster, die vanwege een persoonlijk drama tijdelijk met verlof was, wordt opgeroepen om deze zaak op te lossen. Ze krijgt van haar baas het advies om de zaak op een subtiele manier aan te pakken aangezien het gaat om een familie met status.

Erika Foster is een verfrissend karakter dat haar intuïtie volgt en zich niet laat beïnvloeden door het gevestigde establishment: de rijken en de adel. Erika Foster is een vrouw die ik gelijk in mijn hart sloot vanwege haar eigengereide manier van werken. Ze is duidelijk een vrouw met karakter, ze durft tot het uiterste te gaan omdat ze op persoonlijk vlak nog maar weinig te verliezen heeft.

Erika Foster probeert de zaak op geheel eigen wijze te behandelen en dat is voor de Londense politie, die dagelijks te maken heeft met klassenonderscheid, op een niet alledaagse manier. Dit onderscheid tussen het "gewone volk" en de adel in deze Britse thriller wist mij, ondanks het feit dat ik er vanaf weet, toch te verrassen. Het zit dieper in de Britse maatschappij geworteld dan wij ons als Nederlanders kunnen voorstellen. Het bemoeilijkt enige malen het onderzoek van Erika Foster, die echter voor niemand terugdeinst.

De schrijfstijl van Robert Bryndza vond ik erg aangenaam, het verhaal las vlot door de korte hoofdstukken. Robert Bryndza beschrijft zowel de omgeving als de situaties waarin de personages zich bevinden tot in detail en bouwt het verhaal langzaam op, wat de spanning ten goede komt.

Helaas was er weinig verdieping bij de karakters. Erika Foster is zo'n beetje het enige personage dat je echt goed leert kennen, de andere personages zijn wat vlakker gebleven.

In de loop van het verhaal introduceert de schrijver een voor de lezer onbekend personage, dit blijkt de dader zelf te zijn. Je leest de gebeurtenissen nu ook vanuit zijn perspectief. Als lezer weet je vanaf dat moment meer dan de andere personages, terwijl je niet weet wie die dader nu daadwerkelijk is. De schrijver weet het zo te brengen dat je niet weet of dit personge mannelijk of vrouwelijk is. Ik hou daarvan, het geeft je de mogelijkheid om te speculeren wie de dader zou kunnen zijn. De verhaallijn loopt vanaf dat moment ook totaal anders dan ik in eerste instantie had verwacht.

Grappig was de verwijzing naar de serie "Luther". Deze kwam op het juiste moment, na een spannende scène, zodat de sfeer weer iets luchtiger werd op dat moment.

Ik vond het verhaal een zeer sterk plot hebben. Eerst vindt er een geheimzinnige moord plaats. Als lezer ben je deels getuige van de moord. Daarna volgt de introductie van het hoofdpersonage Erika Foster en haar team. Er zijn verschillende verhaallijnen die uiteindelijk samenkomen. Ik had een vermoeden van wie de dader zou kunnen zijn, maar twijfelde tot het eind.

Ik vond het een zeer boeiend en intrigerend verhaal met goede plotwendingen en ik geef "Het meisje in het ijs" van Robert Bryndza graag 4,5 sterren.