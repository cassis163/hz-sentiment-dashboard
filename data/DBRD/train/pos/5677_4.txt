Het bijzondere van dit boek is dat ik hiervan het officiÃ«le eerste exemplaar in bezit heb, natuurlijk gesigneerd door de auteur. Het duurt te lang om uit te leggen hoe dat zo kwam, daarom maar meteen mijn recensie van het boek. Het basisidee is om te beginnen echt ijzersterk. Dat is kortweg dat vlak voor aanvang van de Tour de France de grote favoriet voor de eindzege, John Ryder, dood wordt aangetroffen in zijn kamer. De Franse rechercheur Thilliez, die helemaal niet van wielrennen houdt, wordt op de zaak gezet en is gedwongen tijdens zijn onderzoek mee te reizen met de Tourkaravaan, aangezien alle verdachten en getuigen dat ook doen. Het verhaal dat volgt is verdeeld in hoofdstukken die precies een etappe beslaan.
Dit boek is een debuut, maar het is toch in een goede, heel duidelijke stijl geschreven en het heeft een mooi rond plot. Inge geeft er ook nog een blijk van veel van het wielerwereldje te kennen.  Ze kiest er hiernaast voor om het verhaal vanuit verschillende personen te vertellen; niet alleen de voornoemde Thilliez, maar ook de Nederlandse renner Maarten Bergerink, die overweegt zijn dopinggebruik te bekennen en de ambitieuze onderzoeksjournaliste Patricia Wale. Het plot is daarnaast ook nog eens spannend, als na Ryder ook de volgende favoriet, Baccineri, tijdens de wedstrijd komt te overlijden. Een toeval, of is er meer aan de hand?

Al met al is dit dus een prima boek, dat, ondanks de fictieve setting, een zeer realistisch inkijkje geeft in het wielerwereldje.