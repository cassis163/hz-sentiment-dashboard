In De huilende madonna van Valle de la Virgen dringen de politieke schermutselingen van het land in Zuid-Amerika mondjesmaat via een krakkemikkige radio het dorpje
Valle de la Virgen binnen.
Het dorp zelf wordt bestuurd door de burgemeester die druk doende is met reorganiseren van het aanzien van het dorpsplein. Hij wordt daarin afgeleid door de wispelturigheid van zijn wellustige vrouw Gloria.
Alles op het dorpsplein draait om de kapsalon van Don Bosco waar dorpsroddel en nieuwtjes de gesprekken van de dag zijn. Don Bosco heeft behalve de vriendschappelijke omgang met zijn klanten alleen oog voor Nicanora. Zij heeft destijds zijn huwelijksaanzoek afgewezen en droomt erover ooit een hoedenwinkel te bezitten.
De komst van twee buitenlandse gasten geeft niet alleen verwachtingen aan Nicanora maar zorgt ook voor veranderingen in het tot dan toe ingeslapen Valle de la Virgen.

Zal door de aanwezigheid van de vreemdelingen ook het beeld van de huilende madonna, wiens aanwezigheid ooit een vloek over het dorp heeft veroorzaakt, verstopt achter de gesloten kerkdeuren ooit nog zichtbaar worden voor de dorpelingen?

De huilende madonna van Valle de la Virgen valt op door de kleurrijke cover en
handig formaat waarmee Uitgever de Kern het boek presenteert.
Auteur Kristan Hawkins geeft met veel fantasie gestalte aan de bewoners van haar dorp Valle de la Virgen. Ze geeft hun romantiek, zoektochten naar zichzelf en hoop. Kristan Hawkins heeft een heerlijke vlotte manier van schrijven waarbij de humoristische ondertoon voor vermakelijk en een ontspannend goed leesgevoel zorgt.