Susan van Eyck schrijft en fotografeert, deze feelgoodroman is haar debuut.

Mijn beeld van jou laat ons kennis maken met Emma. Emma is begin dertig, heeft al jaren dezelfde vriend, is al lang bezig haar studie af te ronden, waarna haar moeder verwacht dat ze bij haar in de gallery komt werken. Een veilig en vertrouwd leventje tot ze Boris tegenkomt. Boris is fotograaf en Emma wordt smoorverliefd op hem. Als Emma hier aan toe wil geven houdt hij echter de boot af en verdwijnt hij zo plots als dat hij in haar leven is gekomen. Emma verbreekt haar huidige relatie en probeert via de oude jeugdvriend van Boris , Wout, haar nieuwe liefde weer terug te vinden. Zo komt ze er achter waarom Boris haar verliet en neemt ze een moedig besluit.

Wat een heerlijk boek ! De cover heeft een mooie, warme blauw/groene gloed. Ik hou persoonlijk niet van foto-covers, omdat deze een gat in je eigen verbeelding slaan. Dit is echter het enige minpuntje wat ik kon vinden. Op de voorzijde prijkt ook de tekst dat het een aanrader is voor fans van Jojo Moyes en dat is het zeker.

Het begin is vrolijk en vol humor, ik dacht even in een ouderwetse chicklit te zijn beland. Maar de hoofdpersonages zijn daarvoor wat ouder en al snel is er na de romantiek het nodige liefdesverdriet en nog meer drama waardoor het woord chicklit de lading niet meer dekt. Een heerlijke feelgood waar je ingetrokken wordt en waar je gewoon weg in moet blijven lezen omdat je wilt weten hoe het de hoofdfiguren verder gaat.

Het hoofdthema ( wat ik niet ga verklappen omdat ik geen vette spoiler wil plaatsen, hou het maar op dat dat de reden was waarom Boris niet met Emma verder wil) is misschien niet zo origineel maar wordt door de schrijfster wel in een origineel jasje verpakt. Stop daar een dosis luchtige humor met wat scherpe kantjes, een flinke dosis romantiek en een bijzonder emotioneel einde bij en je hebt gewoon een geweldig verhaal ! Verder vond ik het ook leuk dat de liefde die de schrijfster zelf heeft voor fotograferen ook een rol in het verhaal speelt en dat het zich gedeeltelijk in Leiden afspeelt. Hier praktisch om de hoek dus bij het lezen van bepaalde straten waren er beelden van herkenning.

Kortom een top debuut wat zeker smaakt naar meer !