maar maar alles wat daartussen zit heeft body en ballen.,Marcus Sakey, een 31-jarige reclamejongen uit Chicago, levert met Breekpunt zijn debuut af. Hierin maken we kennis met twee jonge boefjes Danny en Evan op het moment dat, ergens in Chicago, een diefstal dreigt uit te draaien op roofmoord. Danny kiest eieren voor zijn geld en gaat op de loop. Evan wordt ingerekend en veroordeeld.
Zeven jaar later wordt Evan vervroegd in vrijheid gesteld en hij gaat dadelijk op zoek naar zijn vroegere compagnon Danny, die ondertussen een regulier leven opgebouwd heeft met een goede baan, een droomvriendin en een eigen flat. Maar Evan vindt dat er nog een rekening moet vereffend worden, door samen nog een laatste klus op te zetten en uit te voeren. ..

Na een eerste hoofdstuk dat wat stroefjes wegleest terwijl men zich aanpast aan de schrijfstijl ontpopt zich een prachtig meeslepend verhaal waarvan men moeilijk kan geloven dat dit uit de pen van een debutant gevloeid is: een boek dat bulkt van de harde actie, maar waarbij heel veel aandacht besteed wordt aan de opbouw van de spanning doorheen het verhaal. Dat alles wordt doorspekt met een perfect beschreven psychologie van Danny, een man, vol twijfels, in tweestrijd tussen heden en verleden; tussen vriend of vriendin; tussen rechtschapenheid of misdaad; kortom tussen goed en kwaad. Een man waar je in die mate mee meeleeft en medelijden mee krijgt dat je zelf wil ingrijpen. En dat alles zonder ook maar even aan geloofwaardigheid te verliezen. Meesterlijk.

Zo ook de apotheose - bijna een kortverhaal op zich - vol spanning met een constante afwisseling van hoop- en vreesgevoelens voor het leven van het hoofdpersonage. Maar dat alles mondt dan uit in een finale afhandeling die, op de details na, zo voorspelbaar is en speciaal lijkt bedacht te zijn met een Hollywood verfilming in het achterhoofd.

Kop en staart kosten Breekpunt een ster, maar maar alles wat daartussen zit heeft body en ballen. En Marcus Sakey, daar gaan we nog van horen.