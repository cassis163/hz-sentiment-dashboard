Met ‘Circus Cesaria’ verraste Sanne Hillemans me op een positieve manier. Ik kende haar daarvoor niet als auteur en vond mijn eerste kennismaking met haar zeer geslaagd. Ook van haar tweede boek heb ik genoten. Het verhaal zit vol emoties en krachtige personages, waarbij je met name Emily, Noah en Cesar het beste leert kennen. Je leeft met hen mee en ziet de personen en hun achtergronden zo voor je. Dat is de ene keer overigens prettiger dan de andere keer. Knap hoe Hillemans dat voor elkaar heeft gekregen.

Het liefste zou je als lezer nóg een deel over deze boeiende personages lezen, maar het verhaal kent een mooi en afgerond einde. Misschien niet het einde dat je van tevoren verwacht had, maar zelfs daar speelt de auteur op het allerlaatst nog op in.