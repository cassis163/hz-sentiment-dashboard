'The path of totality' is de debuutroman van de Ierse Bronagh Curran. Het boek verscheen vorig jaar eerst in zijn Nederlandse vertaling, een jaar later wordt nu de originele Engelse versie uitgegeven. De wereld op zijn kop.

Nat (Nathaniel) Dobbs is niet bepaald voor het geluk geboren. Op school wordt hij gepest en vrienden heeft hij niet. Wanneer hij voor de zoveelste keer van school verandert, en daarvoor zelfs met het hele gezin naar een andere stad verhuist, lijkt het tij echter te keren. Maar schijn bedriegt, al komt hij door de fratsen van zijn nieuwe klasgenoten wel in contact met Mr Quincy, een 65-jarige man die voor pedofiel aanzien wordt. Wanneer Nat ontdekt dat Quincy stervende is en voor zijn dood graag de zonsverduistering in Kentucky wil meemaken, zet hij alles op alles om die droom werkelijkheid te maken.

'The path of totality' is een boek over vriendschap en dromen. Over jezelf durven zijn en je eigen weg kiezen, zelfs als je daarmee tegen de stroom ingaat. Geen kleffe toestanden, wel een mooi verhaal. Je ziet het zelfvertrouwen van Nat groeien, hij doet zelfs zijn eerste schuchtere stapjes op amoureus vlak. Met de relatie met zijn ouders wil het nog niet zo lukken, maar ook daar wordt aan gewerkt.

Naast Nat en Quincy wordt dit verhaal grotendeels gedragen door Celeste, een meisje dat heel anders blijkt te zijn dan ze zich voordoet. Alle personages, ook degene die een minder grote rol spelen, zijn bijzonder goed uitgewerkt en komen helemaal tot leven. De auteur laat ons zowel met hun mooie als minder mooie kanten kennismaken, waardoor alles heel realistisch overkomt.

Het boek begint met wat tienerdrama en het daarbij horende taalgebruik. Vervolgens gaat het verhaal verder in niet al te moeilijk Engels. Er zijn heel veel dialogen, wat het boek de nodige vaart geeft, maar er is ook genoeg aandacht voor serieuze thema's.

Bronagh Curran lijkt, na een aantal carri√®rewissels, met schrijven haar ding gevonden te hebben. Een viertal andere romans, waaronder een trilogie, zouden klaar zijn om op de wereld losgelaten te worden. En laat dat nou goed nieuws zijn!