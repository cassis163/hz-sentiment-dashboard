het is spannend, het is ongrijpbaar en ook nog eens goed geschreven.,Net als veel andere boeken van de hand van Coben begint Geen tweede kans weer meteen enorm spannend en fascinerend. Marc Seidman wordt wakker in een ziekenhuisbed met een kogel in zijn lijf, zijn vrouw is vermoord en zijn dochtertje is ontvoerd. Met zon binnenkomer moet een verhaal wel spannend worden.

Met boeken als Spoorloos en Niemand vertellen heeft Coben al laten zien dat hij verschrikkelijk spannend kan schrijven. Ik ken weinig auteurs die in staat zijn je zo snel mee te sleuren een verhaal in en je ook heel lang in het ongewisse kunnen laten over de achterliggende motieven. Coben is een rasverteller binnen het thriller-genre. Ook Geen tweede kans heeft weer alle kenmerken van een topthriller in zich. Het heeft vaart, het is spannend, het is ongrijpbaar en ook nog eens goed geschreven. Persoonlijk vind ik deze titel iets minder dan Spoorloos en Niemand vertellen doordat de gebeurtenissen soms iets over the top zijn en het geheel daardoor wel erg ongeloofwaardig wordt. Zeker nog een extra wending in de plot aan het einde was niet meer nodig geweest. Maar toch is dat niet erg voor een thriller van dit formaat overigens, het boek is nog steeds zijn 4 sterren dubbel en dwars waard. Laatste opmerking tot slot: ik vind de omslagen van de boeken van Coben niet erg aansprekend. Ze maken dat de boeken er uitzien als doorsnee thrillers, terwijl de thrillers van Coben dat echt niet zijn.