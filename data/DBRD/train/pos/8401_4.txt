Borealis van Marloes Morshuis is een spannend en avontuurlijk verhaal dat zich afspeelt in de wildernis van Alaska. De hoofdpersoon is Joppe en samen met 179 andere kinderen van over de hele wereld zit hij opgesloten in het koude en afgelegen Borealis. Ze zijn ontvoerd en hebben geen idee waarom ze vastzitten. Wel krijgen ze onderwijs en de lessen die ze krijgen gaan allemaal over hoe ze moeten overleven na een grote natuurramp. Na een paar dagen op deze plek krijgen ze eindelijk te horen waarom ze opgesloten zitten. Na de bekendmaking dat door de klimaatverandering het einde van de wereld nabij is en dat de 180 kinderen moeten zorgen voor een wederopbouw begint Joppe te twijfelen. Hij gelooft dat het allemaal wel meevalt en hij mist zijn eigen huis en familie. Samen met een paar huisgenoten zet hij alles op alles om zijn vrijheid terug te krijgen. We lezen over de ontsnapping van Joppe en zijn vrienden. Hoe ze proberen te overleven in de ijzige kou en over een heftige aanval van een beer. Na een paar dagen in de kou slaat de twijfel toe. Hoe ver zijn ze nog verwijderd van de bewoonde wereld? Waarom worden ze niet achtervolgd door de Crew, de bewakers van Borealis?

Borealis houd je meteen vanaf de eerste pagina in de greep en het boek is maar moeilijk weg te leggen. Een belangrijk thema in dit boek is het milieu en dan met name de klimaatverandering. Andere themaâ€™s die aan bod komen zijn vriendschap, samenwerken, verdriet om verlies en opkomen voor jezelf. Er gebeuren best heftige dingen in dit boek. Alle emoties komen aan bod en de kinderen moeten een manier zien te vinden om hier mee om te gaan. Er zijn meerdere verrassende wendingen in het verhaal en de kinderen weten niet wie ze kunnen vertrouwen. Als lezer leef je mee met de personages en word je net zo nieuwsgierig als de kinderen. Is de klimaatverandering de echte reden dat ze vastgehouden worden of is er meer aan de hand? De schrijfstijl is erg prettig en met het fijne grote lettertype is het boek binnen een paar uur uit. Enig minpuntje is voor mij de laatste bladzijde. Het einde had nog iets meer afgewerkt morgen worden en was nu niet helemaal bevredigend. Al met al een spannend en leerzaam jeugdboek. Niet alleen voor kinderen, maar ook volwassenen zullen dit boek waarderen.