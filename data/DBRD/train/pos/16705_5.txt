Ik ben gek op boeken die vanuit kindervragen een bepaald onderwerp induiken. En het onderwerp bij dit mooie boek is de natuur. Aan de hand van vragen als: 'Wie geeft de dieren hun naam? Kan ik vriendjes worden met een slang? Zijn vleermuizen echt blind? Hebben dieren landkaarten nodig?' worden allerlei aspecten van de natuur besproken op een manier die kinderen aanspreekt. Behalve de leuke, vrolijke en grappige kindervragen zien de bladzijden er qua lay-out erg aantrekkelijk uit. De korte stukken tekst lezen makkelijk weg en worden verduidelijkt met foto's en tekeningen. De koppen boven de stukjes tekst prikkelen je aandacht en er is een lettertype gebruikt dat kinderen zal aanspreken.
Ik heb het boek thuis voorgelezen aan mijn zoontjes van 5 en 7 jaar oud. En hoewel er best moeilijke woorden en zinnen inzaten hebben ze er , met name door de mooie foto's en plaatjes, ontzettend van genoten. Het boek is dus wel wat geschikter voor oudere kinderen. Ik heb het boek dan ook besproken in een boekenkring in mijn eigen groep 8 en mijn klas was er heel enthousiast over. Ze houden sowieso van leuke informatieve boeken en het leest fijn weg voor kinderen die niet zo van grote lappen tekst houden. Wij vinden het boek dan ook een echte aanrader!