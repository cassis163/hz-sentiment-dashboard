Wat een heerlijk boek!
Gisteravond in begonnen, net uitgelezen, het leest echt als een trein. Moeilijk weg te leggen ook, dus hij ging overal mee naartoe en heeft me flink wat nachtrust gekost. Maar dat is helemaal niet erg, want ik heb wel heerlijk kunnen wegdromen bij het verhaal van Lynn en Daan.
Minder porno (maar toch heerlijk broeierig) en meer diepgang dan ik had verwacht. Dat laatste vond ik vooral echt heel tof, beide personages worstelen enorm met zichzelf, zijn absoluut niet perfect en staan op een punt in hun leven waarin ze belangrijke keuzes moeten maken. De problemen en geheimen waarmee auteur Lis ze heeft opgezadeld, zijn niet 13 in een dozijn maar wel ontzettend menselijk, en dat vind ik echt de grootste kracht van het boek.
Ook dat het niet allemaal direct duidelijk is, maar je steeds een beetje meer over ze te weten komt, maakt dat je steeds denkt, ahh nog één hoofdstukje dan...
Ik had verwacht dat de personages iets ouder zouden zijn zodat ik mezelf wat meer met ze kon identificeren, maar voor het verhaal was dat eigenlijk gewoon niet mogelijk en dat was dan ook prima zo.
Oh en je krijgt zo'n zin om op vakantie te gaan naar een lekker warm, romantisch oord! De auteur heeft de sfeer op zo'n tropisch eiland echt heel goed kunnen grijpen en vastleggen, je ziet de prachtige verstopte baaitjes gewoon voor je en voelt de zon bijna je huid verwarmen (snif, ik wil nog geen herfst!).
Dit boek is wat mij betreft een dikke aanrader voor mensen die van het new adult genre houden, Lis doet met haar schrijven in mijn ogen niet onder voor de 'groten' binnen dit genre, zoals Jennifer L. Armentrout of Rebecca Yaros.
Gelukkig is er al een vervolg uit, 'Razend', ik hoop dat dat net zo genieten wordt, maar eigenlijk heb ik daar alle vertrouwen in. Thanks Cisz voor dit mooie cadeautje en Olga Hoekstra voor het schrijven van dit fijne tripje naar de zon ☀️.