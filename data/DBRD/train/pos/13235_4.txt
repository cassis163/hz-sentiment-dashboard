Groot geworden met het lezen van romantische liefdesverhalen van Nora Roberts, weet Meredith het zeker: er bestaat zoiets als echte liefde. Er bestaan mannen die zich met recht een Nora Roberts-held kunnen noemen. Al zit het Meredith de laatste tijd een beetje tegen. In plaats van helden komt ze eerder misselijke, gemene schurken tegen, sterker nog: met een daarvan is ze zelfs in het huwelijksbootje gestapt. Nadat ze haar man betrapt op overspel en subiet een einde maakt aan haar huwelijk, staan haar verwachtingen op het gebied van romantische liefde op een laag pitje.  

Gewapend met een grote hoeveelheid dodelijk sexy ‘La Perla’-lingerie, wil Meredith haar vertrouwen in echte liefde en in het bestaan van een heuse Nora Roberts-held hoe dan ook niet opgeven. Zij gaat terug naar haar geboorteplaats om te bewijzen dat echte liefde bestaat en de ideale man ook. Eenmaal terug in de warme schoot van haar familie, de oprichters van een gerenommeerde krant en verwende onderzoeksjournalisten en haar lichtgestoorde extravagante zuster, ontdekt Meredith dat haar nieuwe leven vele verrassingen voor haar in petto heeft. En misschien zelfs een Nora Roberts-held van het zuiverste water. Maar voordat het zover is, moeten nog vele obstakels worden overwonnen, misdaden bestreden en geheimen ontrafelt.  

Gezocht: Nora Roberts-held is een vrolijk boek. Zo eentje waar de beschrijving feelgood er vanaf de eerste pagina uitstekend bij past. Meredith is opstandig, knap, intelligent en superleuk, ‘held’ Tanner is volwassen, waanzinnig aantrekkelijk en ietwat geteisterd door zijn verleden. De familieleden van Meredith zijn divers, interessant en tamelijk geloofwaardig, en de ex is wat exen horen te zijn, namelijk een weergaloos vileine manipulatieve schurk.  

Het strekt Ava Miles tot eer dat zij behalve een liefdesverhaal met in het begin een ietwat dun en zeer eenvoudig intrige heeft weten te verrijken met een extra laag, waarin een misdaad dient te worden opgelost. De verkoop van versneden drugs waardoor er in het plaatsje een aantal slachtoffers vallen, de samenwerking tussen Tanner (ook een journalist) en Meredith en de introductie van een tipgever maken het verhaal voller, boeiender en gevarieerd.  

Ook het feit dat Meredith en Tanner pas laat in het verhaal voor het eerst samen het bed delen, terwijl het wederzijdse verlangen en de aantrekkingskracht al vanaf hun eerste ontmoeting van de regels afspat, maakt het verhaal sterker en verleent het enige diepgang. De onvermijdelijke seks is hot en steamy, goed gedoseerd en geeft de lezer een gevoel van echte liefde, de echte Nora Roberts-romantiek: het is niet slechts een fysiek samenzijn, maar laat ook de geestelijke verbondenheid en het soulmate-gevoel van de twee hoofdpersonen zien.  

Alles bij elkaar is Gezocht: Nora Roberts-held ontsnapt aan het simpele niveau van een plat eendimensionaal verhaal en personages en weet het van het begin tot het einde te boeien. Vermakelijk, soepel, vrolijk en met een onwrikbare overtuiging dat buiten in de grote boze wereld echte liefde bestaat en er voor iedereen een soulmate is. Als dat waar is, wat valt er dan nog te wensen? En als extraatje bij het boek, om het gewenste uiterlijk van een Nora Roberts-held te helpen visualiseren, een kalender met voor elke maand een andere, appetijtelijke heer. Mooier kan het niet worden.