Wat was het heerlijk om weer over Jacob en Emma en de andere bijzondere kinderen te lezen! Dit slot van deze trilogie stelt me zeker niet teleur en ik vind het dan ook erg jammer dat dit het laatste deel in de serie was. Gelukkig komt er nog wel een verhalenbundel uit met de Vertelsels. Sprookjesverhalen binnen het bijzonderdom welke vaker in de boeken zelf worden genoemd.

Het verhaal begint gelijk waar het tweede deel Omhulde Stad is geëindigd dus je zit gelijk midden in alle actie en sensatie. Ik zou als tip dan ook meegeven dat als je niet zo goed bent in het onthouden van belangrijke gebeurtenissen je Omhulde Stad en Bibliotheek Der Zielen gelijk achter elkaar leest. Omhulde Stad eindigde namelijk met een cliffhanger. (Voor als je het nu al niet meer weet.)

De personages zijn net zo vertrouwd als in de andere delen en het leek voor mij dan ook als 'thuiskomen'. In dit deel komen er ook wat nieuwe personages aan bod. En hier zitten zeker wat van mijn favorieten bij! Moeder Poeder, Sharon en Bentham (met PT natuurlijk), hebben een plekje in mijn hart veroverd. Er zat weer de nodige humor tussen alle gure gebeurtenissen die de kinderen meemaken in. Iets wat ik zeker wel kan waarderen. (Zo lopen ze langs een animéconventie)

Het boek zelf is best een dikke pil (iets meer dan 500 blz.) maar je vliegt er doorheen omdat er steeds maar dingen blijven gebeuren. Ik stelde me al voor hoe geweldig dit wel niet zou zijn als het verfilmd werd. . Het eerste boek in de serie wordt namelijk al verfilmd door niemand minder dan Tim Burton. De foto's zijn dan ook weer een prachtige toevoeging aan het verhaal en geven toch iedere keer weer een beetje meer duidelijkheid over alle bijzondere gebeurtenissen en personages.

Kortom het hele boek is geweldig en deze serie zal dan ook eindigen als een van mijn favoriete series ooit. Ik moest nog nét geen traantje laten bij het einde en ik ben dan ook tevreden met het slot. Maar hoe het precies eindigt mag je natuurlijk zelf lezen :)