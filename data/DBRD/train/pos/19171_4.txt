Wat een lief, vertederend prentenboek is Beloofd!. Ontmoet Babybeer en Mamabeer, die samen plonsen en spetteren in de rivier onder de waterval. Wanneer Babybeer aan zijn mama vraagt om een liedje te zingen, belooft ze dit later te doen. Maar wat betekent “beloofd”? Dat wil Babybeer graag weten. Mamabeer legt dit uit en Babybeer is diep onder de indruk en ontdekt dat het belangrijk is om je aan een belofte te houden. Terwijl ze samen terug naar hun hol lopen belooft Mamabeer o.a. dat ze zal luisteren, dat ze Babybeer goed te eten geeft en dat ze hem allerlei dingen zal leren.
Houdt Mamabeer zich aan haar eerste belofte... zingt ze een lied voor Babybeer?
Het verhaal is prachtig. Op een begrijpelijke manier wordt verteld wat het betekent als je elkaar iets beloofd. Kinderen zullen er van onder de indruk zijn. De illustraties zijn warm en heel sfeervol. Volg het pad met de beren langs de oever, naar de boomgaard en door het bos naar hun hol.
Beloofd!, een prentenboek dat ik vaak ga voorlezen in mijn klas. Dat beloof ik!