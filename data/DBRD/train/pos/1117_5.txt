'Vluchten was weglopen van iets. Het was een beetje reizen, maar zonder te weten waarheen. Niemand wachtte op ons.'

'Alles komt goed' laat je met ontroering achter en zinnen herlezend. Het boek zit vol oranje plakkertjes. Met dat ik dit schrijf, besef ik dat dit oranje zo passend is. Onbeschrijfelijk mooi. Nee helaas, alles komt niet goed.
De kerntitels voor de Kinderboekenweek 2019 zijn bekend, mag deze als bonus op de lijst? Alsjeblieft?

De 10-jarige hoofdpersoon Alice woont met haar gezin in Ieper. Ze heeft een blikken wereldbol vol snoepjes. De echte wereld verandert. 'Vluchten leek veiliger dan blijven.'
Alice maakt veel mee, wordt door de schrijnende, absurde omstandigheden van de Grote Oorlog rap volwassener en moet de zorg op zich nemen van de jongere kinderen in het gezin. Ja, ook zij zijn op de vlucht. Zij moet en zal naar 'Chartreuse de Neuville'. Alles is verwoest, letterlijk en figuurlijk. De wereldbol is aan het eind verkleurd.

In mooie taal die je meer laat lezen dan er in één zin staat geeft Vereecken de lezer een pakkend en boeiend verhaal dat helaas nog steeds de werkelijkheid is in veel werelddelen. De illustraties bekijk je na het lezen nog een keer met dan andere ogen. Je ziet geen ogen, mensen worden gezichtloos in een oorlog.

Voor de vormgeving niets dan lof. Ik heb niets opgezocht en bij het dichtslaan weet ik waarom: Piet Chielens heeft de inhoudelijke revisie verzorgd. O, toch één woord heb ik gevraagd aan mijn dochter: obus. Eén woord en zal mij bijblijven in combinatie met de eerst wel zingende merels in de appelboom.

Dit is geen samenvatting, het zou een epistel worden met oneindig veel citaten. Dit is werkelijk een goed boek over WOI vanuit een kind geschreven en dat op iedere school thuishoort, m.n. nu dit onderwerp in een methode meer naar voren komt. Docenten groep 8 en middelbareschooldocenten: lees het voor!

'Ik had altijd gedacht dat thuis vooral op huis leek. Het was tenslotte maar één letter verschil.'