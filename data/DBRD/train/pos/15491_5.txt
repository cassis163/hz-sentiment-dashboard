In de thriller Sint Psycho vertelt Johan Theorin de geschiedenis van de dertigjarige Jan Hauger.
Hij solliciteert naar de functie kinderverzorger op Het Zonnestraaltje, de kleuterschool die bij de psychiatrische kliniek Sint-Patricia in de stad Valla is gevestigd.
Wie is Jan Hauger, waarom wil hij per se op Het Zonnestraaltje werken, waarom heeft alles wat met de kliniek te maken heeft zijn bijzondere belangstelling?

Door verleden en heden op een angstvallige manier met elkaar te verbinden wordt er veel duidelijk over de lotgevallen van Jan, maar hierdoor neemt de dreiging ook toe, want wat gaat er gebeuren met de kinderen op Het Zonnestraaltje, zijn ze in gevaar?

Johan Theorin zorgt goed voor zijn karakters in Sint Psycho, ze worden niet blootgesteld aan buitensporige gewelddadigheden, er zijn geen gruwelijke, bloederige moorden.
Johan Theorin doet meer, hij laat ze twijfelen, wantrouwen, tot uitersten gaan, liefhebben, pijn voelen, wreken, doden en dromen achternajagen.
Theorin legt verbindingen tussen oude en nieuwe tijden, hij is actueel en gebruikt familiare omstandigheden, schoolse aangelegenheden, seriemoorden, obsessies en misbruik. Hij creëert mateloos spannende situaties, maar zijn het reële waarnemingen of suggestieve veronderstellingen?

Door de meesterlijke schrijfwijze van Johan Theorin ontstaat een onheilspellende en beklemmende sfeer die Sint Psycho naar een hoger niveau tilt.

*****5sterren, waanzinnig goed boek.