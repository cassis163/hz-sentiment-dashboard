Smeulende waanzin wordt op de cover beschreven als 'Romantische suspense' en dat kan ik alleen maar onderschrijven.
Een verhaal dat zich voornamelijk afspeelt in een dorp in Koksijde aan de Vlaamse Kust. Zoals in elk dorp is ook hier sprake van roddels over alles en iedereen en dat is een heel belangrijk gegeven in het verhaal.

Omdat dit boek geschreven is in Vlaams dialect, heb ik een paar woorden opgezocht tijdens het lezen omdat ik de betekenis wilde weten. Het verhaal stuurde me wel een bepaalde richting in, maar helemaal zeker was ik pas nadat ik het woord opgezocht had. Het mooiste woord vond ik: 'koeketiene'. Dat is volgens het Vlaams woordenboek een bijzit, of ma√Ætresse. Een verbastering van het Franse woord 'concubine'. Ik ben weer een paar woorden rijker geworden. Prachtig!
Denk nu niet dat het verhaal daardoor niet gemakkelijk leest; niets is minder waar. Het leest lekker vlot en soms ruik je zelfs de zee in de zomer tijdens het lezen.

Er gebeurt meer dan genoeg om je mee bezig te houden. De personages en gebeurtenissen zijn realistisch en geloofwaardig beschreven door Lizi Mulder.
De proloog speelt zich vijftien jaar eerder af dan de rest van het verhaal en is geschreven vanuit het personage Hanne. De meeste hoofdstukken zijn geschreven vanaf 28 juni vanuit het perspectief van Lore, met zo nu en dan een terugblik in een droom van Hanne. De verhaallijn van Lore wordt in de meeste hoofdstukken afgewisseld met de verhaallijn van andere personages. Let goed op wat er gebeurt...

Het verhaal groeit en groeit. Het groeit steeds meer naar een punt waar je bijna zeker weet wat er gebeurd is, maar dat niet zeker weet. Dat houdt de auteur ook lang verborgen voor de lezers. Je zou van minder waanzinnig worden, bedacht ik me tijdens het lezen. De titel Smeulende waanzin is dan ook heel goed gekozen, naar mijn mening. Liefde is een groot onderwerp in dit prachtig verhaal van Lizi Mulder.
Ik heb wat langer over dit verhaal gedaan dan gebruikelijk, maar er zeker niet minder van genoten. Smeulende waanzin verdient het dat je er de tijd voor neemt.