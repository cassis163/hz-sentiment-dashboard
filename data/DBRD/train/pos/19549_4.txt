leugens en moord!,Voor haar boek Het gezelschap van leugenaars heeft Karen Maitland (1956) volop kunnen putten uit eigen ervaringen. Net als de karakters in deze historische thriller heeft zij veel tijd besteed aan reizen. Zo bracht ze een deel van haar jeugd door op het zonnige Malta, afgewisseld met de ijzige kou van Groenland. Ervaringen, vergelijkbaar met de leefsituaties in de middeleeuwen, heeft zij opgedaan in een klein dorpje in Nigeria. Achttien maanden lang was zij hier op zichzelf aangewezen. Zonder stromend water, elektriciteit of sanitair, moest zij zich net als haar middeleeuwse voorvaderen, in leven zien te houden. Tegenwoordig leeft Karen in Engeland, in het middeleeuwse plaatsje Lincoln en is ze fulltime schrijfster.
Het gezelschap van leugenaars wordt verteld door Camelot, een middeleeuwse marskramer. Camelot reist van plaats naar plaats, om zijn waren te slijten. Dan breekt ook in Engeland de pest uit en wordt het reizen gevaarlijk. Niet alleen bestaat er kans op besmetting, het hele land komt terecht in een sfeer van wetteloosheid. Hierdoor ziet Camelot zich genoodzaakt om in een gemêleerd gezelschap verder te reizen. Samen met acht gezellen probeert hij de pest voor te blijven. De reisgenoten zijn niet bepaald vrienden van elkaar, maar ten behoeve van hun eigen veiligheid dulden ze elkaar. Totdat er één van hen dood aan een boom hangt.
Het gezelschap van leugenaars is origineel, goed geschreven, leerzaam en redelijk spannend. Het is een middeleeuwse thriller, zich afspelend tijdens de periode waarbij de zwarte dood (de pest) op zijn hoogtepunt is. De schrijfster maakt dankbaar gebruik van haar kennis uit deze periode. Omdat het boek een groot aantal belangrijke karakters kent, is zij in staat de lezer(es) een geschiedenisles te geven, zonder dat het gaat vervelen. Sterker nog, eigenlijk wil je alleen maar meer. De hoofdpersonen komen echt tot leven en dragen in grote mate bij tot de aantrekkelijkheid van dit boek. De spanning had wat groter mogen zijn, maar dat wordt redelijk goed gemaakt door de verwachting die gewekt wordt. Ieder karakter heeft namelijk zijn eigen verhaal, en zijn eigen leugen. Alleen al om al die verhalen en leugens te kennen, ben je geneigd het boek in één ruk uit te lezen.
Voor iedereen die weer eens een keer wat anders wil lezen, is dit boek een aanrader. Ik heb er in ieder geval van genoten!