Woensdagmiddag 13 juni hoorden alle eindexamenleerlingen van het VMBO, de HAVO en het VWO of de vlag uit kon of dat deze nog even in de kast moest blijven liggen. Mocht er tussen de geslaagden een aanstaande juf, meester of onderwijsassistent zitten, dan is 'De schoolfabriek' het perfecte examencadeau! In het nieuwe boek van Sofie van den Enk en Eva Munnik staat niet alleen alles beschreven wat ouders moeten weten als een kind voor het eerst naar school gaat, maar is ook echt superhandig voor een student die voor het eerst op een basisschool stage gaat lopen. Want er komt heel wat bij kijken! Hoe ziet een gemiddelde schooldag eruit? Wat verwacht een school van de ouders? Welke regels en gebruiken kom je allemaal tegen op school? Wat voor soorten ouders lopen er rond? Waar praten al die ouders op het schoolplein eigenlijk over?

Auteur, journalist én moeder Eva Munnik schreef samen met tv-presentator, columniste én moeder Sofie van Enk eerder 'De melkfabriek', een handig boek over alles wat je weten moet over borstvoeding. Nu de dames uit de luiers zijn, schreven ze een boek vol tips en adviezen voor ouders van vierjarige kinderen. Het leuke is dat het boek vol voorbeelden en anekdotes staat. Er komen professionals voorbij zoals pedagogen en juffen, maar ook heel veel ervaringsdeskundige; de vaders en moeders. We lezen verhalen van willekeurige “schoolplein-ouders”, maar ook beroemde ouders komen aan het woord (Jandino, prinses Laurentien, Bracha van Doesburgh, Aaf Brandt Corstius en Ruud de Wild). Het mooie aan al deze verhalen is dat iedere ouder, beroemd of niet, tegen dezelfde problemen aanloopt.

Wat ik erg leuk vind, is dat de schrijfsters zich ook even richten tot de kinderen van hun lezers en dat zij hun eigen kinderen aan het woord laten. Reza (6) en Magnus (5) zijn natuurlijk de echte ervaringsdeskundigen!

Je leest alles over luizen, pesten, klassenapps, studiedagen, kinderpartijtjes, speelafspraken, leesniveaus en Cito-toetsen. Na het dichtslaan van het boek kun je met een gerust hart de wereld van de Basisschool binnentreden. Maar ook voor ouders die al een kind op de Basisschool hebben is het boek hartstikke leuk, voor hen is het echt een feest van herkenning.

Het boek ziet er erg vrolijk en aantrekkelijk uit. Het staat vol foto’s, elk hoofdstukje heeft zijn eigen kleurtje, de schrijfstijl is leuk en het bestaat vrijwel alleen maar uit kleine stukjes tekst.
Zonder nu meteen de zeurouder te spelen heb ik wel wat verbeterpuntjes. Ik wilde de lijst met oudertypes en de irritante-ouder top 10 aan een vriendin (een juf) laten zien en ik moest het boek wel vier keer door bladeren voor ik het weer kon vinden. De inhoudsopgave is dus nogal onduidelijk. Verder vind ik het jammer dat heel veel bladzijde zwarte vlakken hebben met witte tekst. Dit leest niet prettig en staat zo somber. Misschien kan de uitgeverij die bij een volgende druk (want die komt er vast en zeker) een vrolijk kleuterkleurtje geven?
Het boek is echte aanrader voor ouders, (aanstaande) juffen, meesters en onderwijsassistenten en kinderen die staan te springen (of juist niet!) om naar de basisschool te gaan.