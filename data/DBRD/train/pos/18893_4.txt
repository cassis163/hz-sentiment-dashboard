Voor weduwnaar Paddy Buckley is het dagelijks leven één grote sleur. Sinds het overlijden van zijn echtgenote Eva lijdt hij aan slapeloosheid en ziet hij de wijzers van zijn Mickey Mouse klok langzaam verspringen. Als medewerker van een begrafenisonderneming treft hij dagelijks mensen op de meest kwetsbare momenten in hun leven.

Wanneer hij bij weduwe Lucy op bezoek gaat, loopt de ontmoeting iets anders dan Paddy in eerste instantie in gedachten had. Met de bizarre gebeurtenissen in zijn achterhoofd probeert hij zijn zenuwen te beteugelen in de kroeg waarna hij huiswaarts keert. Eenmaal in de auto verliest Paddy voor een moment zijn aandacht en raakt een verstekeling die plots de weg oversteekt. Als Paddy enig teken van leven probeert vast te stellen bij zijn slachtoffer, komt hij tot de conclusie dat hij zojuist Donal Cullen heeft doodgereden. En laat Donal nu net de meest beruchte maffiabaas van Ierland zijn. De volgende morgen rinkelt de telefoon bij de begrafenisonderneming, waarna Paddy een nieuwe opdracht krijgt: de uitvaart van Donal Cullen verzorgen.

Debutant Jeremy Massey werkte zelf jaren bij een begrafenisonderneming voordat hij zijn naam vestigde als scenarioschrijver. Met zijn debuutroman De laatste vier dagen van Paddy Buckley zet hij zijn eerste schreden in de boekenwereld.

Massey laat met zijn debuutroman meteen zien wat hij in huis heeft. Een roman die zowel ingrediënten bevat voor een die-hard thrillerlezer tot de liefhebber van literaire romans door scènes met pure emotie te introduceren. Met een origineel plot en dito schrijfstijl pakt hij de lezer volledig in.

Door de confrontatie met de vergankelijkheid van het leven, weet de auteur af en toe pijnlijk duidelijk te maken dat het leven zomaar ineens afgelopen kan zijn. Zwarte humor die zorgt voor een goede schaterlach tot een diepe zucht door het stille verdriet van hoofdpersoon Paddy, de auteur heeft precies door wanneer de personages toe zijn aan een volgende fase in hun ontwikkeling. Het is bijzonder om de lijdensweg van Paddy als een soort toeschouwer te aanschouwen.

Met 'De laatste vier dagen van Paddy Buckley' heeft Jeremy Massey een stevige debuutroman neergezet die een onuitwisbare indruk achterlaat bij de lezer. De gitzwarte humor in het boek past bij de zeer stijlvolle cover van het boek.