Het Spoor terug is één van de eerste boeken van Tess Gerritsen uit begin de jaren negentig, en is zowel spannend als romantisch. De romantische thrillers van Tess Gerritsen, waaronder Het spoor terug, staan erom bekend anders te zijn dan haar bekende Rizzoli en Isles-serie. Toch vind je keer op keer de vlotte schrijfstijl en spanning van Gerritsen terug. Daarnaast krijg je er een romantisch verhaal van een onmogelijke liefde bovenop.

Het spoor terug gaat over Beryl Tavistock die haar ouders twintig jaar geleden verloor. Sindsdien groeide ze samen met haar broer op bij haar oom. De Tavistock-familie werkt al jaren voor de geheime dienst, en zo werden Beryls ouders ook vermoord. Maar klopt dit wel? Op een feest bij haar oom ontdekt Beryl dat haar moeder door haar vader werd vermoord, waarna hij zelfmoord pleegde. Omdat ze dit echt niet kan geloven gaat ze samen met haar broer Jordan en voormalig CIA-agent Richard Wolf op zoek naar de waarheid. Dit is het begin van een spannende en gevaarlijke zoektocht, met ook de nodige romantiek ertussen.

Het spoor terug leest opmerkelijk vlot en is, ondanks de spannende passages, heel luchtig. Als lezer wil je weten wat er juist gebeurd is met de ouders van Beryl. Zijn Beryls vermoedens juist en is er meer aan de hand? Of moet ze zelf ontdekken dat haar ouders niet waren zoals zij al die tijd heeft gedacht? Er ontstaat een kluwen van gebeurtenissen en moeilijke keuzes, waarin het verleden terug tot leven komt. Je blijft lezen tot je weet hoe het verhaal ineen zit.

De belangrijkste personages in het boek werden mooi uitgewerkt, en de lezer krijgt een aardig beeld van hoe het er in de Tavistock-familie en –vriendenkring aan toe gaat. Het spoor terug is het eerste Tavistock-boek van Tess Gerritsen. Hierna volgde Houdt de dief, waarin Jordan Tavistock opnieuw een rol speelt.