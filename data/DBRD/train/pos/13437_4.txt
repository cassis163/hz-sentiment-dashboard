Wie graag een goed doorwerkte thriller wil lezen, moet beslist De Naakte Waarheid van Greg Iles lezen. Nagenoeg het hele verhaal speelt zich op één dag af in en rond het huis van de familie Shields. De dag begint zwaar voor Laurel Shields, die voor het eerst haar ex-minnaar Danny onder ogen moet komen. Laurel is immers kleuteronderwijzeres en de gehandicapte zoon van Danny zit bij haar in de klas. Vandaag is het oudervergadering. Maar Laurel beseft intussen dat ze zwanger is. Dit probleem op middellange termijn wordt heel acuut als ze thuis komt. Haar man, Warren, houdt een liefdesbrief van haar vast, die niets aan de verbeelding overlaat. In zijn andere hand houdt Warren een pistool. Hij is helemaal van slag en houdt Laurel en de kinderen gegijzeld. Dan volgen de gebeurtenissen elkaar in sneltreinvaart op. Warren verdenkt zijn partner in de dokterspraktijk. Als die opdaagt geraken beide mannen in gevecht, waarbij de partner wordt neergeschoten. Van dan af komt de politie de omgeving afzetten. Een raid op het huis wordt voorbereid. De enige die dit kan verhinderen is... Danny.
Dit is pas een boek waar je doorheen raast en dat je moeilijk kunt weg leggen.