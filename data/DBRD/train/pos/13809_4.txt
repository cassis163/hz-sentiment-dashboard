Na het lezen van Chantals veelbelovende debuut De nummers keek ik uit naar meer van deze nieuwe thrillerauteur. Dat wachten werd nu beloond: Het isolement verscheen! Ik hoopte op weer een verhaal wat lekker spannend is en een vleugje romantiek bevat…

Hoofdpersoon Coco, wiens hippiemoeder zelfmoord pleegde toen Coco nog jong was, is een feestbeest die houdt van one night stands, maar mensen en met name mannen verder op afstand houdt. Is ze echt tevreden met het losbandige leven dat ze leidt of is het vluchtgedrag?
Razvan, geadopteerd vanuit Roemenië, haat zijn adoptieouders en probeert er al zijn hele leven achter te komen waar hij vandaan komt en wie hij eigenlijk is. Hij verdient zijn geld met hacken en nu hij zijn oog op Coco heeft laten vallen is het voor hem dan ook een eitje om digitaal haar leven binnen te dringen. Zijn doel is om haar compleet te isoleren en afhankelijk van hem te maken, zodat ze gaat inzien dat hij de ware is voor haar…

Wat is Het isolement een beangstigend realistisch verhaal! Coco raakt alles kwijt, Razvan laat haar leven compleet instorten. En je weet dat ze hem kent, maar aangezien Razvan zijn Roemeense naam is en niet zijn Nederlandse, weet je niet wie hij is. Ze kent een paar mannen, waarbij je je dus steeds afvraagt: ben jij het? Kan ze jou nou vertrouwen of niet? Ook Coco zelf wordt natuurlijk erg wantrouwig.

Zo knap hoe Chantal de verhalen van Coco en Razvan weet neer te zetten. Zij vraagt zich af wie haar zo haat dat hij haar leven wil ruïneren, hij haat haar juist niet maar handelt uit een ziek soort liefde. Je wordt zelf helemaal paranoia: wie is Razvan???
Ik moest door, door, door met lezen, ik moest en zou weten hoe het verhaal af zou lopen. En wat heb ik genoten van dit ijzersterke en super spannende verhaal, met inderdaad weer een vleugje romantiek.
Ik ben benieuwd wat Chantal van Mierlo nog meer voor ons in petto heeft!