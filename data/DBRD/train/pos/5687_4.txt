Herken je je in de volgende beeldvorming? Je hebt veel bereikt en je hebt je leven op orde. Je hebt een fijne carrière, een plezierige relatie of gezin, een sociale kaart waarbij je je prettig voelt en toch ervaar je een gevoel van onrust en hebt soms last van de alledaagse hectiek en de vele uitdagingen die je het hoofd moet bieden. Je loopt tegen je eigen grenzen aan en ervaart een gevoel van spanning. Maar alles is toch zó in orde?

Wanneer je het bovenstaande geheel of deels herkent, dan raad ik je van harte aan om ‘Van spanning naar ontspanning’ te lezen. De ondertitel is niet voor niets ‘Aan de slag met jouw persoonlijke groei’! Grijp je kans en vind jouw ontspanning, samen met Aad Dekker.

“Waar het in de kern om gaat, is naar binnen durven gaan, je aanname onder ogen zien en jezelf de vraag stellen: wat heb ík in de gegeven omstandigheden nodig om te komen waar ik wil zijn?”

Auteur Aad Dekker wil met zijn boek nog veel meer mensen bereiken en helpen bij hun ontwikkeling en persoonlijke groei dan hij als trainer/coach ooit zou kunnen. Na het lezen van ‘Van spanning naar ontspanning’ ben ik van mening dat hij in zijn opzet gaat slagen. Het boek staat vol voorbeelden die menig lezer met aandacht en herkenning tot zich zal nemen. Dekker biedt met zijn boek inzicht in achterliggende gedrags- en denkpatronen. Dit boek helpt om tot gezonde grenzen, persoonlijke effectiviteit, meer rust, ruimte, energie en ontspanning te komen.

Naast het feit dat het boek van Dekker veel te bieden heeft qua praktische inhoud, is het ook nog eens op een uiterst plezierige en toegankelijke manier geschreven, waardoor het geschikt is voor een breed publiek.

Iedere lezer zal ‘gegrepen’ worden door andere onderdelen van Dekker’s boek. Wat bij mij nog de meeste indruk achterliet was het hoofdstuk ‘Afhankelijkheid en verantwoordelijkheid’. Ongetwijfeld een kwestie van herkenning en dat zal voor elke lezer anders uitvallen.

“Om je potentieel te benutten en voluit te leven is het essentieel om je vanuit je kindbewustzijn verder te ontwikkelen. Heb de moed om door te groeien naar een evenwichtige persoonlijkheid met een volwassen bewustzijn.”

Kortom, een gids voor je persoonlijke ontwikkeling. Een die je daadwerkelijk de weg wijst in het vinden van oplossingen. Met als resultaat effectiever functioneren en het ervaren van meer ontspanning en rust.

Over de auteur
Aad Dekker is trainer, coach, psychotherapeut, inspirator, organisatieadviseur en eigenaar van Dekker Organisatie Advies.


Uitvoering
Futuro Uitgevers
ISBN 9789492939142
Paperback, 128 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/