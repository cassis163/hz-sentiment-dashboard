Onlangs ontving ik van uitgeverij Meulenhoff het boek ‘Onderstromen’ van Nora Roberts. Ik ben blij dat ik dit boek mocht testlezen!

Onderstromen is een typisch Nora Roberts boek. Eentje zoals ik ze graag lees. Spanning, verweven met een romantisch verhaal, mysterieuze gebeurtenissen en een familie die elkaar door dik en dun steunt. Het zit er allemaal in.

Deel één vertelt het verhaal van Zane en zijn zusje Britt. Ze kennen een moeilijke jeugd waarin misbruik in een vooraanstaand gezin centraal staat.
Na het aangrijpende eerste deel, maakt het boek een tijdssprong van ongeveer 15 jaar. De volgende delen tonen je hoe de relaties van de personages zich verdiepen ondanks de emotionele pijn die ze beleven en de angstaanjagende dingen die gebeuren. Je ontdekt tot wat voor mensen Zane en Britt zijn opgegroeid, gesteund door hun tante Emily en haar gezin en hun grootouders. De kracht van deze familie houdt hen samen.
Darby, een tuinarchitecte met een al even moeilijk verleden, duikt op in het verhaal. Zane en zij groeien naar elkaar toe. Twee sterke karakters die ook van mekaar leren. Ze hebben geleerd van de uitdagingen uit hun verleden en proberen zo hun toekomst te beschermen.

Nora Roberts brengt een mooi uitgesponnen verhaal. Ze zorgt ervoor dat je een idee krijgt waar het verhaal naartoe zou kunnen gaan. Tegelijkertijd tovert ze ook genoeg plottwists tevoorschijn om het verhaal spannend en boeiend te houden. Voor mij bevatte het de perfecte elementen voor een pageturner. Weer een steengoed boek van deze schrijfster!