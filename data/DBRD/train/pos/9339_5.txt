Dit is een heel knap geconstrueerd verhaal met boeiende perspectiefwisselingen. Het verhaal wordt verteld door Hugh Freyl, de blinde advocaat die zich jarenlang heeft beijverd om de jonge misdadiger David Marion op het rechte pad te krijgen. Maar inmiddels is Freyl op brute wijze om het leven gebracht. Weet Marion hier meer van?
Het andere perspectief is dat van deze David Marion zelf: zijn leven als jong schoffie dat al op 15-jarige leeftijd in de gevangenis beland, veroordeeld voor moord op zijn pleegvader en -broer. Vermorzeld door het systeem, maar is hij wel terecht veroordeeld?

Het boek leest als een speer. Je wordt diep geraakt door het misbruik dat wordt gemaakt van de jonge David Marion, zowel door het systeem als door diegenen bij wie hij wordt ondergebracht, als door de gerechtelijke macht. Hij is bij voorbaat kansloos. Je zoekt met hem mee wanneer hij probeert te achterhalen wie er achter de moord op zijn leermeester zit. Is hij het toch zelf en weet hij het niet meer door black outs of is er meer achter de hand?
Geweldig goed boek, boeiend en fascinerend vanaf het begin tot de laatste letter. Gerechtigheid geschiedt, maar anders dan David Marion of de lezer het zich ook maar kon denken! Aanrader!