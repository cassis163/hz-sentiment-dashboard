De tienjarige en nieuwsgierige Faye wordt door Sean gered wanneer ze door een ondoordachte actie dreigt te verdrinken. Ze verklaart deze zeven jaar oudere jongeman tot held, speciaal voor haar.
Faye vindt hem ondoorgrondelijk en dat trekt haar ook weer aan. Ze bezoekt hem regelmatig in een schuur waar hij zijn gitaarspel oefent voor de band waarin hij speelt. Haar bezoekjes worden door Sean gewaardeerd en gaandeweg ontstaat een heel bijzondere vriendschap.

Dit liefdesverhaal begint in een klein dorpje in Engeland waar de vader van Faye een garage heeft en haar moeder onderwijzeres is. Sean heeft een heel andere achtergrond als Faye en heeft alles behalve een gemakkelijke jeugd achter de rug. Zijn muziek is alles voor hem. Faye gelooft in Sean en mede dankzij haar vertrouwen in hem maakt hij zijn muzikale dromen waar. Wanneer Faye gaat studeren in Londen reist Sean de wereld over als beroemde muzikant. Zelfs dan verliezen ze elkaar niet uit het oog. Maar deze vriendschap tussen hen is nog meer speciaal dan ze al dachten, wanneer ook Faye op weg is om volwassen te worden en op zoek gaat naar de liefde en naar zichzelf. Ongemerkt sluipt de alcohol in het leven van Faye (Fayefay) en dat verbaast zelfs Sean!

Marina Folkers weet de aandacht van de lezer vast te houden door het frisse, ongedwongene van de jeugd te laten zien vermengd met humor en romantiek. Dit terwijl we mee mogen kijken in het leven van Faye en Sean; met recht is hier sprake van 'a love story' en wat voor een, zeker niet alledaags!
Een prachtige debuutroman, heerlijk romantisch zonder klef te zijn. Deze roman heb ik graag gelezen.