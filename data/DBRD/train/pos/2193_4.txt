Traiders 1 - Het gevecht is een leuk en origineel fantasy verhaal, geschreven door Esmee Buijze. Zal Jade ooit nog veilig zijn?

Jade Bennet komt uit Nederland en woont sinds vijf jaar in Amerika. Ze heeft een leuk leven totdat er tijdens haar scheikundeles, in het hok met scheikundige stoffen, een bom afgaat. Ze ontkomt ternauwernood en wordt met verwondingen opgenomen in het ziekenhuis. Als ze daar wakker wordt krijgt ze van agenten te horen dat de aanslagpleger nog niet gepakt is en dat ze gevaar loopt.

“Aan het einde van de gang staan mensen, maar ik kan door de rook niet zien wie het zijn. We strompelen verder terwijl we alle drie hoesten. Het lijkt een oneindig lange gang.” Esmee Buijze

Eenmaal thuis krijgt Jade bezoek van een agente, Alice McCathy, die haar zal helpen met het uitzoeken van een nieuwe identiteit. Jade moet alles en iedereen achter zich laten. Ze gaat naar Silverleaf, een school voor moeilijk opvoedbare kinderen, omdat deze school goed beveiligd is. Dat ziet Jade helemaal niet zitten. Wat moet zij op zo een school? Zij heeft toch niets gedaan? Maar ze heeft geen keus.

Als Jade op deze school zit, merkt ze dat het daar toch niet zo erg is als ze had gedacht. De meeste leerlingen zijn aardig en ze raakt bevriend met Olivia, Skylar en Stark. Ze heeft het eigenlijk best naar haar zin en omdat alles in eerste instantie rustig lijkt te blijven, durft Jade soms ook wel eens na te denken over een terugkeer naar haar ‘normale’ leven.

Maar dan weet de aanslagpleger haar toch te vinden en gaat alles mis. Zal Jade ooit nog wel een normaal leven kunnen leiden?

Traiders 1 - Het Gevecht is een aantal jaar geleden al een keer uitgegeven. Esmee Buijze heeft besloten het boek opnieuw uit te geven en heeft het verhaal hiervoor compleet herschreven. Daardoor bevat het een paar zeer actuele feitjes.

Het verhaal van Traiders 1 - Het gevecht is origineel, spannend en ook de romantiek krijgt hier en daar de ruimte. De personages zijn stoer en tolerant. Mensen en situaties die anders of nieuw zijn worden makkelijk geaccepteerd. Wat ik leuk vind is dat het, in het begin, niet direct duidelijk is welke kant het verhaal op zal gaan en dat maakt het verloop verrassend. Het boek is prettig geschreven, weet te boeien en leest fijn. Wel zitten er een paar onvolkomenheden in het verhaal waardoor ik bij die stukjes wat afgeleid werd. Toch is mijn gevoel bij dit boek grotendeels positief en ben ik benieuwd naar een vervolg. Ik geef Traiders 1 - Het gevecht van Esmee Buijze 3.5 sterren.

Deze recensie schreef ik voor, en is terug te vinden op, de blog In de Boekenkast: https://indeboekenkast.wordpress.com