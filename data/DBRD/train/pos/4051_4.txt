Nachten in New York gaat over Paige, die samen met haar vriendinnen Eva en Frankie bij haar broer Matt woont in een appartement in Manhattan. Van het ene op het andere moment verandert haar leven als ze samen met haar vriendinnen wordt ontslagen. Ze besluiten een eigen bedrijf te beginnen, maar of daarmee alle problemen zijn opgelost?
Het verhaal begint, naar mijn mening, een beetje ‘moeilijk’ als de auteur allerlei informatie over de personages beschrijft. Is dit allemaal van belang, vroeg ik mij af.
Door de vlotte schrijfstijl van Sarah Morgan begint het verhaal dan toch ineens op gang te komen. Het verhaal wordt aantrekkelijk, het leest lekker en de gebruikelijke liefdesperikelen doen zich voor. Sommige situaties zijn wel erg toevallig en soms oppervlakkig, maar goed, dat hoort bij dit soort boeken!
Wat ik een beetje jammer vind is, dat sommige onderwerpen, zoals bijvoorbeeld de familiegeschiedenis van Jake, niet meer werden uitgewerkt. Dit had naar mijn mening best gekund, waardoor het totale verhaal iets meer diepgang had gekregen.
Neemt niet weg dat Nachten in New York een heerlijke feelgoodroman is, die garant staat voor enkele avondjes heerlijk leesplezier!