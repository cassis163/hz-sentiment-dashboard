Deze bewerking van Alice in wonderland is in toegankelijke taal geschreven, waardoor deze klassieker ook nu nog erg leuk is om te lezen. Tegelijkertijd is het origineel geen geweld aangedaan. Dus alle mooie verhaallijnen, leuke wendingen en grappige quotes zijn aanwezig.
Ik vind deze versie wat meer geschikt voor jongere kinderen dan de originele versie, die soms wat moeilijk is.
De illustraties dragen echt wat bij aan het verhaal. Er zijn subtiele zwart-wit tekeningen, naast kleurrijke illustraties, die heel fantasievol zijn, maar soms wat unheimisch, eng en duister. Precies zoals Alice zich gevoeld moet hebben: ge√Øntrigeerd, verwachtingsvol, maar ook een beetje angstig. De zwart-wit tekeningen heffen die dreigende sfeer weer een beetje op.
Dit boek is, net als het origineel, heel leuk voor zowel kinderen als volwassenen. Volwassenen zien misschien meer levenslessen in de verhalen en kunnen genieten van de filosofische beschouwingen. Maar voor groot en klein is en blijft het een mooi, fantasievol verhaal met prachtige illustraties.