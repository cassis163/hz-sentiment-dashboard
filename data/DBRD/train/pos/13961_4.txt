'Bee Larkham’s murder was ice blue crystals with glittery edges and jagged, silver icicles.'
Jasper bekent meteen. Hij is dertien jaar, autistisch, heeft prosopagnosia (gezichtsblindheid) en synesthesie (vermenging van zintuigen), en hij is de moordenaar van Bee Larkham. Zij was zijn buurvrouw, een vriendin, een onheilschopper, manipulatief en het slachtoffer. Gedurende dit verhaal lees je mee met Jasper. Door middel van zijn schilderijen probeert hij erachter te komen wat er precies gebeurd is, de nacht dat hij Bee Larkham vermoorde. Maar wat als de kleuren niet de waarheid spreken? Wat als je de waarheid liever niet wilt weten?
Het idee voor het boek kwam tot auteur en journalist Sarah J. Harris in een droom. Ze had een nachtmerrie over een jongen die schreeuwend over straat rende. Ze begon zich af te vragen waar die jongen bang voor was, was het de kleur die hij gezien had? De kleur van moord?
Wat indrukwekkend is aan dit boek, is het uitgebreide en diepe onderzoek dat er in zit. Als journalist weet Harris hoe belangrijk het is om je feiten op orde hebben. Het boek is dan ook niet zomaar tot stand gekomen. Harris heeft onder andere contact gelegd met de 'Synaesthesia community' in de UK en 'Face Blind UK' waar ze ook met patiënten heeft gesproken om inzicht te krijgen in hun dagelijks leven. Om synesthesie nog beter te doorgronden, heeft Harris ook geprobeerd de schilderijen die beschreven worden in het boek, daadwerkelijk te schilderen. Om te zien hoe het eruit ziet wanneer twee stemmen tegen elkaar spreken en de kleuren zich mengen.
Door het vele onderzoek heeft Harris een realistisch personage op papier gekregen. Jasper is een jongen die de schoonheid ziet in zijn aandoeningen, een schoonheid die andere mensen niet kunnen zien. Ook de andere personages staan stevig. Ed, de vader van Jasper, is een alleenstaande vader die, na de dood van zijn vrouw, moest stoppen met zijn droombaan in het leger om te zorgen voor een zoon van wie hij niets begrijpt. Het is duidelijk dat hij hier moeite mee heeft, maar desondanks van zijn zoon houdt en het beste voor hem wil. Het verhaal zit goed in elkaar. Beetje bij beetje komt de waarheid naar boven en die blijkt anders dan in eerste instantie werd gedacht. Sarah J. Harris weet de lezer op een ingenieuze manier op het verkeerde been te brengen, waardoor het plot interessant blijft.
The Colour of Bee Larkham’s Murder, waarvan de filmrechten inmiddels zijn verkocht, is niet het eerste boek dat Harris schreef. Onder de naam Sarah Sky heeft ze al meerdere jeugdboeken op haar naam staan, waaronder de Jessica Cole-serie.