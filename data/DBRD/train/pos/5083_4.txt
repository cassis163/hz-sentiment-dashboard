In Persona vermengt Soraya Vink haar interesses voor misdaad, undercoverwerk en de Spaanse taal en cultuur tot een spannend verhaal. De spanning zit er bij de eerste pagina al meteen goed in. We zijn getuige van een koelbloedige moord. “Deze daad is desastreus voor haar integriteit en zet ook een streep door haar identiteit.” Algauw wordt duidelijk wat met die zin bedoeld wordt.
Rechercheur Elvira Selas heeft een undercoverklus verknald en keert nu terug naar de Nederlandse politie. Op de afdeling Zware Criminaliteit moet ze een dubbele moord zien op te lossen. Ondertussen kan ze haar alter ego, Alba Grandes, niet helemaal loslaten. Door terug te keren naar de onderwereld, hoopt ze haar broer terug te vinden en weg te halen bij het drugskartel waarin ze zelf infiltreerde. In een aantal cursief gedrukte hoofdstukken krijgen we ook even een blik in de gedachten van de moordenaar. Als lezer is het geen probleem de draad van die vele verhalen te volgen.

In het begin van het boek ben je heel nieuwsgierig wat Elvira Selas als Alba Grande allemaal beleefd heeft en wat geleid heeft tot de moord die ze in het begin van het boek pleegde. Tot op ongeveer een vierde van het einde is dit ook het verhaal dat domineert. Plotseling lijkt het dan alsof de moorden in Nederland dringend opgelost moeten worden en dat wringt toch een beetje. De ontknoping komt voor mij een beetje geforceerd over.

Soraya Vink weet het karakter van hoofdpersonage Elvira Selas heel goed te schetsen: een harde tante die het liefst alleen werkt, die niet goed weet hoe ze met collega’s moet omgaan, maar die vooral bang is andere mensen mee te sleuren in haar eigen ondergang. Die karaktertekening van Elvira Selas vind ik meteen ook een van de sterke punten van Persona. Of ik van de andere personages hetzelfde kan zeggen? Daar ben ik nog niet helemaal uit. De focus ligt toch vooral op Elvira.

Al bij al is Persona een sterk debuut. De plot zit goed in elkaar, het hoofdpersonage is goed uitgetekend en je kan je afvragen of we nog meer van Elvira te horen zullen krijgen. Voor mij is Soraya Vink als auteur een sterke debutant, met groeipotentieel.