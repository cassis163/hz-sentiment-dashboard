Ik heb de tiendelige reeks van Sjowäll & Wahlöö rond Martin Beck ruim dertig jaar terug gelezen.
Intussen is deze reeks een klassieker onder de misdaadliteratuur geworden.
Ze liggen aan de basis van vele van de huidige Zweedse thrillerauteurs.

Af en toe moet je je klassiekers opnieuw koesteren en een herlezing is daarvoor de ideale gelegenheid. Ik heb me dan ook voorgenomen in de loop van dit jaar de ganse reeks te herlezen en dit in de volgorde van verschijnen.

'De vrouw in het Gota-kanaal' is het eerste verhaal uit deze reeks.
Uit het kanaal wordt een vrouw opgevist. De politie staat voor een raadsel.
Het duurt een tijdje voor de identiteit kan vastgesteld worden.
Maar van het wie en waarom ontbreekt elk spoor. Moeizaam lost Martin Beck uiteindelijk de puzzel op.

Het is een vrij trage thriller. Veel actie gebeurt er eigenlijk niet.
Alles draait rond de manier waarop Martin Beck en zijn team het onderzoek aanpakken en zo langzaam tot de dader komen. Maar dat is ook het boeiende aan dit boek.

Martin Beck is een 'heel doodgewone' politieman, wat nors van karakter en niet direct een zonnetje in huis.
Er is een maatschappelijk kritische ondertoon, maar die is in dit eerste verhaal nog niet zo uitdrukkelijk aanwezig.

De schrijfstijl is zakelijk - ironisch en leest vlot weg.