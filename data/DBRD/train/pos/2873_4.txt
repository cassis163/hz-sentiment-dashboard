"‘Hoe gaat het met de gevangenen?’
‘Dood.’
‘Allemaal? Ik had er twintig aangeleverd,’ sprak de vrouw, die net was geland. Geen spoor van medelijden klonk door in haar stem. Ze was blij dat ze een nieuwe lading gevangenen had meegebracht, sterkere dit keer. De tijd begon te dringen."

Met deze openingsscene begint Nienke Pool haar verhaal over Falco, een onbezonnen jongen uit het Vogelvolk die spannende avonturen beleeft tijdens zijn zoektocht naar de door Alkeiden gestolen Stympha’s (mythische moordvogels). Het is een ware zoektocht doorheen het hele land en op zijn weg ontmoet de jongen vele nieuwe vrienden. En de enige manier om de vijand te verslaan, is samenwerken.

De Nederlandse Nienke Pool schreef al ruim zestig kortverhalen, columns en artikels die zowel in verhalenbundels, magazines als in jaarboeken verschenen. Haar kortverhalen wonnen verschillende prijzen en hebben hun weg naar het buitenland gevonden. Daarnaast is ze ook heel actief op haar eigen blog. Met "Falco en de gestolen Stympha’s", een boek dat deel uitmaakt van project BOEK10 van Godijn Publishing, brengt ze een eerste echt boek uit. Tijdens het schrijven ervan baseerde ze zich losjes op de mythe van Herakles en zijn gevecht tegen de Stymphatische Moordvogels uit de Moerassen van het Oosten.

Voor je begint te lezen kan je zeggen dat de cover op zijn minst opvallend is. Hij is eenvoudig vormgegeven, maar dankzij de vele kleuren springt hij in het oog. De tekening doet wel wat vermoeden dat het boek voor een jongere lezerscategorie bedoeld is dan in werkelijkheid.

Als je denkt aan fantasy-verhalen, denk je meteen ook aan nieuwe, onbekende en magische werelden vol geheimen. En dat is in "Falco en de gestolen Stympha’s" niet anders. Nienke Pool is er in geslaagd om een bijzondere wereld op te bouwen die wij als lezers samen met Falco en zijn vrienden leren ontdekken. Want het verhaal is zowel voor de personages als voor de lezer een ware ontdekkingstocht.

Al wel duidelijk is dat Falco de protagonist van dienst is in het verhaal. Hij is een onbezonnen jongen die zichzelf en zijn vrienden meermaals in de problemen brengt door zijn onnadenkende plannen. Maar ondanks dat kan je wel meeleven met hem en zorgt hij door zijn manier van handelen samen met zijn vrienden voor een constante spanningsboog in het boek. Naast Falco zijn er ook nog een heleboel andere personages die een belangrijke rol in het verhaal spelen en die worden stuk voor stuk mooi neergezet. En ondanks het feit dat ze allemaal zo verschillende zijn qua karakter (vaak zelfs echte tegenpolen) hebben ze elkaar nodig om samen te werken en de problemen op te lossen. Maar door het hoge aantal personages gebeurt het wel eens dat je twee personages met elkaar verwart en dan is het soms even terugbladeren om te weten wat nou net de achtergrond van bepaalde personages is.

Thema’s in het verhaal zijn onder andere vriendschap, vertrouwen en moed en dat in combinatie met een hoop fantasy maakt van "Falco en de gestolen Stympha’s" een heel avontuurlijk verhaal. Bovendien heeft Nienke Pool een prettige schrijfstijl en mede dankzij de kleine hoofdstukjes waaruit het boek bestaat bevordert dat de vlotheid van het lezen. Wel jammer dat er in het boek enkele taalfouten terug te vinden zijn, maar die kunnen zeker weggewerkt worden bij een volgende druk.

De kaart vooraan het boek is een leuk extraatje en zeker een meerwaarde voor het verhaal. Zo kan je je als lezer optimaal inleven in de fantasiewereld die Nienke Pool creëerde. Ook het lettertype van het boek is fijn om lezen en sluit op een bepaalde manier aan bij de sfeer van het verhaal.

Conclusie: "Falco en de gestolen Stympha’s" is een prettig en avontuurlijk geschreven fantasy-verhaal waarin Falco en zijn vrienden ons meenemen doorheen de wereld van Concordia. Nienke Pool heeft mooi werk geleverd en het doet ons watertanden naar meer van haar hand.