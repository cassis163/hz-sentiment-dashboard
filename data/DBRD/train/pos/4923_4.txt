De Amerikaan Paul McEuen is als auteur vrij onbekend maar als wetenschapper een begrip. Hij staat op de Cornell Universiteit aan het hoofd van diepgaande studies naar de nanostructuren van stoffen en toepassing van nano-elektronica in de chemie en de biologie. Hij stelt tevens zijn kennis ter beschikking aan de CIA, Intel en vele studiegroepen.
In zijn debuutthriller Het experiment, combineert hij deze kennis met een stukje jonge historie. Het resultaat hiervan is een verhaal dat bol staat van technologische ontwikkelingen en veel spanning. Naast deze twee ingrediÃ«nten heeft McEuen ook nog ruimte gevonden voor een romantisch tintje. Een volledig en veelzijdig verhaal van een wetenschapper, het is bijna niet te bevatten.
De proloog speelt zich net na WO-II af. Bioloog Liam Connor is gedropt op de USS North Dakota. Connor komt, na een wonderlijke confrontatie, in het bezit van een cilinder waarin een dodelijke bacterie (uzumaki) zit opgesloten.
In zijn verdere leven ontwikkelt hij zich als vooraanstaand docent en hoogleraar op de Cornell Universiteit. Tevens is hij uitvinder van de kruiper, een zelfdenkend programmeerbaar elektronisch insect. Op 86-jarige leeftijd wordt hij overrompeld door een Aziatische vrouw die op zoek is naar de cilinder met uzumaki. Cornell pleegt zelfmoord zonder zijn geheim prijs te geven en laat zijn kleindochter Maggie en haar zoon Dylan achter met geheimzinnig geschreven teksten die betrekking hebben op het gif. Samen met Jake Sterling, oud-militair en collega van Connor, ziet Maggie het als haar levenstaak de cilinder op te sporen en veilig te stellen voor criminele geesten. De Aziatische vrouw, Lanten Wong alias Orchidee, is er alles aan gelegen om in het bezit te komen van de cilinder. Bezit ervan geeft de eigenaar de macht over leven en dood! Om dit te realiseren ontbrandt er een hevige strijd die eveneens eindigt in leven en dood!
Met Het experiment loopt Paul McEuen het risico dat hij zijn tijdsbesteding aan de wetenschap zal moeten inperken. Dit debuut heeft alles in zich om uit te groeien tot een mondiaal succes. Een origineel en strak verhaal met veel spanning. Uitnodigend geschreven en tot het einde de nieuwsgierigheid opwekkend.
Het siert deze wetenschapper dat hij uitgebreid onderzoek pleegt naar voor hem minder bekende onderwerpen en zich niet beperkt tot zijn parate kennis. Hierdoor heeft hij een verhaal neergezet dat veelzijdig is, geen moment saai wordt en aantrekkelijk blijft tot de laatste pagina. De belangrijkste karakters krijgen inhoud en komen tot leven in de geest van de lezer.
Tenslotte wordt deze lezer nog rijkelijk beloond met een stevige plot als de kers op de taart!