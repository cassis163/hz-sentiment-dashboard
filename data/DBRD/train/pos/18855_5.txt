Op haar facebookpagina roept Carry Slee lezers op om ambassadeurs te worden voor haar nieuwe boek ‘Kapot’. Het blijft bijzonder dat een schrijver zo actief met z’n lezersschare om weet te gaan. Een paar weken later de vraag of er ook fans zijn die een stukje uit het boek voor willen lezen, dat wordt op video opgenomen. Je mag dan bij de spectaculaire lancering van het boek ‘Kapot’ op 9 spetember aanwezig zijn! (Boek)bloggers mogen zich apart melden en na het uitwisselen van gegevens krijg ik het ongecorrigeerde leesexemplaar van ‘Kapot’ opgestuurd! Het is de bedoeling dat we allemaal op 9 september 2015 onze recensie of bespreking online plaatsen.

Door deze #blogbom kan het niet anders dat vanaf dat moment iedereen in Nederland op de hoogte is van dit nieuws:

-Na ruim tien jaar eindelijk weer een 12+ roman van Carry Slee-

lees ik op de blauwe sticker op de kapotte kaft. Hetzelfde blauw dat ook de auteursnaam en achterzijde van deze jeugdroman siert. We zien Thijs & Julia, broer en zus, steun zoeken bij elkaar. De toon is gezet!

Julia is zangeres en speelt samen met haar broer Thijs in een band. Het leven lacht hen toe, ze hebben het leuk. Het gaat goed op school en ze hebben veel vrienden. Als er dan ook nog eens professionele aandacht voor de band komt, dan lijkt het allemaal niet kapot te kunnen gaan. Langzaam maar zeker komen er wat kinkjes in de kabel. Er heerst wat spanning in de relatie van hun ouders. De beste vriendin van Julia is verliefd op haar broer. Emma steekt meer tijd en energie in die relatie dan in de vriendschap. Het gaat minder goed op school met Julia, er zijn wat spanningen binnen de band en als klap op de vuurpijl krijgen broer en zus ruzie. Als het er echt op aan komt, wie kiest er dan voor wie? Overleven het huwelijk, de vriendschap, de liefde, de band en het gezin dit of gaat alles KAPOT?

Ik heb deze jeugdroman in een teug uitgelezen. De hoofdpersonages zijn uit het leven gegrepen, datzelfde geldt voor hetgeen ze dagelijks meemaken. De spanning wordt met de bladzijde opgevoerd. Carry Slee is daar meester in. Ook blijft de twijfel overeind, heel knap tot op de laatste bladzijde!

Kijken jullie vanmiddag om 16 uur naar Carry Slee TV op http://www.carryslee.nl/? Op KiDDoWz.net geven we een exemplaar weg.

‘Kapot’ van Carry Slee, Overamstel Uitgevers 2015 is vanaf heden overal te koop.

/Lmcmr