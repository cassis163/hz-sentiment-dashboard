Een paar kleine smeulende vuurtjes, aangelegd door de brandstichter. Daar begint deze thriller mee. En het zijn niet alleen deze vuurtjes die smeulen. Ook in het dorp Ross River bevinden zich onder de bewoners enkele brandhaarden. Een broeierig geheel waarvan duidelijk is dat het maar één kant op kan gaan: ontvlammen.
Al snel breidt het vuur zich uit tot een niet meer te beheersen brand, die dorp, mens en dier bedreigt.

Een knap geschreven thriller, met mooie metaforen. Zo is daar naast het hiervoor genoemde vuur ook het letterlijk en figuurlijk getekend zijn door het verleden. Een verhaal over liefde, aantrekking en afstoting, kameraadschap en loyaliteit.

Helaas zijn er ook wat minpuntjes aan het boek. Zo zijn de spontane perspectiefwisselingen soms verwarrend. Ook lijkt het onwaarschijnlijk dat eind juli in een streek net onder de poolcirkel de duisternis invalt. En of je een vuur daadwerkelijk kunt doorstaan zoals hier beschreven.... komt wat ongeloofwaardig over.
Tot slot het motief van de brandstichter. Dat blijft als het ware in rook gehuld. Het is aan de lezer om dat concreet te maken. Voor de ene lezer zal dit tegemoet komen aan de eigen verbeelding, voor de ander kan het storend zijn nu nog geen duidelijkheid te hebben.