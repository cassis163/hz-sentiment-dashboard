Notabene op haar eigen bruiloft met Hakim hoort juf Josje een schreeuw om hulp van een dier in nood. Ze bedenkt zich geen moment, neemt een hap van een schoolbordkrijtje en verdwijnt… Maar het loopt deze keer heel anders dan ze had gedacht. Juf Josje wordt ontvoerd en belandt op de Zuidpool! Daar weet ze te ontsnappen en zo ontmoet ze Albert de Albatros. Ze ontmoet ook Mister P. Hij lijkt heel aardig, maar klopt dat wel…?
Janneke Schotveld werd in eerste instantie, hoe kan het ook anders, juf! Ze heeft het schrijven en het voor de klas staan een tijdje gecombineerd, maar is sinds 2012 fulltime schrijfster. Superjuffie op de Zuidpool is het zevende deel in een reeks boeken over de avonturen van juf Josje, ook wel: Superjuffie!
Superjuffie op de Zuidpool is met recht een spannend, ijskoud avontuur waarbij juf Josje alles in het werk moet stellen om de pinguins te redden! En dat kan natuurlijk alleen maar als ze Superjuffie wordt! Schotveld houdt de vaart en de spanning erin in dit nieuwe avontuur van Superjuffie. Want niet alleen wordt het heel spannend daar op de Zuidpool, maar gaat de bruiloft nog wel door?
Het boek is prima los te lezen, maar het is nog leuker wanneer je alle delen uit deze serie van Schotveld leest, want verschillende personen komen in de boeken terug. Zo is meneer Jan uit de dierentuin deze keer getuige op de bruiloft! Wat het boek ook aantrekkelijk maakt is het feit dat Superjuffie kan communiceren met dieren. Dit zal alle kinderen aanspreken en levert mooie verhaallijnen op. Naast veel humor en komische situaties heeft het boek ook een serieuze ondertoon en snijdt het vraagstukken aan als ‘hoe gaan we om met het milieu?’ en ‘hoe zuinig ben je zelf met energie?’.
De illustraties zijn van de bekende illustratrice Annet Schaap, die ook meewerkte aan de bekende ‘Hoe overleef ik..?’-reeks van Francine Oomen. Vrolijke, grappige en herkenbare tekeningen komen ook ruim aan bod in dit boek, veelal in zwart-wit. Annet Schaap wilde altijd al tekenaar worden, of schrijver, of ontdekkingsreiziger. Dat laatste is ze misschien ook wel geworden – zeker via haar verhalende tekeningen beleeft ze de mooiste avonturen.
Die avonturen kunnen lezers van Superjuffie op de Zuidpool ook beleven; het boek is geschikt om voor te lezen vanaf zeven jaar en om zelf te lezen vanaf acht jaar.