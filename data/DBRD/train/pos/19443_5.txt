Het is al een tijdje geleden, dat ik dit boek las. Was in 2010, maar zag, dat mijn recensie hier nog niet op stond. Aangezien ik het boek 5 sterren gaf wil ik mijn recensie hier toch alsnog neerzetten:

De titel van deze thriller “De jongen in de koffer” sprak mij eerst helemaal niet aan. Robert (Watleesjij.nu) vond dit de ontdekking van het jaar en aangezien twee vorige thrillers, die hij had aanbevolen, mij ook bevielen, heb ik het boek toch eens besteld bij de bibliotheek. De jongen in de koffer is de eerste thriller van het kersverse Deense duo Lene Kaaberbøl (1960) en Agnete Friis (1974). Agnete Friis is journaliste en schreef in 2002 al een thriller. Ze hebben eerder kinderboeken geschreven. Beiden hebben inmiddels hun sporen verdiend op het vlak van de Fantasy jeugdromans. In Denemarken werd het boek meteen een groot succes en ze wonnen de prijs voor de beste Deense thriller van 2008. Ook werden ze genomineerd voor de Glazen Sleutel voor beste Scandinavische misdaadroman. Hun Zweedse collega Johan Theorin zag zijn boek 'Nachtstorm' met deze prijs bekroond.

Als verpleegkundige bij het Rode Kruis heeft Nina Borg al meer dan genoeg ellende gezien. Ze werkt bij een opvangcentrum en is meerdere malen ingezet in oorlogsgebieden. Ze is ook betrokken bij een netwerk waar ze mensen helpt, die om verschillende redenen buiten de Deense samenleving vallen, zoals afgewezen asielzoekers. Nina wil graag iedereen helpen. Ze wil de wereld redden, ze was de enige, die de wereld kón redden. Wanneer Nina wordt opgebeld door een oude vriendin Karin om een koffer op te halen van het station, schrikt ze heel erg bij de vondst die ze doet. Er blijkt een naakt jongetje van een jaar of drie in te zitten dat amper nog leeft. Nina besluit zijn herkomst te achterhalen. Het verhaal wordt beangstigend als blijkt dat Karin is vermoord, voordat Nina haar om uitleg kan vragen. Een andere verhaallijn gaat over Sigita. Zij woont als alleenstaande moeder in Vilnius en probeert haar driejarige zoon Mikas zo goed mogelijk op te voeden. Tegelijk maken we kennis met de rijke Deense zakenman Jan Marquart in zijn villa. Hij heeft de inhoud van de koffer besteld, waarvoor hij een aanzienlijk bedrag op tafel wil leggen – en de Litouwse Jučas en Barbara, die willen gaan wonen in Polen en dromen over een gezin, maar onvoldoende geld hebben om dit te realiseren.

De jongen in de koffer laat je lang in het ongewisse. Je leest in korte hoofdstukken de gebeurtenissen, die de verschillende hoofdpersonen meemaken. Het verhaal switcht voortdurend van perspectief. Zo komen we ook te weten over hun achtergrond en krijgen we inzicht in het handelen van iedereen, zowel van de daders als de slachtoffers. Stukje bij beetje wordt de informatie opgebouwd. De verschillende verhaallijnen kunnen goed worden gevolgd. De zakenman Jan Marquart en de crimineel Jučas, die beiden op zoek zijn naar de koffer, de wanhopige moeder Sigita uit Vilnius, die haar zoon probeert te vinden en de gedreven Nina Borg, die probeert de moeder te vinden van het jongetje. De schrijfsters weten de verschillende beweegredenen goed duidelijk te maken. Pas op het eind vallen alle stukjes op hun plaats. Het verhaal is vlot geschreven, de plot adembenemend. Lene Kaaberbøl en Agnete Friis hebben een sterke misdaadroman geschreven rond het thema mensenhandel. De maatschappijkritiek laat duidelijk de besluiteloosheid van de Deense overheid zien. "De jongen in de koffer” is de eerste van voorlopige drie romans over Nina Borg. Het is een indrukwekkend debuut, een spannende en maatschappijkritische roman, waar ik van heb genoten.