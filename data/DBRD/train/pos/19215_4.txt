In dit kookboek brengt Estée Strooker haar liefde voor onze Nederlandse keuken, die we dus wel degelijk hebben, onder de aandacht. De ondertitel van dit boek De nieuwe Nederlandse Keuken geeft al prijs dat ze een aantal recepten hierin heeft opgefrist, en geplaatst tussen klassiekers uit haar jeugd. Stoer, Puur en Passievol, zoals ook op de cover staat, is symbool voor haar en haar stijl van koken.

Er staan veel recepten in met vlees en wild (ook orgaanvlees), met vis èn ook veel lekkere vegetarische recepten, waardoor dit boek door de veelzijdigheid geschikt is voor iedere chef en eter, van carnivoor, pescotariër, flexitariër tot aan vegetariër. Kies maar wat je aanstaat, dat zal door de vele mooie kleurenfoto's van Sophia van den Hoek een makkie zijn.

Dat Estée respect heeft voor mooie verse producten, zowel van plant als dier, straalt uit haar verhalen en recepten. Haar trots op onze eigen traditie en cultuur zie je duidelijk terug in dit boek, dat ze heeft ingedeeld naar haar inspiratiebron, de seizoenen. Dit maakt het gelang het jaargetijde makkelijk zoeken naar recepten. Daarnaast kan er ook worden gezocht via het register achter in het boek, dat in categorieën is ingedeeld: inmaken & fermenteren, drankjes/siropen, sauzen, soepen, salades, vlees, wild, vis en schaaldieren, groentegerechten, snacks & bijgerechten, zoet & desserts en als finishing touch taart & gebak.

Ik juich met haar mee dat de ongezonde pakjes- en zakjescultuur flink is teruggedrongen in ons land. Aandachtspunt bij het koken uit Estée Kookt: in de ingrediëntenlijst staan olie, zout en peper niet genoemd, maar wel nodig bij de meeste recepten. Deze basisingrediënten zal iedere zichzelf respecterende thuiskok wel in huis hebben, dunkt mij ;-)

Ik vind het grappig en sympathiek dat ze getuigt van nuchtere, oer-Hollandse zelfkennis: "Naast de receptuur en losse schrijfstijl waarin ik letterlijk mijn hersenspinsels opschreef, typeert de indeling van het boek ook mijn 'tikje chaotische' karakter."

Verder hoopt Estée dat dit kookboek een inspiratiebron mag zijn, waarbij je je creativiteit gebruikt en gerust een ingrediënt voor een ander mag vervangen. Het belangrijkste is dat je je zintuigen gebruikt en blijft proeven! Tot slot zegt ze dat 'simpel' niet altijd betekent 'zonder moeite', want een beetje moeite doen geeft uiteindelijk meer voldoening. En dat proef je!

Laat je dus inspireren, kook creatief volgens de seizoenen met verse (liefst lokale) producten, verspil zo min mogelijk en geniet, zoals zij dat ook doet.