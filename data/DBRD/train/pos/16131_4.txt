Ha, de aanhoudster wint! De andere drie boeken in deze serie vond ik maar zozo. Ze konden me niet echt interesseren en maakten zelfs de nogal lage verwachtingen die ik van tevoren had niet waar. Een teleurstelling dus. Toch ben ik koppig doorgegaan, want er was iets dat me bezig hield. Iets waardoor ik deze serie en deze schrijfster niet op wilde geven en ik kreeg gelijk! Halleluja! De Huwelijksdeal zorgt ervoor dat mijn "inspanningen" niet voor niets zijn geweest. Wat een heerlijk boek was dit!

Ik denk dat een grote reden waarom ik de Huwelijksdeal opeens wel kan waarderen is omdat ik eindelijk een beetje aan de Nederlandse taal en vooral de directheid als het gaat om sexy sc√®nes gewend raakte. Ik ervoer eindelijk een klik met de schrijfstijl en het taalgebruik. Ik heb immers jaren in het Engels gelezen en de Engelse taal kan op een heerlijke manier zaken beschrijven zonder dat het plat aanvoelt of er direct over wordt gesproken. De Nederlandse taal gaat hier heel anders mee om en dat was nog wel even een gewenningsproces, wat ik totaal niet had verwacht. Nederlands is toch immers mijn moedertaal?

Niet alleen mijn gewenning aan de Nederlandse omschrijving zorgen ervoor dat de Huwelijksdeal een heerlijk boek is. Ook de aantrekkingskracht tussen Julietta en Sawyer heeft me doen laten smullen. Eindelijk voelden de hoofdpersonen aan als twee krachtige personages, die niet voor de ander zullen onderdoen en bereid zijn om te vechten voor wat ze willen. Ik ben altijd dol om te lezen over twee mensen die eigenlijk heel erg tot elkaar zijn aangetrokken, maar dat niet willen toegeven en dat uiten door te bekvechten en te kibbelen. Oh dat zijn de beste koppels om over te lezen!

Naast Sawyer en Julietta zorgde Wolf er ook voor dat dit boek in mijn achting steeg. Wie hij precies is laat ik jullie zelf ontdekken. Hij heeft in ieder geval helaas al genoeg meegemaakt en binnen mum van tijd heb ik hem in mijn hart gesloten. Zijn manier van doen en laten... oh mijn hart ging zo naar hem en uit en ik hoop echt dat de schrijfster besluit om hem zijn eigen verhaal te laten vertellen in zijn eigen boek. Ik wil meer van hem! *Googlet meteen* YES! ER is een boek! Die gaan we natuurlijk meteen op de TBR-pile zetten :)


Conclusie
Totaal tegen alle verwachtingen in heb ik van de Huwelijksdeal genoten. Ik was eindelijk aan de Nederlandse taal gewend als het om romantische en sexy scenes gaat en dit boek bevat twee geweldige hoofdpersonages met een onderlinge aantrekkingskracht waar de vonken van af spatten. Voeg daar Wolf en een heerlijk romantisch (en sexy :) ) verhaal aan toe en ik was verkocht. Ik hoop wel dat dit niet iets eenmaligs is en dat er meer leuke boeken van deze schrijfster voor mij zullen volgen.

Deze recensie verscheen als eerste op CarpeLibra.nl