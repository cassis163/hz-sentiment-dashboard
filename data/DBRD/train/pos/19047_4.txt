In Fjällbacka wordt een man vermist en politieonderzoek levert niets op. Vier maanden later wordt de man gevonden door een passant die zijn hond uitlaat. Het slachtoffer is ingevroren in het ijs. Inspecteur Patrik Hedström en zijn team onderzoeken de zaak. Een kennis van het slachtoffer, Christian Thydell, ontvangt al anderhalf jaar dreigbrieven. Christian is schrijver en op de avond van de presentatie van zijn debuutroman Zeemeermin ontvangt hij opnieuw een uiterst verontrustende brief. Bij deze presentatie is een vriendin van hem, de journaliste Erica Falck, aanwezig. Zij is de partner van Patrik Hedström. Erica maakt zich grote zorgen over het welzijn van Christian en zij realiseert zich dat hij in groot gevaar verkeert. Zij gaat op onderzoek uit en probeert de belangstelling van Patrik voor het lot van Christian te wekken.
Zo begint Camilla Läckberg deze misdaadroman. Ieder hoofdstuk bevat een terugblik naar gebeurtenissen in het verleden en stapje voor stapje wordt duidelijk wat deze gebeurtenissen voor gevolgen hebben in het heden. Het is een verhaal over beschadigde mensen en hun wraak. Goed geschreven en met zeer geloofwaardige personages. Läckberg is daar erg goed in.
Ook de wijze waarop het er aan toegaat binnen het politieapparaat komt goed uit de verf en de interactie tussen Patrik en Erica, hoog zwanger van een tweeling en nieuwsgierig als altijd, is vertederend. Uiteindelijk slagen zij erin het mysterie te ontrafelen waarbij het boek dat Christian geschreven heeft een belangrijke rol speelt. Maar voor het zover is gebeuren er heel wat onverwachte dingen en wordt de lezer regelmatig voor verrassingen geplaatst. Het einde is uiteindelijk anders dan je zou verwachten. Het boek is spannend, aangrijpend en meeslepend en aan het einde is er een enorme cliffhanger. Ik kijk daarom uit naar het vervolg op Zeemeermin en hopelijk zal dat vervolg dezelfde hoge kwaliteit hebben.