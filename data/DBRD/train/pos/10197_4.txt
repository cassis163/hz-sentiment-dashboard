Na een jaar afwezigheid, in verband met de verdwijning van haar dochter, keert Rosa Hartung terug naar haar post als minister van Sociale Zaken. Hoewel er iemand voor de moord op haar dochter is opgepakt, werd het lichaam nooit gevonden.
Op dezelfde dag dat Hartung terugkeert wordt een jonge moeder vermoord, ze is gemarteld en een van haar handen is eraf gezaagd.

De rechercheurs Thulin en Hess worden op de zaak gezet en ontdekken vrij snel op de plaats delict een kastanjemannetje. Als bij een tweede lugubere moord alweer zo’n mannetje opduikt, dat bovendien een sinister geheim bij zich blijkt te dragen, lijkt het er op dat er nog meer staat te gebeuren.
Wat hebben deze moorden met Rosa Hartung te maken en wat is de betekenis van de kastanjemannetjes?

Søren Sveistrup is de scenarioschrijver van de Deense tv-serie ‘The Killing’ en dat is te merken!
Het boek begint met een gebeurtenis uit 1989 waarbij je haren direct overeind gaan staan. Ook hierna blijft het tempo er goed inzitten en volgende plot-wendingen elkaar snel op.
Daarnaast worden situaties zo duidelijk beschreven dat je het gevoel hebt eigenlijk naar een serie zit te kijken.
Als uiteindelijk bekend is wie de dader is, duurt het, naar mijn mening, iets te lang voor alles is afgewikkeld. En natuurlijk zijn er wel een paar situaties te noemen die de wenkbrauwen doen fronsen (daarom 4 sterren), maar als je van Scandinavische thrillers houdt, mag je deze thriller niet missen.