Ken Follett kondigde twee jaar geleden al aan dat hij op veler verzoek bezig was met een vervolg op het magistrale De kathedraal. Het wachten is beloond: Brug naar de hemel is een waardige opvolger geworden.
Brug naar de hemel speelt zich zon tweehonderd jaar later af. De kathedraal staat nog steeds in Kingsbridge, maar de stad wordt bedreigd door een economische crisis die te wijten is aan een slechte verbinding. Het bouwen van een betere brug moet hiervoor de oplossing zijn, maar niet alle hooggeplaatste inwoners van Kingsbridge en nabijgelegen plaatsen zijn het daarmee eens. Met de Honderjarige Oorlog op de achtergrond geeft dit boek de strijd weer die de voorstanders van de brug moeten leveren om hun ideeën gerealiseerd te krijgen.
Natuurlijk kun je stellen dat dit boek niet meer diepgang heeft dan een soap, maar door de meesterlijke verteltrant van Follett is dit geen bezwaar. Follett weet als geen ander hoe hij zijn lezer een pakkend verhaal moet voorleggen, vol met intriges, politieke spelletjes, machtsmisbruik, onbeantwoorde liefdes, verkrachtingen, moord, chantage en ga zo maar door. Elfhonderd paginas lang word je als lezer meegezogen in een overzichtelijke, middeleeuwse wereld, waarbij je je verwikkeling na verwikkeling afvraagt hoe dit moet aflopen. Follett laat weer diverse verhaallijnen tegelijkertijd naast elkaar lopen en verweeft die handig met elkaar.
De kracht van Follett schuilt ook in het gemak waarmee hij de lezer op de hoogte stelt van middeleeuwse gebruiken en de technische kennis om bijvoorbeeld een goede brug te kunnen bouwen.
Voor degenen die genoten hebben van De kathedraal zal Brug naar de hemel een feest van herkenning zijn. Een heerlijke leeservaring van begin tot eind.