“Ben je helemaal niet boos op Fatima?
We zijn vrienden geworden met Fatima omdát ze schrijfster is. Als je een leeuw knuffelt moet je niet gek opkijken wanneer hij je bijt.
Maar Jonah is op de parkeerplaats van de Graham School zo erg in elkaar geslagen dat hij nu in coma ligt – door wat Fatima heeft geschreven.
Het was haar schuld niet.”
Vier tieners, Miri, Penny, Soleil en Jonah, raken bevriend met hun favoriete auteur na een signeersessie bij hen in de stad. Samen praten ze over haar eerste boek, maken ze topknots, kijken ze films en lunchen ze in hun stamcafé. Maar dan komen ze erachter dat Fatima Ro hun diepste geheimen in haar tweede boek heeft verwerkt en dat heeft grote gevolgen. Jonah wordt in elkaar geslagen en belandt in een coma. De vrienden weten niet wie verantwoordelijk is. Hebben zij Fatima gebruikt of Fatima hen? En zal Jonah nog wel uit zijn coma ontwaken?
Schrijfster Lygia Day Peñaflor startte met schrijven toen ze veertien was, ze schreef brieven aan een jongen die ze op een cruise had ontmoet. Tegenwoordig is ze docent op een privéschool voor aankomende Broadway- en Hollywoodsterren. Castleden uit onder andere Gossip Girl en I am legend zijn haar studenten geweest. Haar eerste boek Unscripted Joss Byrd is geïnspireerd op haar werk. Voor haar tweede boek, Dit is allemaal waar, dook Peñaflor is het schrijversleven.
Dit is allemaal waar is een bijzonder vormgegeven boek. Miri, Penny en Soleil doen elk hun verhaal. Penny en Miri worden geïnterviewd en Soleil publiceert dagboekfragmenten in New York Magazine. Daarnaast zijn er ook fragmenten van het tweede boek van Fatima Ro, ‘De absolutie van Brady Stevenson’, in het boek te vinden. Het verhaal is zo geschreven dat de fragmenten in elkaar overlopen. Hierdoor is te zien dat het verhaal van de tieners overeenkomt met het boek van Fatima. Bij veel lezers zal de innerlijke detective naar boven komen om kleine barstjes in het verhaal van Fatima of de drie meiden te zoeken. Hierdoor wordt een interessante en prettige leeservaring gecreëerd.
Daarnaast hanteert Peñaflor een prettige schrijfstijl. Zonder gecompliceerde zinnen, maar met af en toe een beetje beeldspraak, vertelt de schrijfster de verhalen van de personages. Daarbij zorgen de duidelijke en gestructureerde interviews ervoor dat het boek vlot gelezen kan worden. De diverse perspectieven dragen bij aan een veelzijdig en duidelijk beeld van Fatima Ro. Hierdoor krijgt de lezer de mogelijkheid om Fatima binnen of buiten het hokje ‘schuldig’ plaatsen.
Naast de vraag welke geheimen er in het boek van Fatima zijn verwerkt en of de schrijfster schuldig is, is er ook ruimte voor klassieke thema’s als verliefdheid en vriendschap. Lygia Day Peñaflor laat zien hoe een obsessie vrienden uit elkaar kan trekken. Miri is door de tweede bestseller van Fatima een nog grotere fan geworden, Penny daarentegen staat vijandig tegenover de schrijfster. Soleil staat tussen de twee vriendinnen in, want is Fatima zo schuldig als Penny beweert? Of is ze toch nog steeds fantastisch?
Dit is allemaal waar laat je nadenken over de actie van Fatima Ro. De grenzen tussen misbruik, inspiratie, feit en fictie zijn vervaagd, aan jou de taak om ze terug te vinden. Het boek laat je doorlezen om je vervolgens om een oordeel te vragen. Wat is waar? Is alles waar? Met hier een daar een klassiek thema is Dit is allemaal waar een origineel boek dat je niet snel aan de kant legt.