Binnen de Nederlandstalige speculatieve literatuur is Mathijs Hulster een auteur van esoterische fantasy. Zijn boeken kenmerken zich door een rijkdom aan verwijzingen naar verschillende spirituele tradities en een beeldende manier van schrijven. In zijn tweede boek, ‘De staf van Apohis’, gebruikt de auteur dit om het thema persoonlijke groei met uitermate rijke verbeelding uit te werken.
In het boek zijn twee motieven belangrijk: gave en macht. Beide spelen voor de belangrijkste personages een grote rol. Met name voor Jessy, omdat zij naarmate ze zich meer bewust wordt van haar gave ook beseft welke verantwoordelijkheden en macht dit haar geeft. Waar ik enorm van genoten heb is de ontwikkeling van hogepriester Thyranoen. De ethische keuzes van deze geestelijke zijn gezien zijn positie opmerkelijk, maar daardoor wordt hij juist een uitermate boeiend personage.
Een bijzonder intrigerend spanningsveld is de relatie tussen magie en technologie, omdat het ook een licht filosofisch tintje aan het verhaal geeft. Voor mijn gevoel is het de bedoeling van Hulster hiermee te laten zien dat de mens zijn talenten heeft te ontwikkelen om zichzelf te worden. Technologie is in dit leerproces een vervreemdende factor en belemmert het wordingsproces doordat de mens afhankelijk wordt van haar.
Verder associeerde ik tijdens het lezen enkele passages met de magie uit ‘The winged bull’ van Dion Fortune, omdat magie hierin heel sterk aanwezig is, ondanks dat er weinig gebeurt. Deze subtiele eenvoud maakt dan de personages nog sterker en geeft ze zelfs iets dreigends.
Tot slot kan ik dit heerlijke boek over zelfontwikkeling en de ontdekking van de gave in jezelf aan iedereen aanraden. Een tip wil ik nog wel meegeven en dat is dat het verstandig is om eerst het eerste deel te lezen. Verder is dit boek voor spirituele lezers een mustread! #destafvanapophis #mathijshulster #uitgeverijzilverbron