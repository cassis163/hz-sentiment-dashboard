Met dit boek ligt een epos voor je dat je meeneemt in een lange maar boeiende geschiendenis dat zijn wortels vindt in WO II.

Zomaar een Moord in Lissabon brengt het verhaal van Klaus Felsen die als zakenman bij de SS wordt ingelijfd om in het neutrale Portugal wolfram aan te kopen voor het Duitse leger. Hierin is hij zo succesvol dat hij en zijn Portugese compaan Joacquim Abrantes ook na de oorlog een groot zakenimperium kunnen ontplooien.

De geschiedenis van beide mannen kent echter zijn uitlopers in een moordzaak die inspecteur Zé Coelho vijftig jaar later moet ontrafelen in Lissabon. Het vermoorde meisje Catarina Oliveira brengt Zé immers tot bij de inmiddels stokoude Felsen en Abrantes’ zoon Emmanuel.

Een verhaal om met veel aandacht te lezen, want in één zin of met enkele woorden krijgt het hele verhaal een belangrijke wending. Wie dit mist, is er aan voor de moeite. Anderzijds laat het boek zich heel vlot lezen en zet Wilson zeer realistische personages neer die de lezer blijven imponeren. Een verhaal dat blijft nazinderen, lang nadat je de laatste pagina hebt gelezen.