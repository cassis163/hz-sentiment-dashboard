‘Bloed’ is goed. Deze ochtend heb ik de laatste pagina’s gelezen van het boek, dat het eerste deel is van de vertellingen van de ondergang. Het is naast een geweldig boek over gebonden zijn en vrijheid een fantastisch verhaal over schijn en werkelijkheid.
Wat de auteur op uitstekende wijze heeft gedaan is de ambivalente betekenis van de draak verdiepen in het verhaal. De drakenwisselaar Lilith is een geweldige combinatie van zowel de positieve als negatieve symboliek, vanwege haar rol als genezer en vernietiger. Wat Kim ten Tusscher intrigerend heeft gedaan is ook de donkere kant van de genezer laten zien en de positieve kant van de vernietiger. Maar waar staat Lilith als mens?
Mijn favoriete passages zijn de mystieke ervaringen van Lilith. Aan de ene kant geven deze de vrijheid weer van een persoonlijke geloofsbeleving, maar ook de gebondenheid van haar als profeet van Jakob. Hoe mooi en diepzinnig enkele gesprekken tussen Lilith en Jakob ook lijken te zijn, ergens zijn ze ook heel beklemmend en angstaanjagend.
Voor drie personages speelt gebonden zijn een belangrijke rol: Lilith, Ryander en Kiril. Lilith en Kiril zijn beiden gebonden door verantwoordelijkheid, maar voor Lilith is het religieus en voor Kiril meer idealistisch. Het gebonden zijn van Ryander is het meest tragisch, omdat hij vastzit in haat. Dit geeft hem een bijzondere tegenstelling tot Lilith, omdat zij veel negatieve emoties heeft moeten overwinnen en hij in deze emoties vastzit.
De tegenstelling schijn-werkelijkheid is op creatieve wijze op politiek en persoonlijk niveau in het verhaal verwerkt. Een voorbeeld hiervan is de situatie waarin Kiril zich bevindt. Hij moet het als legeraanvoerder opnemen tegen machiavellistische machtsspelletjes, die de schijn wekken dat hij een landverrader is, terwijl hij een patriot is. De gevolgen hiervan hebben invloed op hem als persoon en wakkeren zijn idealisme aan.
Tot slot kan ik niet anders dan dit geweldige boek aan alle fantasy lezers aanraden, want ‘Bloed’ is goed!