Titel : De gekuiste versie
Auteur : Anne Daniel
Uitgeverij : Kramat


De 40-jarige Susan leeft als een schim, een grijze muis die reikhalzend uitkijkt naar een reisje op een cruise in de West Caraïben. Hopend dat ze daar de liefde van haar leven zal ontmoeten. Binnen vijf jaar schat Susan het nodige bedrag eindelijk bijeen te hebben gespaard, maar dankzij een spannend bijbaantje lijkt het alsof haar Love Boat-avontuur er sneller zal komen dan verwacht. Tot ze tijdens het poetsen één van de regels der poetsvrouwen, aldus haar voorgangster Greta, overtreedt ! Plots staat Susans leven op haar kop.

Het boek heeft een zwart-wit gerichte cover waarop duidelijk een bed staat en een silhouet van een dame wordt afgebeeld. Ook een zwarte kat lijkt een onheilspellende rol te zullen spelen. Verder ligt er ook een envelop met geld op het bed. De voorkant zelf doet me niet direct watertanden. Het is de korte inhoud die me nieuwsgierig maakt, maar wat me nóg meer zin deed krijgen in het boek was de tekst die op de achterflap stond.

‘Het eerste halfuur was het ergste, maar daarna kon ik beter afstand nemen van wat ik zag en wilde ik die smurrie zo snel mogelijk weg. Tenslotte is poetsen mijn ding.’

‘De gekuiste versie’ is niet zozeer ultraspannend, maar toch laat de auteur je vingerknipgewijs vlotjes door het verhaal zweven. Het zijn vooral haar karakters en de vlotte schrijfwijze die van dit boek een hoogvlieger maken.
Vanaf de eerste ontmoeting met enkele van Anne Daniels karakters voel je je plotsklaps verbonden met hen. Zelf was ik enorm gecharmeerd door ‘filmdiva’ Madame Claudette en het hoofdpersonage Susan. De brave Susan die zich stelselmatig ontpopt tot een pittige tante. Of gierige buurman Kees die een boontje heeft voor zijn buurvrouw, maar is hij wel te vertrouwen ? Eén voor één personages die Daniel prachtig in beeld zet. Het zijn geen typische romanfiguren, ze zijn tegelijk grappig maar ook herkenbaar. Ze leven ondanks hun problemen hun leven. Mooi hoe de schrijfster er bij een thriller in slaagt om de eenzaamheid en dromen van haar personages verholen kan weergeven. Zij leven als het ware in een gekuiste versie van hun èchte leven.

‘Was je lang getrouwd?’
‘Bijna zeven jaar.’
‘In volksmond beschouwd als de zeven vette jaren. Wat een geluk dan dat ik de magere jaren heb gemist.’

‘De gekuiste versie’ is zeer vlot leesbaar. De schrijfster speelt met jouw nieuwsgierigheid, jongleert met humor en creëert pittige, aangename dialogen. Naarmate het verhaal vordert zijn er best wel enkele plot twists die je verstomd doen staan en daar heeft Anne Daniel me zeer aangenaam met verrast. Het is een boek dat braafjes begint en op zich had ik aanvankelijk meermaals het gevoel dat dit een rustig, timide verhaal ging worden. ‘De gekuiste versie’ is best een luchtig ‘iets’, maar het zijn die onverwachte ontknopingen die ervoor gezorgd hebben dat dit een geraffineerd verhaal is. Knap gedaan !

4/5 ****