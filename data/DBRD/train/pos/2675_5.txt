Het land van de zon is een historische roman over het verhaal van Giovanni en Sarah Belzoni.
Het speelt zich af in het begin van de 19e eeuw. Sarah Banne huwt - tegen de zin van haar ouders - met de Italiaanse circusartiest Giovanni Belzoni.
Ze willen samen de wereld zien en reizen Europa rond terwijl Gio overal grote ogen gooit als circusartiest.
Het nomadenleven bevalt hen zeer goed en op een bepaald moment komen ze zelfs terecht in Egypte.

De roman heeft mij van af het begin gepakt en ik werd meegezogen in het verhaal en de reizen die het koppel maakte. Ik heb zelf een reis gemaakt van Luxor naar Aswan en de herinneringen kwamen helemaal terug tijdens het lezen van dit boek. De omschrijvingen zijn treffend en ik waande mezelf alweer op reis.

Het verhaal speelt zich af door de ogen van Sarah, een vrouw, zoveel jaren geleden. Het was allemaal niet zo evident als vrouw in die tijd. Want hoewel het Giovanni is die overal geprezen werd, wordt wel duidelijk dat er achter elke sterke man een sterke vrouw staat en waarschijnlijk was zij zelfs sterker dan haar man. Ze bedenkt oplossingen voor praktische problemen, treedt in contact met de plaatselijke bevolking en ze steunt haar man waar nodig.

Een prachtige roman en ik ben benieuwd naar meer van deze auteur.