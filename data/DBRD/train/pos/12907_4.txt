Een spannende detective die zich afspeelt in een fictief plaatsje, Ballytern, op de grens van Noord-Ierland en Ierland. Het politieke en gewelddadige verleden heeft veel slachtoffers geëist en daar zijn nog dagelijks de gevolgen van te merken. De mensen zijn hun verliezen en trauma’s nog niet allemaal te boven gekomen. Het kuise en katholieke Ierland heeft ook een verleden van misbruik van zwangere ongehuwde meisjes. Ook de slachtoffers hiervan zijn er nog dagelijks mee bezig met wat hen is aangedaan.
Als er plotseling meisjes verdwijnen en er een verband gezocht wordt met het verleden, worden al deze zaken weer opgerakeld.
Een net opgestart cold-caseteam moet ook deze laatste verdwijningen gaan onderzoeken door het gebrek aan mankracht bij de politie. Het team is zorgvuldig samengesteld: mannen, vrouwen, katholiek, protestant. Alles in evenwicht. Paula, de hoofdpersoon is forensisch psycholoog en komt oorspronkelijk uit Ballytern. Ook zij heeft de nodige zaken nog uit haar verleden te verwerken.
De verdwijningen van de meisjes worden opgelost, maar wat Paula betreft zijn er nog genoeg open eindjes voor een volgend boek dat zich vast weer in Ballytern afspeelt en zeker door mij gelezen zal worden.