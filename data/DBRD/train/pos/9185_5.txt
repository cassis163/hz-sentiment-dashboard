Wat een genot om dit verhaal heerlijk in één keer weg te kunnen lezen. Ik smulde al toen het stukje bij beetje online kwam maar nu ik door kan lezen komt het verhaal nog meer binnen. Ondanks dat ik het verhaal al kende, en ik natuurlijk wist hoe het af zou lopen, zat ik wederom als een dwazige puber met een grote grijns op mijn gezicht afgewisseld met een brok in mijn keel te lezen. Alsof ik nog nooit eerder een feelgoodroman heb gelezen. Ja, boeken van Jackie van Laren hebben een hoog verslindbaarheidsgehalte!

De urgentie, het bloemrijke taalgebruik en de heerlijke karakters laten mij dit boek in één ruk uitlezen en met een meer dan tevreden zucht wegleggen. Het enige wat je zelf nog moet regelen is een strand en een ligbed, Jackie heeft namelijk al de ultieme zomerse feelgoodserie voor je geschreven!