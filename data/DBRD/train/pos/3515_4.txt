Titel: Ik weet een geheim
Auteur: Tess Gerritsen
Uitgeverij: The House of Books
320 pagina’s
Gelezen voor: Thrillers & More

Over de schrijver:
Tess Gerritsen (1953) is een internationale bestsellerauteur. Haar thrillers worden in meer dan 40 landen vertaald en hebben een miljoenenpubliek. In 2017 zit Gerritsen 30 jaar in het vak en met Ik weet een geheim, deel 12 in de immens populaire Rizzoli & Isles-serie, bewijst ze andermaal tot de top van internationale thrillerauteurs te horen. Ter ere van haar jubileum als auteur verschijnt De chirurg, het eerste deel in de serie, in een nieuwe editie.

Achterflap:
Jane Rizzoli en Maura Isles onderzoeken een van de meest bizarre moorden die ze ooit hebben gezien: een jonge vrouw ligt op haar bed, haar ogen zijn uit hun kassen gehaald en in haar handen gelegd. Is het een hint naar de horrorfilm die de vrouw maakt? Als er een tweede slachtoffer valt, weten Rizzoli en Isles dat ze snel moeten zijn. Vreemd genoeg is er iemand die denkt dat zijzelf de volgende is, want ze is op de hoogte van een geheim. Een geheim dat ze nooit aan iemand zal vertellen.

Wat ik van dit boek vind:
Op de vooral witte voorkant zie je een vrouw met haar wijsvinger voor haar mond. Deze vrouw wil dus dat iemand anders zijn/haar mond houdt. Ik vind het een mooie, simpele voorkant. De naam van de auteur en de titel is in zwart/blauw gedrukt waardoor het goed opvalt. Door het image van de schrijfster en de mooie simpele voorkant, zou ik het boek zeker oppakken in de winkel.

Ik weet een geheim is het twaalfde deel in de serie over Jane Rizzoli en Maura Isles. De boeken van Tess Gerritsen worden graag gelezen en met dit boek over het gouden duo heeft ze weer een goed boek afgeleverd. De boeken zijn afzonderlijk goed te lezen. Maar omdat de karakters in twaalf boeken natuurlijk het een en ander meemaken, zowel professioneel als privé, ontkom je er niet aan dat er een rode draad door de boeken heen loopt. Zelf heb ik een aantal van de vorige delen niet gelezen, en miste ik toch een aantal feiten in de levens van Jane en Maura.

In Ik weet een geheim worden Rizzoli en Isles geconfronteerd met een hele bizarre moord. De jonge Cassandra Cole wordt gevonden op haar bed. Haar ogen liggen in haar handen. Aan Rizzoli en haar collega Frost de taak om uit te zoeken wie de dader is. De doodsoorzaak moet worden onderzocht, want de ogen zijn na de dood pas uit de kassen gehaald. Het lijkt wel een horrorfilm. Als er een tweede moord volgt en Maura overeenkomsten ziet met de manier waarop heiligen aan hun einde zijn gekomen, begint de zoektocht pas echt. Wat hebben de de moorden echt met elkaar te maken, en waarom zijn deze mensen vermoord? De reden van de moorden blijkt te liggen in het verleden van de slachtoffers. Wat is er precies gebeurd?

Een deel van het verhaal wordt verteld vanuit Rizzoli of Isles en gaat vooral over het onderzoek. Het andere deel wordt verteld vanuit het perpectief van Holly Divine. Op het eerste gezicht lijkt ze niets te maken te hebben met het onderzoek naar de moorden, maar de ogenschijnlijk koele Holly weet duidelijk meer. Maar in welk opzicht? Zij bewaart een geheim en ze is niet van plan om deze ooit aan iemand te vertellen.

Ondanks dat ik een paar delen in de serie gemist heb, heb ik dit boek met veel plezier gelezen. Het is niet voor niets dat dit aanslaat bij het publiek. Tess Gerritsen heeft een zeer prettige schrijfstijl en als je eenmaal in het verhaal zit, wil je maar één ding: verder lezen.

Waardering:
Plot: 4
Schrijfstijl: 4
Originaliteit: 4
Psychologie: 4
Leesplezier: 4
Spanning: 4

Ik geef Ik weet een geheim 4 sterren. Van mij hoeft ze nog niet te stoppen met schrijven over Rizzoli en Isles. Op naar boek 13.