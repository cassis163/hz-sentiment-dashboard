Heel lang twijfelde ik, of dit boek meer waard was dan drie sterren. Of, tijdelijk, zelfs twee sterretjes. Zo Amerikaans. Zoveel honkbal. Nu kon je dat verwachten, met een hoofdpersoon, Myron Bolitar, die sportmakelaar is en 'handelt' in honkbalspelers. Ik houd niet zo van boeken, waarin sport een hoofdrol speelt. Meestal gaat het dan niet over sport, maar over geld. Ook hier is dat het geval.
De humor en de spanning maken echter veel goed. Myron en zijn rijke en wat vreemde vriend Win, die er onbeduidend uitziet, maar iedereen schijnbaar moeiteloos uitschakelt, onderzoeken de verdwijning van het zusje van Jessica, ooit vriendin van Myron. Zij verdween op een avond spoorloos en nu is ook haar vader omgekomen bij een overval. Myron verwacht, dat ook daar een moord is gepleegd.
Kathy was de vriendin van een honkbalspeler, Christian, veelbelovend en voor wie Myron een goed contract heeft afgesloten. Hoewel de politie hem verdenkt van moord lijken de bewijzen hem vrij te pleiten. Was het iemand uit zijn team? Maar waarom werd dan ook haar vader vermoord? En later ook haar kamergenote.
Coben weet er een ingewikkelde, maar boeiende puzzel van te maken, die ik met plezier (toch, uiteindelijk) heb gelezen.