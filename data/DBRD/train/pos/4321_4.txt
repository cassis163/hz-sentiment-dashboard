Titel: Tango met een knal Auteur: Yara March Uitgever: 202
Publishers Pagina's: 315  Genre: Thriller/Roman Verschenen: 26
September 2014  Recensie door Lydia Buist      
Eerder verschenen van deze auteur is ‘Cupcakes en een koffer’. Yara
March grijpt elke gelegenheid aan om te dansen. Haar grootste
passie is echter schrijven. Ze schrijft als een speer, ze is nu al
bezig met haar derde boek ‘Geknipt voor haar’. Aan het eind van
‘Tango met een knal’ wordt de lezer nog getrakteerd op de eerste
drie hoofdstukken van haar derde boek, dat zal verschijnen in het
voorjaar van 2015.    Omschrijving Tango dansen is de
grote passie van Carry-Ann. Ze gaat niet voor niets graag naar haar
zus Merle die in Argentinië woont. Als Merle een ongeluk krijgt,
biedt ze spontaan aan haar te gaan helpen. Ze komt voor moeilijke
keuzes te staan als ze erachter komt dat op de haciënda van de
buren twee knappe broers wonen, die ook nog eens goddelijk de tango
dansen. Het gevaar blijkt echter niet alleen in de liefde te
schuilen. Brandstichting, sabotage, moord, liefde en bedrog vormen
de ingrediënten voor de uiterst explosieve situatie waar ze in
terecht komt. Ineens blijkt haar leven op het spel te staan. 
  De cover is mooi, een gevuld wijnglas met een weerkaatsing
van een dansend echtpaar. Het wijnglas staat op de voorgrond. Twee
kenmerken die centraal staan in dit boek.    Yara March
heeft een fijne schrijfstijl, korte hoofdstukken, humor, spanning
en romantiek. Het verhaal wordt verteld door meerdere personages en
samen vormt het weer een mooi geheel. Yara heeft de personages en
de achtergronden over het land Argentinië (waar dit verhaal zich
afspeelt) goed uitgewerkt. De hoofdpersoon Carry-Ann heeft me
geraakt: wat een wilskracht en een doorzettingsvermogen! Ondanks de
raadselachtige gebeurtenissen die plaatsvinden op de plantage van
haar zus Merle en haar zwager Carlos en ook bij de buren waar de
twee knappe broers Luc en Enrique wonen en een wijnplantage hebben,
voel je de saamhorigheid. Carry-Ann maakt kennis met de knappe
buurman Luc, samen delen ze dezelfde passie, namelijk dansen. Al
deze gebeurtenissen weet Yara goed te beschrijven. Het begint met
een spannend proloog, het plot was voor mij een verrassing: wie had
dat gedacht? Ik bleef tot de laatste uurtjes lezen en knalde door
het boek heen, de woord ‘stoppen’ en ‘naar bed gaan’ kwamen tijdens
het lezen van dit boek niet in mijn woordenboek voor. ‘Tango met
een knal’ is een boek wat je zeker moet lezen.