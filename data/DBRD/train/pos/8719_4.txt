Wouter Helders (1983) werkt tegenwoordig als communicatieadviseur voor het Ministerie van Defensie. Hiervoor werkte hij als militair journalist. In die functie bezocht hij tijdens uitzendingen en werkbezoeken de nodige conflictgebieden. De dingen die hij daar meemaakte zorgen mede voor een grote inspiratiebron in zijn boeken. ‘Opgejaagd wild’ is het derde boek met journaliste Sofie Lafleur, hetzij in dit boek met een (bij)rol.

Commando Sam de Wild is op oefening in Frans Guyana. Die begint verre van vlekkeloos voor hem na een mislukte sprong boven de jungle en hij er alleen voor komt te staan.
‘Met elke stap werden zijn voeten vastgezogen in de modder. De planten grepen naar zijn ledematen, leken hem te willen verscheuren met hun klauwen’.

In zijn tocht naar het rendez-vouspunt stuit hij tot zijn verbazing op een groepje Aziaten op quads. Dit mondt uit in een dodelijke confrontatie terwijl Sam maar net weet te overleven. Vervolgens wordt er van hogerhand besloten, onder druk van de Franse kolonel Boisdeffre, Sam te ontslaan en naar huis te sturen.

Na enkele maanden van thuiszitten grijpt hij dan de kans ook met beide handen aan als hij als huurling wordt gerekruteerd voor SFS. Dit private beveiligingsbedrijf werkt voor natuurorganisatie (Sawcon) om bedreigde diersoorten in het Krugerpark, in Zuid-Afrika, te beschermen tegen stropers.
Een van de tuskers, olifant Mzilikazi, wordt vervolgens om het ivoor vermoord door, zoals het lijkt, stropers. Sam komt er daarna achter dat lang niet alles is wat het lijkt bij SFS en slaat op de vlucht!

Sofie Lafleur, de journaliste die we kennen uit de vorige twee delen, heeft na een aanslag op haar leven last van nachtmerries en zware migraine aanvallen.
Ze zit tijdelijk ziek thuis en probeert zo haar leven weer op de rit te krijgen. Ze is door een oude vriend op de hoogte gesteld van het ontslag van Sam. Als Sam na zijn vlucht in Afrika opgepakt is wil hij zijn verslag maar aan een persoon kwijt: Sofie. Omdat Sofie benieuwd is naar zijn verhaal stapt ze in het vliegtuig naar Johannesburg. Daar ontmoet ze een lokale correspondente Evi en samen doen ze verder onderzoek naar het verhaal van Sam, Sawcon en SFS. Dit leidt tot een ontdekking van een bizar complot!

Ik heb zijn eerste twee boeken ook gelezen en Wouter is duidelijk ‘gegroeid’. Hij heeft een prettige, snelle en beeldende schrijfstijl. Je waant jezelf regelmatig op de plaatsen zoals die beschreven worden. De korte hoofdstukken en locatiewisselingen houden de vaart in het verhaal. De plot is goed opgebouwd, de (hoofd)personages prima uitgewerkt en de verschillende verhaallijnen komen uiteindelijk op mooie wijze samen. Het thema stroperij is realistisch beschreven en laat zien wat hebzucht met mensen kan doen.
Kortom weer een prima actie-thriller met een actueel thema van Wouter Helders.

****4 sterren