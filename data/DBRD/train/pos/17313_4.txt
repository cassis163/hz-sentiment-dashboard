Ik had Justine, het vorige boek van Anne-Laure Van Neer, niet gelezen toen ik aan de leesclub (Thrillzone) begon...maar ik was direct geprikkeld door de korte inhoud en het humoristische karakter van 'Maurice'.
Persoonlijk vind ik de cover erg mooi, wel heel donker maar met de rode accenten en de witte letters heeft het zeker iets. Ik hou er ook wel van als een auteur trouw blijft aan het imago, deze cover ligt volledig in dezelfde lijn als die van 'Justine'.
Maurice is het hoofdpersonage en treurt om de dood van zijn moeder. Niet alleen om haar verlies, maar ook om het feit dat hij haar op haar sterfbed heeft moeten beloven om te stoppen met moorden. Zo ziet hij zijn carriere als Verlosser van de Mensheid abrupt aan een eind komen. Dit verhaal gaat over de pogingen van Maurice om zijn 'laatste moord' tot een goed einde te brengen, en alle obstakels die hij daarbij op zijn weg vindt.
Het boek staat vol grappige oneliners maar barst ook van de hilarische scenes die allemaal even absurd zijn. Je valt als lezer met momenten van de ene verbazing in de andere.
De combinatie thriller en humor wordt niet veel gebruikt en daar zal wel een goede reden voor zijn. De lijn waarop je als auteur balanceert is erg dun. Ergens kan je 'Maurice' geen thriller noemen, het is eerder een surrealistisch boek met een misdadig tintje. Of het boek valt helemaal niet in een hoekje te drukken en wat Anne-Laure Van Neer doet is volledig uniek, dat is ook een optie. Als je op pagina 2 de zin tegenkomt : 'Simone's oorverdovende ademhaling moest ooit eens ophouden' als uitleg waarom Simone moet sterven....ja, dan bescheur ik het echt! En dan is de toon ook gezet voor de rest van het boek.
De schrijfstijl is erg prettig, en het boek leest dan ook heel vlot. Door het snelle leestempo moest ik soms wel even teruglezen, dan kon ik gewoon niet geloven wat ik net gelezen had. Nee...het stond er toch echt... DÃ¡t gevoel had ik dan.
Er zijn zeker enkele onverwachte wendingen in het verhaal maar echte spanning vind je er niet in terug.
Kortom, voor iedereen die eens wat anders wil en houdt van droge, absurde humor....zeker een aanrader! Als je op zoek bent naar een echt spannend boek, neem dan wat anders en voorkom een teleurstelling.