In ‘Getal van het beest’ vertelt auteur Chris Houtman het verhaal van Hannah Soehari. Hannah gaat naar Amerika om een documentaire te maken over grote kerken en Amerikaanse televisiedominees die president Trump op kritiekloze wijze volgen in zijn beleid. Hannah reist af naar het plaatsje Wapakoneta waar zij op 15-jarige leeftijd al eens verbleef tijdens een uitwisselingsproject van haar toenmalige school. In die tijd ontmoette zij Rick Hurley en de twee beleefden een tienerliefde met elkaar. In het heden is het dezelfde Rick die haar laat zien welke gevaren Europa bedreigen, zowel uit fundamentalistisch-islamitische als -christelijke hoek. Rick kampt echter met PTSS als gevolg van een uitzending als commando in Irak en Afghanistan en gaandeweg begint Hannah te twijfelen aan zijn motieven.

“Elshire greep de vrouw bij de arm en trok haar mee naar het hoofd van de tafel, waar hij zich wendde tot de aanwezigen. Kijk, dit soort toestanden krijg je nou als je de grenzen openzet en iedereen maar laat binnenkomen. Voor je het weet spreekt iedereen hier Spaans of Arabisch en lopen wij als echter Amerikanen achter de feiten aan.”

Wapakoneta blijkt volledig verdeeld door de benoeming van president Trump en de scheiding van kerk en staat is een stuk kleiner geworden. Hannah onderzoekt het fenomeen megakerken en keert redelijk verbijsterd over de uitkomsten van haar onderzoek terug naar Nederland.

Tussen het verhaal van Hannah en haar belevenissen en bevindingen door, loopt het verhaal van de Engelsman Brit Alec Hayes. Alec is getrouwd met de Koerdische Jihan en gaat naar Syrië om te vechten voor de Koerdische strijdkrachten. Ze keren echter terug naar Europa waar zij meer aandacht denken te krijgen voor hun ideologieën. Op kundige wijze weet Houtman de twee verhaallijnen met elkaar te verweven.

“Fazlullah wist niet zeker wat hij moest doen. Hij had zojuist een gecodeerde boodschap ontvangen van iemand die in hetzelfde ISIS-netwerk zat als hij. De afzender was herkend door zijn smartphone; het was de Belg die hij in januari 2017 had ontmoet in Palmyra, toen ISIS deze stad weer korte tijd in bezit had.”

‘Getal van het beest’ is een angstaanjagende thriller over actuele spanningen en problemen in het Amerika van Donald Trump en de in Europa schromelijk onderschatte gevolgen die dit kan hebben voor de stabiliteit van onze democratische samenleving. Maar ook over de zwaar onderschatte gevaren van terugkerende Jihadisten.

De uitgebreide kennis over deze, zeer actuele, thema’s geeft blijk van een diepgaande research. ‘Getal van het beest’ is namelijk niet uitsluitend een uiterst spannend boek, maar het is gebaseerd op feiten, realistische aannames en heel veel kennis.

De schrijfstijl van Houtman is van hoog niveau en hij weet zijn personages op uitstekende wijze te karakteriseren. Het verhaal, de vele gebeurtenissen, de veelal verwarrende en verontrustende feiten en de grote hoeveelheid aan personages vergen wel de nodige concentratie van de lezer, maar dat is zeker de moeite waard!

Over de auteur
Chris Houtman was na een carrière in het Amsterdamse Theater De Engelenbak jarenlang werkzaam bij IDTV als eindredacteur en scenarioschrijver. Hij maakte daar onder meer programma’s als Taxi, de dramaserie Finals voor BNN en Westside voor AT5/NPO. Daarnaast schreef en regisseerde hij verschillende theaterproducties op locatie en was hij betrokken bij historische festivals. Sinds 2016 legt hij zich volledig toe op zijn schrijverschap.

Uitvoering
Uitgever Karakter
ISBN 978 90 4521 751 2
Paperback, 400 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/