De Shopaholic boeken zijn allemaal op zichzelf staande verhalen waardoor ze niet direct in de juiste volgorde gelezen hoeven te worden. Met ‘Shopaholic grijpt in’ gooit niet alleen Becky het roer om maar ook Kinsella. Gaandeweg het lezen kom ik er namelijk achter dat ‘Shopaholic grijpt in’ een vervolg is op ‘Shopaholic naar de sterren’ die ik nog niet heb gelezen. Maar doordat de auteur daar waar nodig voldoende uitleg geeft wat zich in het voorgaande boek heeft afgespeeld begin je met een soort van ‘in media res’ gevoel waardoor het toch makkelijk los van elkaar gelezen kan worden.

In ‘Shopaholic grijpt in’ heeft Becky dit keer niet te kampen met een koopverslaving maar mag ze in plaats daarvan haar hilarische vindingrijkheid gebruiken om haar vader en Tarkie, de man van haar beste vriendin op te sporen. Dat we dit keer niet met de koopverslaving van Becky worden geconfronteerd is een vernieuwing waar deze serie aan toe was. Want na een aantal boeken waarin Becky hiermee heeft geworsteld begon het toch wel op een herhaling van de eerder verschenen boeken te lijken waarbij het hoofdpersonage niet groeit en dat is iets wat ik persoonlijk altijd jammer vind . Het is dus een welkome verfrissing die Becky van een andere kant laat zien.

‘Shopaholic grijpt in’ is net als de voorgaande boeken in de Shopaholic reeks een heerlijke feelgood met geweldige hilarische momenten die lekker wegleest daarom geef ik het vier sterren.