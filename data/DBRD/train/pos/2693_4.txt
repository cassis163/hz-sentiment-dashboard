Zoals de cover belooft is geen vraag te gek voor dokter Corrie. Dokter Corrie geeft antwoord is een boek boordevol informatie over puberteit, seksualiteit en relaties. Wat is zoenen? Is seks moeilijk? Hoe ziet een vagina er uit? Hoe vraag je verkering? Is seksuele geaardheid aangeboren of een keuze?
Wie een eerste keer probeert om Dokter Corrie geeft antwoord nietsvermoedend op een willekeurige bladzijde open te slaan, doet dat waarschijnlijk op de bladzijde waar een kartonnen uitklappiemel zijn opwachting maakt. Dat schept verwachtingen. En jawel, Corrie maakt die waar. Er komt een ware storm aan informatie op de lezer (10+) af. Er is plaats voor talloze vragen, ook vragen die op televisie niet beantwoord werden, weetjes, checklists, tips en het puberpanel komt aan het woord op het einde van een onderdeel.
Het boek werd geschreven door Niki Padidar die de Dokter Corrie Show mee heeft uitgewerkt en als scenariste en regisseur achter de schermen werkte. Martine Sandifort, die dokter Corrie op televisie vertolkt, siert uiteraard de cover en natuurlijk duikt de dokter doorheen heel het boek op om uitleg te geven of de lezer met een scherpe, maar grappige blik bij de les te houden. Het is best een dikke pil. In een twintigtal goedgevulde hoofdstukken neemt Corrie je op duidelijke en openhartige wijze mee langs onderwerpen als verliefd zijn, homoseksualiteit, zelfbevrediging, voorbehoedsmiddelen en er is ook een niet onbelangrijk deel over grenzen. Verder staat het boek bijvoorbeeld even stil bij sexting en schaamtegevoel.
De vormgeving sluit mooi aan bij de doelgroep en neemt zichzelf niet te serieus. Kadertjes, frisse kleuren en bergen afbeeldingen vullen de pagina’s op. Die afbeeldingen zijn niet alleen bladvulling of sfeerbeeld. Ze dragen bij aan het onderwerp dat wordt behandeld. Soms op ludieke wijze en soms zijn ze gewoon informatief.
Helemaal achteraan zit een envelop met een blootmemory, stickers en glazen voor een nog te knutselen roze bril, maar het boek bevat eveneens een pin-up Corrie, een kast om uit te komen en een bijlage voor ouders die tips geeft over hoe een puber best benaderd wordt.
Doordat de informatie in korte tekstblokken wordt gepresenteerd en de woordkeuze helder en vlot is, blijven de onderwerpen behapbaar. Op deze manier wordt het boeiend en to the point gebracht. Minpuntje is dat de tekst redelijk klein gedrukt is en op bepaalde pagina’s heel dicht op elkaar gepakt werd.
Auteur Niki Padidar zorgt ervoor dat pubers antwoorden krijgen op hun meest prangende vragen. Ze geeft een hoop informatie zonder dat het encyclopedisch aanvoelt. Hoewel de aanpak wat speels is, wordt er op een respectvolle manier met de onderwerpen omgegaan en wordt er geen enkele mening aan de lezer opgedrongen. Oudere tieners kunnen dit boek zonder problemen zelfstandig lezen, aan jongere tieners biedt het de mogelijkheid om er thuis het gesprek over aan te gaan en de ontluikende nieuwsgierigheid te bevredigen.