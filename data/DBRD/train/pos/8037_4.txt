Lars Kepler is het pseudoniem van het Zweedse echtpaar Alexander Ahndoril en Alexandra Coelho Ahndoril. Het stel debuteerde in 2009 met hun thriller ‘Hypnose”.
Bij aanvang was de persoon achter het pseudoniem Lars Kepler onbekend. Het was de bedoeling van Ahndoril en Coelho om dit voorlopig zo te houden. Ze Zweedse krant Aftonbladet wist echter genoeg bewijzen te verzamelen om hard te maken dat Ahndoril en Coelho achter dit pseudoniem zaten.
De naam van het pseudoniem Lars Kepler komt voort uit de namen van de Zweedse schrijver Stieg Larsson en de Duitse wetenschapper Johannes Kepler.
Inmiddels heeft het schrijversduo 7 thrillers geschreven over inspecteur Joona Linna. Hypnose 2011 (waar ik nu de recensie over schrijf) is de eerste. Gevolgd door: Contract (2011), Getuige (2012), Slaap (2013), Stalker (2014), Playground (2015), Jager (2016). Ik heb echter geen idee of dit schrijversduo momenteel nog bezig is met schrijven.

Waar gaat het boek Hypnose over?
Tien jaar geleden heeft Erik Maria gezworen nooit meer iemand onder hypnose te brengen. Maar als inspecteur Joona Linna hem om hulp vraagt bij een moordzaak, waarbij de levens van twee jonge mensen op het spel staan, heeft Erik geen andere keuze. Hij brengt een zwaargewonde getuige onder hypnose. Al snel wordt duidelijk dat Erik de prijs moet betalen voor zijn verbroken belofte. Hij wordt getroffen door een serie gewelddadige en onverklaarbare gebeurtenissen. Gebeurtenissen die ook zijn gezin meesleuren in een vreselijke nachtmerrie.

Wat vond ik van dit boek?
Ik moet eerlijk zeggen dat ik er best tegenop zag om aan dit boek te beginnen. De complete serie heb ik in huis, ooit gekregen, met de gedachten dat ik deze wel een keer zal lezen. Maar een echte thriller lezer ben ik niet en het boek is ook nog eens behoorlijk dik. Daar ik beloofd had om dit boek door te geven aan mijn broer, heb ik besloten er toch aan te gaan beginnen. Ik heb daar geen moment spijt van gehad.
Vanaf bladzijde een zit je al gelijk in het verhaal. Direct wordt je geconfronteerd met de moorden. En ja, het boek is eng. Ik zat op het puntje van me stoel, en haatte het dat ik een dag niet kon lezen en tot de avond moest wachten. Het plot van het hoofdverhaal is eigenlijk, vreemd genoeg, vanaf het begin duidelijk. En toch wil je weten, eh.. en hoe nu verder. Ik ga zeker de rest van de serie lezen, want dit schrijversduo heeft mijn nieuwsgierigheid geprikkeld. Ik hoop dat de vervolg boeken binnen deze serie, mij net zo zullen aanspreken.
Het boek is zeker een aanrader 4.5*