Via een vriendin kreeg ik de originele, Engelse versie van Kathy Reichs' debuut in handen. Aangezien ik wist dat haar boeken ook vertaald werden naar het Nederlands en de basis vormen voor de TV-serie 'Bones', was ik toch wel nieuwsgierig naar deze voor mij onbekende schrijfster. Het werd een echte meevaller.
Dit is zonder enige twijfel de meest spannende thriller die ik het afgelopen jaar gelezen heb. Gedurende de 500 bladzijden neemt de spanning op geen enkel ogenblik af, een echte page turner dus. Daarnaast zijn er natuurlijk ook de persoonlijke problemen van het hoofdpersonage (dat worstelt met een nog niet verteerde echtscheiding en een alcoholverleden), haar ontluikende romance én de traditionele man-vrouw problemen, waarbij de eigenzinnige Amerikaanse patholoog in dit verhaal in de clinch gaat met de oer-canadese, Franstalige macho-speurder Claudel. Al deze ingrediënten samen maken Déjà dead tot wat ik van een thriller verwacht: een superspannend boek, met levensechte personages en af en toe een vleugje humor.