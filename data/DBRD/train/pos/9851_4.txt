Tot op het bot is het eerste boek van de Australische Kathryn Fox dat in Nederlandse vertaling verschijnt. Het is het derde boek dat ze geschreven heeft. Ze is arts, met bijzondere belangstelling voor forensisch onderzoek. Ze woont in Sydney.

Brigadier Kate Farrer is negenentwintig en vrijgezel. Ze is nog steeds single, omdat ze na het overlijden van haar vriend negen jaar geleden nog niemand is tegengekomen, waar het mee klikt. Na een traumatische gijzeling komt ze na drie maanden verplicht verlof weer terug op haar werk. Ze krijgt als partner een jonge agent Oliver Parke toegewezen. Hij is vader van een aantal kinderen met nog één op komst. Er is een brand geweest en er wordt een vrouw gevonden, verbrand. In de kamer vinden ze een luiertas, maar er is geen baby gevonden. Uit de autopsie blijkt, dat het slachtoffer kort geleden bevallen is. De baby is echter spoorloos. Ze weten ook niet of de baby nog in leven is. Het is moeilijk om uit te vinden wie de vrouw is. Dan worden ze van de zaak afgehaald om aan een andere zaak te werken: een welgesteld iemand met contacten bij de politie mist zijn stiefdochter Candice. Kate baalt enorm, omdat ze de baby wil vinden. Terwijl ze druk bezig zijn om de zaak te onderzoeken, valt er opnieuw een slachtoffer. Ondertussen is er op het politiebureau een corruptie- onderzoek bezig. Ze heeft een enveloppe in haar bureau gevonden met geld erin. Agent Parke stelt voor het geld te houden. Het voor Kate moeilijk om haar partner te vertrouwen. Wie probeert haar erin te luizen?

De zuster van Candice, Lesley heeft een vriend gehad, een personal coach. Hij wil nog steeds contact met Lesley, ondanks dat zij het uit heeft gemaakt. Hij stalkt haar en zij gaat ergens anders studeren om uit de buurt te zijn. De familie denkt, dat hij iets met Candice heeft gedaan om Lesley weer naar huis te lokken. Hij wordt gezien als hoofdverdachte, aangezien er ook foto s worden gevonden van een naakte Candice. Bovendien is hij een vriend van het laatste slachtoffer. Hebben de zaken met elkaar te maken?

Tot op het bot is een spannende thriller. De schrijfstijl wordt op het boek omschreven als vergelijkbaar met Patricia Cornwell en Kathy Reichs. Kathy Reichs schrijft over Temperance Brennan, die forensisch antropologe is. Op TV wordt hier een serie over uitgezonden, genaamd Bones. Nu ben ik wel een beetje uitgekeken op deze serie en ik vind de details soms behoorlijk gruwelijk, dus ik schrok hier wel van. Was het boek wel iets voor mij? Toch wel. Ik vind het helemaal niet zoals Bones. Ik vond het verhaal spannend met onverwachte wendingen. Vanaf het begin van het boek zit je in het verhaal. Tot op het bot is een prettige kennismaking met een nieuwe schrijfster: voor mij vier sterren waard!