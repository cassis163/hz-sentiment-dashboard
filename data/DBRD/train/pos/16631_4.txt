Op een dag zijn de ouders van Robin en Bram plotseling spoorloos verdwenen en moeten de broers zichzelf zien te redden. Om te kunnen overleven worden ze struikrovers. Vanaf die dag noemt Robin zichzelf Rover en Bram geeft hij de naam Broertje. Na spannende belevenissen lukt het ze gelukkig toch om hun ouders terug te vinden.

Het boek is een mengeling van kan echt gebeuren en toch ook weer niet. Het zal voor kinderen best beangstigend zijn om te lezen hoe de broertjes het verkeerde pad op gaan zonder dat er iemand naar ze omkijkt. De zorgen om de verdwenen ouders maken het verhaal zielig. Als lezer(tje) wil je dat het goed komt, de broers moeten weer eerlijk worden en zo gauw mogelijk hun ouders terug vinden!

De situatie lijkt uitzichtloos maar naar mate het verhaal vordert komen er steeds kleine lichtpuntjes bij. Vooral als Annie en Henry hun intrede doen in het verhaal. Door de vlotte schrijfstijl en de steeds onverwachte wendingen is het een zielig maar spannend boek waarvan je heel graag de afloop wilt weten.

De boodschap dat eerlijk het langst duurt komt goed tot uiting want zowel de ouders als de broers namen met het kiezen voor roven een verkeerde beslissing. En dat het hier over een hecht gezin gaat met liefde voor elkaar is ook overduidelijk. Een verborgen levensles in een zielig maar o zo spannend verhaal!