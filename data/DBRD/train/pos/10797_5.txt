Met de titel ‘Terwijl zij slapen’ heeft Javier Marías zijn eerste naar het Nederlands vertaalde verhalenbundel op zijn naam staan. In deze bundel vindt de lezer verhalen terug uit het begin van de schrijverscarrière van de Madrileen, maar ook verhalen die uiteindelijk zijn uitgegroeid tot indrukwekkende romans waar de Madrileen al vele prijzen mee vergaard heeft.

De verhalenbundel die door Marías zelf wordt ingeleid met een uiterst bescheiden voorwoord, waarin hij worstelt met zijn reputatie als schrijver in de wereld van de Spaanse literatuur, is een startschot voor een dertigtal verhalen. De verhalen zijn verdeeld door Marías in een sectie ‘Aanvaarde verhalen’, waarin alle verhalen zijn opgenomen waarvoor hij zich nu nog niet schaamt, en in een sectie ‘Aanvaardbare verhalen’, waarin alle verhalen zijn opgenomen waarvoor hij zich een beetje maar niet al te erg voor schaamt. Gekscherend geeft hij toe dat er uiteraard ook nog een derde sectie aan de bundel toegevoegd had kunnen worden onder de noemer ‘Onaanvaardbare verhalen’, maar die (gelukkig) bij het geheugen en archief van Marías zijn weggeslopen.

'Terwijl zij slapen' bevat een hele reeks emoties die zich in rap tempo met elkaar afwisselen. Verbazing, woede, verdriet, een glimlach op het gezicht, Marías weet het met zijn verhalen in deze bundel allemaal teweeg te brengen. Ook zijn personages zijn afkomstig uit allerlei klassen van de samenleving en maken hun vragen en problemen kenbaar aan de lezer. Zo maakt de lezer onder andere kennis met een butler uit New York, een porno-actrice in spé, een docent Engels die geesten waarneemt en een mysterieuze dokter. Bij Marías lijkt het soms niet gek genoeg te kunnen gaan, en vraag je je als lezer wel af of Marías nog tot de kern van zijn verhaal kan komen. Hoewel Marías altijd een streepje bij mij voor heeft gehad vanwege zijn bizarre verhalen met een realistische kern waar ik enorm van kan genieten, is ook deze verhalenbundel opnieuw een schot in de roos. Want met deze bijzondere verhalenbundel bewijst hij opnieuw dat hij een geboren verhalenverteller is.

Deze bundel kun je als lezer het best tot je nemen met één verhaal per dag om er zo lang mogelijk van te kunnen genieten. Want ook al leven we in het kleine Nederland, met de verhalenbundel van Marías begeef je je zo naar een van de Spaanse metropolen in gezelschap van de meest kleurrijke personages.