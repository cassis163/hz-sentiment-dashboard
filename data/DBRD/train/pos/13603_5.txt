Tawni ODell is een Amerikaanse schrijfster die het met haar eerste boek schopte tot in de Ophrah Winfrey show. Haar tweede boek Terug naar Coal Run lag al jaren op de plank, maar werd vele malen herschreven omdat de schrijfster niet tevreden was. Ze putte uit eigen ervaring en uit verhalen van haar familie bij het schrijven van dit boek.
Ivan Zoschenko keert terug naar zijn geboorteplaats, een mijnwerkerstadje in het westen van Pennsylvania. Ooit ging hij een glanzende carrière tegemoet als honkbalprof maar door een ongeluk viel zijn toekomst in duigen. Hij wordt er dagelijks aan herinnerd door de pijn in zijn been. Ivan heeft besloten tot terugkeer omdat een misdadiger wordt vrijgelaten.
Het boek beschrijft een week uit het leven van Ivan, nakomeling van emigranten uit de Oekraïne. De vader van Ivan is gestorven tijdens een mijnexplosie in Coal Run waarbij ongeveer 100 mijnwerkers omkwamen. De explosie smeult diep in de grond nog na.
Ivan is hulpsheriff, drinkt veel en weet niet of hij zich definitief wil vestigen op zijn geboortegrond. Aantrekking en afstoting leveren twijfel op.
Tijdens de 7 dagen die beschreven worden, maakt de lezer kennis met: Ivan, zijn familie, een merkwaardige dokter en andere passanten.
Op de omslag van Terug naar Coal Run staat roman vermeld. De VN thrillergids recenseerde dit boek als misdaadroman en deelde 4 sterren uit. Wat het ook moge zijn, het is een bijzonder boek. Het fascineert, het beroert en het intrigeert. Daarnaast is het beeldend geschreven. De explosie in de mijn en het stemgeluid van de slachtoffers leveren kippenvel op evenals de ontreddering in de plaatselijke gemeenschap. Ook de jaarlijkse herdenking geruime tijd later en het smeulende vuur diep onder de grond beroeren.
Terug naar Coal Run is een boek over de zoektocht van een individu naar wortels en over het afrekenen met gebeurtenissen uit het verleden. En is het dan nog spannend?
De spanning zit in een aantal vragen die tijdens het lezen opdoemen. Wat heeft Ivan, de hoofdpersoon, te maken met de misdadiger die op vrije voeten komt? Wat gebeurt er zodra deze persoon zich in de gemeenschap vertoont? Waarom zat hij eigenlijk vast?
De schrijfster laat de vragen open waardoor nieuwsgierigheid ontstaat.
In tussentijd loopt de lezer mee met Ivan, ontmoet zijn neefje die een prachtige rol vervult en maakt kennis met zijn eigenzinnige zus en moeder.
Terug naar Coal Run zou je een zwart boek kunnen noemen. Tegelijkertijd is er humor.
Een zorgvuldig geschreven en intelligent boek met veel passages die er echt toe doen.
Tawni ODell staat voor mij, na dit tweede boek, definitief op de kaart! Waarvan akte.