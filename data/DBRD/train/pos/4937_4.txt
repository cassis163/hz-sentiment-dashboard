De bij BKA (Duitse speciale politie-eenheid) dienende en zeer getalenteerde politieagente Jenny Aaron is 5 jaar geleden bij een operatie in Barcelona het zicht in beide ogen verloren (zie deel 1, Voor eens en altijd” in de Jenny Aaron serie). Ondanks haar handicap wil ze zich toch weer aansluiten bij deze eenheid, ondanks de nodige scepsis in de korpsleiding. Dan ontvangt Jenny een bericht: haar aartsvijand heeft haar een enorm fortuin nagelaten, waarachter een ijzingwekkend geheim schuilt. Jenny moet naar Marrakesh om het mysterie op te lossen. Maar daar breekt de hel los... De relatie met haar vader, haar geloof in vriendschap en haar loyaliteit aan de geheime elite komen zwaar onder druk te staan. En dan is daar nog de vraag of Jenny ooit weer zal kunnen zien.

'Nooit en te nimmer' is het tweede boek met Jenny Aaron van de Duitse auteur Andreas Pflüger (1957, Bad Lagensalza, DEU)


Ook in dit tweede deel is het weer smullen. Je moet wel open staan voor de onwaarschijnlijke vaardigheden die Jenny bezit en de prestaties waartoe ze ondanks haar visuele handicap in staat is. Dit is onwaarschijnlijk maar kun je hier doorheen kijken dan krijg je een bloedstollende en ingenieuze thriller voorgeschoteld waar thema’s als wraak, opoffering en onvoorwaardelijke kameraadschap prachtig worden uitgewerkt.

Mooi ook is de uitwerking van de karakters, waar ook de mens en familie een prominente plaatst krijgen en de schijnbare belevingswereld van een visueel gehandicapte een gezicht krijgt.

De spanningsboog is precies goed, mooie dialogen, en tot he point actiebeschrijvingen. De techniek van larderen met flash backs is tot kunst verheven en is de opmaat voor een sterke climax. Pflüger schrijft scherp en vergrijpt zich niet aan wollige en nutteloze zinnen of woorden,

Kortom, de auteur is erin geslaagd om met dit tweede deel (deel 1 lezen is geen must om dit boek te snappen, maar voegt zeker wat toe) het niveau vast te houden.

Deel 3 in de serie is aangekondigd in Duitsland en verschijnt in September 2019 met de titel “Geblendet”.