Onderzoeksrechter Jos Bosmans wordt in Mechelen geconfronteerd met het 'werk' van een losgeslagen seriemoordenaar. De manier waarop de slachtoffers aan hun einde komen bezorgt de psychopaat in de pers al gauw de bijnaam 'de Uitbener'.
Het tempo waarin de gruweldaden elkaar opvolgen plaatst Bosmans zodanig onder druk, dat hij noodgedwongen beroep doet op de hulp van zijn vriend en oud-collega Dirk Deleu. Deze heeft zich in de Ardennen teruggetrokken nadat hij in een vorige zaak in de problemen kwam met de politieleiding. De moorden stapelen zich op, de politie heeft geen enkele aanwijzing en de druk van de openbare opinie wordt met het uur groter. Als Deleu zich stap voor stap inleeft in de denkwereld van de dader, komt er eindelijk schot in de zaak. Maar de tol voor de meester-speurder is zwaar.

Een bloederig drama waarin niet enkel de speurders tot het uiterste moeten gaan. De onmenselijke slachtpartijen en de totale absurditeit van het 'ceremonieel' dat ermee gepaard gaat, brengen de lezer onmiddellijk onder hoogspanning. Het is een uitputtingsslag tussen een satanische moordenaar en een ontredderd politieapparaat en het einde is op z'n zachtst gezegd onverwacht.

Zelfs de schalkse manier waarop collega-auteur Aspe en oud-voetballer Johan Devriendt even door het beeld passeren, kan de ijzingwekkende spanning niet breken. Je leest dit boek niet in een gemakkelijke zetel. Je gaat van de eerste tot de laatste bladzijde op het randje van je stoel zitten.

Een sterk verhaal. Niet voor gevoelige zielen.