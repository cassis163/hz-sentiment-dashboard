Winter of the World – in het Nederlands: Nacht van het kwaad door Ken Follett

Winter of the World is het tweede deel in de Century- trilogie van Ken Follett. Val der titanen was het eerste deel, welke zich afspeelt rond de eerste wereldoorlog. Hierin combineert Follett het dagelijks leven uit die tijd met politieke intriges. Dit deel beslaat de periode 1933-1949. Ken Follett schrijft in zo’n eenvoudige taal, dat ik het aandurfde om dit deel in het Engels te lezen. Ook hier volgen we de families in verschillende landen, die proberen zich staande te houden in roerige tijden, nu tijdens het opkomende nazisme. De hoofdpersonen uit deel één zijn ouder geworden en hebben inmiddels kinderen gekregen, die nu volwassen zijn geworden.

Carla von Ulrich, de dochter van Maud, groeit op in Berlijn en wordt verpleegster. Zij helpt een Joodse arts om zijn praktijk te kunnen blijven uitoefenen en komt uiteindelijk in het verzet. Haar broer Erik kiest ervoor in de Hitlerjugend te gaan. Het facsisme probeert ook vaste voet aan de grond te krijgen in Engeland. Lloyd Williams, de zoon van Ethel, die nu parlementslid is, is student aan Cambridge university. Hij gaat vechten in de Spaanse burgeroorlog om de fascisten te verslaan. De Amerikaanse broers Woody en Chuck Ewar vechten voor de vrijheid. Woody doet dit vanuit Washington, in de politiek en zijn broer Chuck bij de marine. Zijn familie maakt de aanval op Pearl Harbor mee. Daisy Peshkov probeert de sociale ladder te beklimmen door te trouwen met de zoon van de graaf en komt er later achter, dat dat een foute keuze was. Zij helpt mee tijdens de bombardementen in Londen om ambulances te rijden. Haar Russische neef Volodja gaat bij de geheime dienst en keert zich tegen het regiem van Stalin.

Je kunt merken, dat Ken Follett veel research heeft gedaan. Je wordt meegenomen naar de brand in de Rijksdag, de aanval op Pearl Harbor, de Spaanse burgeroorlog, de Holocaust en andere dieptepunten van die tijd. Het is heel begrijpelijk opgeschreven en ook heel leerzaam. Tijdens mijn geschiedenislessen op het VWO is er uitgebreid aandacht besteed aan WOII, maar sommige dingen had ik toch niet goed begrepen, zoals waarom de Russen eerst vrienden waren met Duitsland en later tegen ze gingen vechten. Ook waarom Japan betrokken was in die oorlog, was mij geheel ontgaan. Nu is alles heel duidelijk. Het verhaal is vaak verdrietig en ontroerend met een mix van spanning, actie en romantiek. Door de ogen van interessante karakters krijgen we de historische gebeurtenissen te zien, die nog niet zo heel lang geleden zijn gebeurd. Volgens Follett is de 20-ste eeuw de meest dramatische eeuw in de geschiedenis van de mensheid waarin meer mensen gedood werden in oorlog dan in alle voorgaande eeuwen samen. Ken Follett is een meester- verteller. Het is knap hoe hij de vele verhaallijnen overzichtelijk weet te houden. Zijn boeken zijn heel interessant en boeiend. Ik kijk uit naar het derde deel, wat de koude oorlog behandelt.