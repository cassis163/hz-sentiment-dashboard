Judith Neurink heeft na zeer gedegen onderzoek over de vrouwen in het kalifaat een indrukwekkend boek geschreven. Wil je weten wat er in het soennitische, islamitische kalifaat gebeurt dan is dit boekwerk een musthave.
Journaliste Judith Neurink woont in Iraaks Koerdistan en schrijft voor de kranten Trouw en De Standaard. De titels de Oorlog van ISIS en de Joodse Bruid zijn ook van haar hand.

Ze beschrijft het lot van vele Yezidi vrouwen, christelijke vrouwen en sjiitische moslimvrouwen, gevangen genomen door de strijders van ISIS. Ze noemt het consequent ISIS, IS staat voor Islamitische Staat die niet erkend is. Deze benaming IS, gebruiken zou impliceren dat je de staat erkent. Bovengenoemde vrouwen zijn nog minder waard dan een hond voor de ISIS-strijders. De vrouwen worden als oorlogsbuit weggegeven of verkocht op de slavenmarkt.

Het lot van deze vrouwen is niet voor te stellen maar dankzij de gesprekken die Judith Neurink heeft gevoerd kunnen we ons een beeld vormen van de traumatische ervaringen. Een aantal vrouwen heeft kunnen ontsnappen of zijn vrijgekocht voor veel geld maar leven nog steeds in de hel.

ISIS strijders interpreteren de Koran vanuit de versie in de tijd van de profeet Mohammed, vanuit die versie probeert Neurink de gebeurtenissen en de handelingen te plaatsen. Mannen kunnen hun seksuele lustgevoelens botvieren op de gevangen genomen vrouwen. De informatie over de geïnterviewde vrouwen komt hard binnen. Neurink heeft veel tussen de regels door gehoord of gesprekken gevoerd met behulp van een tolk. Schrijnende verhalen die ook de auteur niet onberoerd lieten. Schaamte en angst overheerst bij de vrouwen en meisjes.

Niet alleen de gevangen genomen vrouwen komen in beeld maar ook de vrouwen die vrijwillig afreizen naar het kalifaat en de toekomstige moeders zijn van de nieuwe generatie strijders. In het kalifaat leven ook de vrouwen die er altijd al hebben gewoond en langzaam hun leven ingekapseld zien worden. Hun mannen ‘trouwen’ met een slavin en ook zij zijn ondergeschikt aan de grillen van de mannen. Deze vrouwen echter hebben ook een meedogenloze kant. Om uit huis te kunnen ontsnappen sluiten ze zich, net als de afgereisde vrouwen, aan bij de kledingpolitie. Ze sparen geen enkele medezuster als de kledingvoorschriften niet in acht genomen worden.

Op dit moment meer dan actueel en als docent NT2 kan ik iets meer begrijpen van de gebeurtenissen die ik mondjesmaat hoor van mijn cursisten. Door de indringende gesprekken komt het rauw en direct binnen. Een boek wat zeker meer aandacht verdient om deze complexe problematiek op de agenda te krijgen zodat er adequate hulp geboden kan worden. Een boek wat zeker tot nadenken stemt in deze chaotische, gewelddadige en angstige tijd.