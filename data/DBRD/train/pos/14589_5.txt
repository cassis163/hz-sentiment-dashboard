Vers van de pers stond de Nederlandse vertaling van dit boek binnen een week al op nummer 4 in de top-10 en het zal ongetwijfeld snel de eerste plaats bezetten. What to do when someone dies een intrigerend en ontroerend verhaal met een sterke en toch kwetsbare vrouw in de hoofdrol. Eleanor (Ellie) Falkner, meubelrestaurateur van beroep, is gelukkig getrouwd met accountant Greg Manning. Als het verhaal begint wordt haar verteld dat Greg is omgekomen bij een auto-ongeluk. Dat is op zichzelf al erg genoeg, maar vreemd genoeg zat hij blijkbaar met een andere vrouw in de auto. Een vrouw die niemand kent. Geschokt en verdoofd weigert Ellie zich neer te leggen bij de eenvoudige verklaring dat Greg een verhouding zou hebben gehad. Haar vrienden, die haar onvoorwaardelijk steunen in haar verdriet, willen dit echter helaas niet zo zien, dus begint Ellie zelf aan de lastige taak om uit te zoeken waar haar man de laatste maanden zoal is geweest. Als dan blijkt dat hij helemaal geen tijd kan hebben gehad voor een verhouding, is ze bijna het spoor bijster. Tot een toevallige opmerking haar een lichtje doet opgaan. Het vervolg van haar speurtocht echter zal haar nog meer vervreemden van iedereen die haar lief is.

Zelden zag ik zo goed beschreven hoe je je kunt voelen als je de liefde van je leven verliest. Lezers die een naaste hebben verloren, of dat nou een echtgenoot of echtgenote is of iemand anders, zullen soms moeite hebben door te lezen zonder weer ontroerd te raken. Dat maakt dat het boek vanaf de eerste pagina dwingt tot doorlezen. Het knappe is wel dat het nergens sentimenteel wordt of al te zoetsappig. Nee, Ellie heeft verdriet, diep verdriet, maar zij en Greg worden neergezet als echte, normale mensen met een heel goed huwelijk. We zien wel haarfijn beschreven hoe Ellie’s obsessie langzamerhand er voor zorgt dat ze soms niet meer helder denkt, en tijdens dit proces neemt zij dan op een gegeven moment een besluit dat het hele verhaal in een stroomversnelling brengt. En vanaf dat moment is het verhaal niet alleen intrigerend maar wordt het ook nog heel spannend. What to do when someone dies is een intrigerend, ontroerend, spannend en gewoon heel goed boek, dat je in één ruk wilt uitlezen en dat je ook daarna nog lang bijblijft. (Door: Jannelies Smit)