Soms komen er boeken binnen die ik niet verwacht. Eilandliefde is zo’n boek. Hij lag opeens op mijn deurmat, ik had geen idee wat ik ervan zou moeten denken. Er lagen nog meer boeken te lezen dus dit boek raakte een beetje onderop de stapel. Toen ik hem dan eindelijk pakte om te lezen heb ik genoten en hem echt heel snel uitgelezen.

De roman Eilandliefde van Reina Crispijn is feelgood met een vleugje spanning. Lerares Holly Sevenstern wordt in haar werk bedreigd en besluit daarom ontslag te nemen. Ze neemt een nieuwe baan aan op het eiland Trellingerland, waar ze privéles gaat geven. Holly voelt zich aangetrokken tot de landheer, maar is dat wederzijds? En van wie komen de anonieme cadeaus die Holly ontvangt?

Trellingerland wordt zo mooi omschreven dat ik het eilandje gewoon voor me zag. De straatjes, de haven, de huisjes, het hotel en het kasteel. Zelfs het strand en de weggetjes die Holly nam naar het strand of een andere plaats zag ik gewoon voor me. Reina Crispijn heeft heel beeldend voor mij geschreven en dat zorgde dat dit boek als een film voor me afspeelde. Het is mijn eerste kennismaking met deze schrijfster en ik ben aangenaam verrast. Het verhaal is erg leuk, het leest heel gemakkelijk en vlot. Het tempo is lekker hoog en er gebeuren veel dingen. De focus ligt echt op één persoon maar je krijgt zo af en toe de meningen van een paar andere personages ook te horen. Wij als lezer zien een liefde al aankomen alleen wanneer gaat die komen? Ik heb genoten van dit boek. Het vleugje spanning wat er in voorkomt is een klein vleugje maar dat maakt het wel leuk, niet alleen maar zoetsappig.

Heb je zin in een heerlijk feelgood boek lees dan Eilandliefde