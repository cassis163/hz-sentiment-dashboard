Dit boek kreeg ik van LetterRijn toegezonden voor de Blogtour, waarvoor dank!


Het duurde even voor het verhaal mij pakte, maar toen het dat eenmaal deed, sleurde het me mee in een razendsnel avontuur om de wereld te redden.
Een James Bond-film, die vergelijking had ik in mijn hoofd, dat wilde ik gebruiken in mijn recensie. Maar hoofpersoon Alex noemt dat op een gegeven moment óók, dus tja, dan kan ik dat eigenlijk niet meer gebruiken....

Toch is dat wel waar het op neer komt. Een rasechte schurk, die zich uiteraard anders voordoet, is van plan om de wereld over te nemen.
Daarvoor maakt hij gebruik van een superwapen, dat in WOII is ontwikkeld door de nazi's, maar waar de wereld nooit het bestaan van heeft geweten.

En zoals het nu eenmaal hoort, is er ook een Bondgirl. Aanvankelijk behoort zij toe aan de superschurk, maar gaandeweg verandert haar rol in het verhaal.

Het verhaal speelt zich grotendeels af in Khartoem, waar een voor mij onbekende cultuur heerst, die wat mij betreft best iets meer uitgediept had mogen worden.

Aan de andere kant van de wereld, in Argentinië, heeft de president van dat land de grootst mogelijke moeite om een burgeroorlog te voorkomen. Op zo'n moment is het goed om te weten omringd te zijn door goede, betrouwbare mensen. Toch?

Onze held Alex wordt door zijn organisatie op pad gestuurd naar Khartoem, omdat daar vreemde dingen te lijken gebeuren. Zijn team voor deze missie bestaat uit hemzelf, Suzanne en de Duitse Peter, tevens goede vriend van Alex.
In Khartoem krijgen ze assistentie van Safi, chauffeur annex tolk annex leverancier van spullen. Maar in hoeverre is deze te vertrouwen?

Oke, nu moet ik toch iets gaan bekennen. Ik hou niet van Bond-films. De 'oude' kan ik nog enigszins behappen, die met Sean Connery vóór zijn grey look, en ook die met Roger Moore gaan nog wel.

Dus hoe kan ik nu positief praten over een boek dat ik zelf vergelijk met een Bond-film?
Nou, ten eerste, is het boek altijd beter dan de film.
Ten tweede, het wist ontegenzeggelijk mijn aandacht vast te houden, wat de meeste 007-films niet voor elkaar krijgen.
Ook was ik erg benieuwd of er nog ruimte was voor romantiek, want Alex krijgt gedurende het boek niet één, maar twéé knappe dames als gezelschap. Heeft hij überhaupt tijd om dit gezelschap eeuh… "beter te leren kennen"?
Want tijd is wel een issue in het verhaal. Er moet veel gebeuren, maar veel tijd is er niet, want het masterplan van Mister Bad Guy is al van start gegaan!

Er zit dan ook flink vaart in dit boek, maar wees niet bang dat het té snel gaat; het neemt je bij de hand en sleept je mee!
Daardoor is de op sommige momenten iets minder sterke zinsbouw te vergeven.

Ik kom op een score van maar liefst 4,5 duim, en zou een (goed mogelijk!) vervolg dan ook zéker oppakken!