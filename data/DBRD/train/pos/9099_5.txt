Een prachtig boek is Jij en ik alleen al voor het oog. Het op het eerste oog, simplistische cover past zo goed bij het boek! De rode ballon kan op zoveel manieren geïnterpreteerd worden als je het boek gelezen hebt. Bijzonder en prachtig tegelijk. In het boek komt het helderblauw van de cover terug en zie je geregeld de ballon, nu in het blauw.

Jij en ik kent in totaal 19 verhalen of gedichten. Ieder hoofdstuk is door een andere auteur geschreven. Het is niet een boek die je in 1 keer moet lezen, maar 1 verhaal of gedicht per keer. Op deze wijze kan hetgeen wat je leest echt tot je doordringen. Niet elk verhaal of gedicht zal je evenveel raken, maar dat neemt niet weg dat dit een boek in zijn totaliteit een prachtig geheel is geworden.

Ik raad dit boek echt aan voor op scholen, BSO of thuis. Het boek kan voorgelezen worden, maar voor de geoefende lezer zijn de verhalen goed zelf te lezen.

Maar waar gaat Jij en ik dan over? Elk verhaal vertelt over kinderen die vluchteling zijn (geweest) of iemand kent die ooit hebben moeten vluchten uit hun land. Waar het ene verhaal vertelt over de huidige situatie in Syrië, is het andere verhaal bedacht. De hoofdkern is vriendschap en vluchtelingen.
Elk verhaal kent een andere invalshoek. Zo is in een verhaal een Nederlands kind de vluchteling, is er een bijzonder iemand in de Tweede Wereldoorlog die mensen helpt of een ouder die tegen de stroom vluchtelingen is.

Veel van de verhalen zetten de lezer tot denken. Hoe kijk jij aan tegen een vluchteling? Zou jij een vriendschap aangaan met een vluchteling? Wat als jij zelf op de vlucht was?

Ik zal dit boek niet snel vergeten en geef het dan ook 5 sterren.

Gelezen voor het blog In de boekenkast