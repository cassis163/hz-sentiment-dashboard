DEEL 1:
Ken je het moment waarop je op het randje van je stoel zit tijdens een spannend moment in je boek? Je had je voorgenomen na dit hoofdstuk te gaan slapen maar je kan gewoon niet stoppen met lezen? Je wordt vanaf het begin in het verhaal gesleept? Ik ken dat gevoel maar al te goed. En door “Wat te doen als iemand sterft” van Nicci French te lezen, is het me alweer overkomen.

De schrijver van het boek, Nicci French, is niet één persoon maar twee. Achter de naam Nicci French zit het Britse schrijverspaar Nicci Gerrard en Sean French. Ze brachten hun eerste boek in 1997 uit, dat meteen een bestseller was. Met “Wat te doen als iemand sterft”, dat verscheen in 2008, brachten ze hun elfde thriller op de markt. Hiermee won het duo jammer genoeg geen prijzen maar met een van hun andere boeken wel, nl. de Zilveren Vingerafdruk, de prijs voor het beste spannende boek van 2003. Natuurlijk is “Wat te doen als iemand sterft” ook een spannend boek; het is niet voor niets een thriller. Het boek gaat over een jonge vrouw, Ellie, die onverwacht haar man, Greg, verliest door een auto-ongeluk. Het vreemde hieraan is dat haar man niet alleen in de auto zat. Naast hem zat een vrouw, een zekere Milena, en niemand weet wie zij is. Iedereen denkt meteen dat Greg en zij een geheime relatie hadden maar dit was volgens Ellie onmogelijk. Vanaf toen werd haar leven een en al chaos. Ze zou niet rusten vooraleer ze alles over Milena zou weten. Daarom start ze op haar eentje een zoektocht aangezien het dossier voor de politie al lang gesloten was. Langzaamaan gaat Ellie verder en verder in haar zoektocht en raakt ze geobsedeerd door Milena. Ze zit daardoor verwikkeld in een web van leugens. Wanneer ze een heleboel grote ontdekkingen doet, wil niemand haar geloven. Dit drijft haar tot het uiterste; ze zoekt een manier om haar omgeving van de onschuld van Greg te overtuigen. Maar is hij wel echt onschuldig? Uiteindelijk kent Ellie de waarheid, maar maakt dit haar nu gelukkig?