Warme truien
Judith Koppens & Andy Engel

Ken jij de Klimaatjes? De Klimaatjes zijn zeven vrienden, Mol, Muis, Duif, Egel, Uil, Vos en Kikker. Zij nemen jou mee op avontuur en laten je zien hoe je het fijn kunt hebben op aarde door even stil te staan bij bijv. het gebruik van energie. In deze serie verschenen eerder Wat is het warm en Natte voeten.
In dit boek Warme truien ga je met Kikker en Muis op bezoek bij Duif. In zijn huisje is het lekker warm, de kachel brandt. Wanneer de laatste blok hout opgebrand is, zal er een nieuw mandje gehaald moeten worden om het huisje lekker warm te houden. Samen gaan ze naar Vos, hij heeft genoeg. Uil is daar niet zo blij mee. Hij legt zijn vrienden uit, wat er gebeurt als ze steeds hout gebruiken om het huisje warm te stoken. Egel schrikt daar zo van ….. hoe moet dat straks dan? Maar dan komt Mol uit zijn holletje en vertelt zijn vrienden dat er ook een andere manier is om het lekker warm te hebben.
Warme truien is een prachtig verhaal om jonge kinderen kennis te laten maken met een aspect uit het milieu, deze keer het gebruik van een energiebron. Het verhaal is vlot, de kinderen begrijpen meteen waar het over gaat. Ze worden geprikkeld om zelf na te denken over oplossingen/ideeën.
De illustraties van Nynke Mare Talsma zijn kleurrijk en duidelijk. Geweldig hoe ze de gezichtsuitdrukkingen van de vriendjes weergeeft. Leuk om met kinderen daar naar te kijken en het gevoel te benoemen.
Tot slot…..elk jaar in februari is er een nationale Warmetruiendag. Die dag kun je meedoen door de verwarming lager te zetten en een warme trui aan te trekken. Met het boek Warme truien introduceer je deze dag.