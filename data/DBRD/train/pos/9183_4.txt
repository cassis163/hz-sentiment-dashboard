Dorpsverhalen, roddels, speculaties. Het is eigen aan een kleine dorpsgemeenschap. De tweeling Seraphine en Danny van het landgoed Summerbourne zijn er in hun jeugd veel mee gepest dat ze wisselkinderen zouden zijn. Nu dat vader door een ongeluk is overleden en spullen moeten worden uitgezocht, duikt een familiefoto op van net na de geboorte van de tweeling waar echter maar één van de twee baby’s op staat. Hoe zit dat? Seraphine zit het niet lekker en wil dingen over haar verleden te weten zien te komen. Maar zoals dat gaat... als de geest eenmaal uit de fles is, gaan de poppen aan het dansen.

Een spannende roman die een tijdlang leest als domestic crime. Want wat er ook gebeurd is in het verleden, het stinkt. En de bedreigingen die volgen op Seraphines inspanningen, versterken die ideeën alleen maar meer.

Een heerlijk debuut, ook al vliegt Emma Rous bij de ontknoping wel een beetje uit de bocht. Dit is zo’n boek waar je de halve sterren mist om te kunnen waarderen. Voor mij zou het 3,5 ster zijn. Omdat dit niet kan en het om een debuut gaat, maak ik er dan in dit geval 4 van. Want één ding is zeker: Emma Rous smaakt naar meer. Fijn dus dat ze aan een volgende roman aan het schrijven is.