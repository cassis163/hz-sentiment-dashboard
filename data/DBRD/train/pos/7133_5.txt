Ik las eerder van hem de mooie boeken Isa’s droom en Kroonsz en was daarom zeer benieuwd naar deze titel. Dit boek is voor een jongere doelgroep dan bovengenoemde titels maar ik moet zeggen zeker voor de wat oudere lezer ook zeker de moeite waard. Een goed jeugdboek behoeft immers geen leeftijdgrens.

Het verhaal gaat over de tweeling Toffee en Gum die samen hun avontuur vertellen wat zich afspeelde in de Zomp. Twee kinderen met ouders, die continu tegen elkaar opboksen wie het meeste geld verdient, die besluiten te gaan verhuizen naar een heel oud en vreemd huis. Wat hun moeder blijkt alleen een erfenis te kunnen krijgen als ze daar een jaar wonen. Het Waterwaackhuis lijkt te leven en er gebeuren zeer vreemde, nattige dingen en ze ontmoeten zeer aparte figuren die de tweeling helpt of juist in de weg staan.

Een lekker dik boek van 415 pagina’s, mooie vormgeving, hardcover met papieren omslag, en bij het openslaan de inhoudsopgave van zo’n 37 hoofdstukken met wel heel nieuwsgierigmakende titels. De hoofdstukken zijn niet al te lang en door het gehele boek zitten de goed passende illustraties van Marieke Nelissen. Gekozen voor zachte en warme kleuren. De illustraties zitten soms tussen de tekst en soms beslaan ze een hele pagina en dat geeft een leuke afwisseling.

Het verhaal zelf wordt dus verteld door de tweeling. Om en om vertellen ze een hoofdstuk waarbij ze de nodige humor en soms wat sarcasme niet schuwen. Het is leuk hoe verschillend ze uit de hoek komen, ze af en toe (zoals het bij broers en zussen hoort) elkaar de hak willen zetten maar eigenlijk toch heel veel hetzelfde denken al zouden ze dat misschien niet altijd toe willen geven.

Er gebeurd veel, het gebeurd snel, er komen vreemde figuren en namen voor maar door de toegankelijke vertelwijze zit je meteen in het verhaal en vraag je je niet eens af wat een Waterwaack is want daar kom je snel genoeg achter. Het leest heerlijk vlot en voor je het weet heb je het in één ruk uitgelezen.

Qua vormgeving en stijl deed het mij ook wat denken aan de jeugdboeken van Nesbo over Dr. Proktor. Voor fans van deze boeken is dit zeker een aanrader ! Ook dit boek heeft namelijk een flinke dosis humor, wat sarcasme en is soms zo absurd dat het gewoon normaal overkomt en leest als een trein ! Dus aardig wat ingrediënten waarvan ik het knap vind dat een schrijver het voor elkaar kan krijgen om er een kloppend geheel van te maken met een goed einde !