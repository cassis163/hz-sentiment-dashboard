Als onderdeel van Verre Paradijzen gelezen op aanraden van iemand, die op mijn opmerking dat ik niet zo heel erg dol ben op de Nederlandse literatuur, dit boek noemde als verfrissend anders. En ik moet zeggen: het is niet slecht, helemaal niet slecht . Springer is (inderdaad) een uitstekend verteller en het boek is knap opgezet. Spelend in Angola, waar de hoofdpersoon de opdracht heeft om de nieuwe machthebbers over te halen om de landbouwmachines aan te schaffen van het bedrijf waar Enders voor werkt. Heel geleidelijk aan verdwijnt Enders als hoofdpersoon en wordt hij eerst luisteraar en daarna toeschouwer van King Velderman. Velderman is het ook waard om naar te luisteren en te observeren, want het is een intrigerende man met een rijk en avontuurlijk verleden eerst in India en later in Angola.
Wat er waar is van King's verhalen en wat King erbij fantaseert blijft onduidelijk, maar het is volkomen begrijpelijk dat Enders in zijn ban raakt. Net zoals de gebeurtenissen in het wildpark Quissama een logisch uitvloeisel zijn van King Velderman en zijn leven.

Origineel qua onderwerp, meeslepend en boeiend tot het einde, is dit boek een aanrader voor iedereen die eens wat anders dan anders van een Nederlandse schrijver wil lezen.