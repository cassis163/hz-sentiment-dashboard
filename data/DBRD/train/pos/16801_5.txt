Wanneer de grootmoeder van Rachel is gestorven en haar kleindochter haar huis uitruimt, ontdekt zij daar zaken die niet passen bij het beeld van haar oma als niet-kerkelijke vrouw. Zo staat daar een bijzonder type Mariabeeld en ontdekt zij een merkwaardig medaillon, een adressenlijst en een manuscript. Een professor aan wie zij een en ander laat zien, verdwijnt en dan is Rachel midden in een levensgevaarlijke speurtocht beland naar de herkomst en betekenis van haar grootmoeders nalatenschap, die voor de rooms-katholieke kerk zeer bedreigend zou zijn. Het is een speurtocht die haar naar vele landen voert, eer de beslissende confrontatie met haar meedogenloze tegenstander plaatsvindt. De Limburgse auteur houdt van reizen en is erin geslaagd om in zijn debuut de omzwervingen van zijn hoofdpersoon in een authentiek decor te plaatsen.
Kleine druk. - Prof. dr. K.A.D. Smelik