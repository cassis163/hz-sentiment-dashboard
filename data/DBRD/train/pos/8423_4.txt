De hoofdrol in dit boek is –je raadt het al- weggelegd voor Fallon. Fallon is een prachtige jonge vrouw die energiek en enthousiast in het leven staat, dol is op lezen en werkt als tekstschrijver bij een bedrijf dat evenementen organiseert voor goede doelen.

Dan ontmoet ze, tijdens een stapavondje met haar beste vriendin, de aantrekkelijke Luca. Luca verovert in snel-tempo het hart van Fallon en… zij dat van hem. Feitelijk is dat tegen zijn principes in. Luca’s leven wordt namelijk beheerst door wantrouwen, rivaliteit en geweld.
Kunnen Fallon en Luca hun totaal verschillende levensstijlen overbruggen en samen een toekomst opbouwen?

“Ik slik de brok in mijn keel weg. Zijn roofdierachtige bewegingen maken me bang en zijn afschrikwekkende lach laat me huiveren van angst. Onmiddellijk schuif ik achteruit het bed op, ook al weet ik dat ik me niet voor hem kan verstoppen.”

Wanneer je geen liefhebber bent van Bouquetreeks-achtige verhalen, dan adviseer ik je toch om je door het eerste hoofdstuk van 'Fallon' heen te worstelen. Het eerste hoofdstuk kenmerkt zich namelijk door een hoog Bouquet reeks niveau. Daarna neemt het boek gelukkig langzaam maar zeker andere wending, de spanning neemt toe en de lezer blijft –op een enkele scene na- grotendeels verschoont van 'amberkleurige ogen', 'kastanjebruine krullen' en 'weelderige borsten’.

“Hij torent boven me uit. Als ik opkijk, bereikt zijn naar mint geurende adem mijn gezicht. Zijn diepgroene ogen worden omrand door pikzwarte wimpers en staren me intens aan.”

Na een zoete proloog ontstaat er een interessante combinatie van romantiek en de spanning van niets ontziende maffiapraktijken. Naomi weet deze twee gegevens boeiend met elkaar te verweven. Haar personages weet zij goed over het voetlicht te brengen en haar schrijfstijl is vlot een beeldend. De verschillende erotische scenes zijn gelukkig niet al te zoetgevooisd, maar eigentijds en prikkelend.

Gaandeweg wint het boek verder aan spanning en kwaliteit en weet de auteur enkele verrassende wendingen toe te passen die tenslotte leiden naar een evenzo verrassende cliffhanger die een vervolg belooft.

Over de auteur
Soraya Naomi schrijft enigszins provocerende, intense boeken met een vleugje romantiek. Naomi heeft de opleiding Kunst, Media en Cultuur gevolgd aan de Erasmus Universiteit in Rotterdam.

Uitvoering
Uitgeverij Dutch Venture Publishing
ISBN: 9789463189675
Paperback, 345 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/