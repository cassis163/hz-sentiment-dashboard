Amanda Prowse is een internationale bestsellerauteur die talloze boeken op haar naam heeft staan. Wat heb ik gedaan?  is haar tweede boek dat in het Nederlands is vertaald.

Na jarenlange mishandeling van haar man is Kathryn het zat. Ze neemt het heft in eigen handen en vermoordt hem. Door deze actie komt ze terecht in de gevangenis. Wanneer ze jaren later vrijkomt, moet ze opnieuw een leven opbouwen en hoopt ze weer contact te krijgen met haar kinderen. Zitten die echter wel te wachten op een moeder die hun vader heeft gedood?

Wat heb ik gedaan?  begint ontzettend sterk. Op de eerste pagina doodt Kathryn haar man en belt ze vervolgens de politie om zichzelf aan te geven. Tijdens de ondervraging die volgt, weet je net zo min als de agenten en dit zorgt voor voldoende vraagtekens. Al heel snel wordt duidelijk dat Kathryn zowel lichamelijk als emotioneel wordt mishandeld en dat ze dit voor de buitenwereld – zelfs haar eigen kinderen – geheim heeft gehouden. Als lezer word je direct in het verhaal gezogen en wil je alleen maar weten wat er precies is gebeurd en of het haar lukt acceptatie van haar kinderen te krijgen.

Het boek is zodanig opgebouwd dat je steeds iets meer te weten komt. Er lopen twee verhaallijnen die elkaar per hoofdstuk afwisselen. De ene keer gaat het over de periode nadat Kathryn haar man heeft vermoord en de andere keer over de periode voordat ze dit deed. Deze indeling zorgt soms voor verwarring, met name wanneer er in een van de verhaallijnen een flashback voorkomt. Hierdoor weet je soms niet in welke periode je nou eigenlijk zit.

Kathryn is een ontzettend lief personage, dat het hart op de goede plek heeft en het is ongelooflijk dat je zo snel een band met haar krijgt. Dat heeft Prowse heel goed gedaan, want het is niet gemakkelijk om je lezers mee te laten leven met iemand die een moord heeft begaan. Je begrijpt haar keuzes en motivaties en je raakt meermaals geëmotioneerd. Zo is er een scène waarin een kennis van Kathryn haar littekens ziet. De scène lijkt heel simpel, maar juist door de reactie die volgt, is het een heel heftige en mooie scène.

Halverwege verdwijnt de vaart uit het boek helaas een beetje en lijkt er weinig te gebeuren. Gelukkig zorgt de schrijfstijl van Prowse er wel voor dat je door blijft lezen. Mocht je toch aarzelen wanneer je bij dit stuk komt: lees het boek vooral uit. Puzzelstukjes zullen op hun plaats vallen.

Is Wat heb ik gedaan?  van Amanda Prowse een echt romantisch boek? Eigenlijk niet, maar tegelijkertijd juist wel. Je hoeft geen romances te verwachten. In plaats daarvan lees je over een vrouw die vecht voor de liefde van haar kinderen en die haar eigen geluk weer probeert te vinden. Wat dat betreft kan het boek dus prima onder romance vallen.

Wat heb ik gedaan?  is geen luchtig boek en dat is ergens wel fijn. Het laat zien hoe heftig en intens (emotionele) mishandeling kan zijn. Een onderwerp waar we ons best wat meer bewust van mogen zijn.