In 2008 startte ik met de Docentenopleiding Nederlands. Het leek me geweldig om docent te worden, en dan zeker voor het vak Nederlands. Een vak waar ik mijn enthousiasme hoopte over te brengen op mijn toekomstige leerlingen. Tijdens de stage bleek dat het docentvak niet voor mij weggelegd was. Ik had de klas niet in de hand, voelde me toch niet 100% op mijn gemak voor de klas en wilde leerlingen waar ik medelijden mee had helpen. Ik zou geen goede docent geweest zijn.

Toch heb ik nog steeds interesse in het docentenvak. Ik heb een duidelijke mening over hoe het onderwijs zou moeten zijn. Ondanks dat ik er tijdens mijn stage niet mee eens was dat ik geen goede docent zou zijn, weet ik dat de opleiding gelijk had. Ik zou niet gelukkig zijn geworden voor de klas. En de leerlingen zouden ook niet gelukkig zijn met mij voor de klas. Dit inzicht heeft mijn respect voor Meester Bart verhoogd. Deze man is de docent die ik had willen zijn.

Al enige tijd volg ik Meester Bart via Facebook. Waar het begon met grappige en ontroerende quotes, kwamen er ook steeds vaker columns op zijn pagina te staan. Meester Bart is een van de weinigen die ik volg waarvan ik alles lees. Meester Bart is voor mij een held.

De reden waarom Meester Bart een held is laat Meester Bart op z’n best duidelijk zien. Het boekje bestaat uit een ontroerende inleiding over het leven van Bart zelf. Grappig is dat hij afstudeerde toen ik op de Fontys begon. Niet dat we elkaar ooit bewust ontmoet hebben, maar ik vond het erg leuk dat er in de inleiding meteen iets herkenbaar voor me was.

Nadat de inleiding gelezen is, heb je niet alleen een traan gelaten, maar weet je ook: Meester Bart is een gevoelsmens. Een man die vanuit zijn hart zijn baan uitvoert en daardoor zo succesvol is. Zijn verhalen zijn verhalen die verteld moeten worden. Die geen moment vervelen en die raken tot op het bot. Zijn quotes zetten je aan het denken.

Meester Bart raakt met zijn quotes iedereen, niet alleen de mensen in het onderwijs. Neem bijvoorbeeld: "Is werkdruk niet deels te voorkomen door 'nee' te zeggen waar je voorheen 'ja' zei omdat je aardig en welwillend gevonden wilde worden?” Ik ben zelfstandig ondernemer en deze quote kan ik prima op mezelf projecteren.

Maar Meester Bart zet je niet alleen aan het denken, hij inspireert ook. Waarom veroordelen wij mensen iemand zo snel? Waarom krijgen leerlingen met een andere achtergrond minder kansen; want geef toe, vaak is het toch zo? Waarom moeten we altijd iedereen maar in een hokje plaatsen?

Meester Bart heeft mij geraakt. Tot diep in mijn ziel. Hij heeft me na laten denken over mijn eigen (school)leven, maar ook geïnspireerd om na te denken over dingen die ik misschien zelf ook niet altijd helemaal netjes aanpak. Meester Bart is een voorbeeld. Niet alleen voor leerlingen, maar voor heel veel mensen in onze samenleving.