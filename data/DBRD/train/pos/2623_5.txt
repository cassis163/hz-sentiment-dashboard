Dat 'IJstweeling' is geroemd in De Wereld Draait Door zou een extra aanbeveling kunnen zijn om dit boek te lezen, maar ook zonder dat heeft het alles in zich om een hit te worden: het gaat over kinderen, het is spannend, de karakters zijn heel goed neergezet, het spreekt tot de verbeelding van zowel thrillerlezers als liefhebbers van spannende (psychologische) romans. Een ijzingwekkende verbeelding weliswaar, want is na de finale alles wat het lijkt te zijn? Wees tot het einde toe attent en alert op de details ...!!!

Mysterieus is een term die past bij het verhaal van de eeneiïge tweeling Lydia en Kirstie en ook bij de locatie van 'IJstweeling': een piepklein eiland, nabij het grote schiereiland Skye, West-Schotland. Lydia overlijdt, Kirstie blijft over, althans ... totdat ze zelf aangeeft dat ze niet Kirstie maar Lydia is en in haar gedrag steeds meer op Lydia gaat lijken. Vooral voor de moeder, Sarah, levert dit grote spanningen op: hoe hiermee om te gaan en wat is de waarheid? Je (her)kent je eigen kinderen toch, of niet? Het proces dat Sarah doormaakt wordt uit de kunst beschreven. De rol van vader Angus is kleiner, maar niet minder belangrijk.
Regelmatig neemt de auteur de lezer mee naar het verleden, naar de fatale dag waarop een van de zusjes verongelukte. Wat is er precies gebeurd en heeft iemand schuld aan het gebeurde? Geleidelijk aan worden de gebeurtenissen van die bewuste dag ontrafeld. Tegelijkertijd schetst S.K. Tremayne het beeld van het heden, dat nauwelijks leefbaar is, met de last van verdriet, gemis, geheimen, onrust en verwarring.

Buitengewoon boeiend verhaal, knap in elkaar gezet, zeer prettige schrijfstijl. Eenmaal aan het lezen moét je doorgaan tot het boek uit is. 'IJstweeling' blijft hangen. Lang.