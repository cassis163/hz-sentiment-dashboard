Blonde krullen of bruine stekeltjes. Sproeten of een kuiltje in de wang. Dit zijn uiterlijke kenmerken, waardoor anderen zien dat je anders bent. Maar Anders is anders…
Ontmoet in Anders, de jongen Anders. Hij heeft bruin haar en sproeten, houdt van dino’s en heeft een hond. Hij houdt niet van harde geluiden, fel licht en sterke geuren. Wat Anders wel heel fijn vindt is dat hij alles in dezelfde volgorde wil doen. Daar voelt hij zich prettig bij.
Gebeurt het niet in dezelfde volgorde, dan wordt Anders boos of verdrietig en heeft hij even tijd voor zichzelf nodig.
Wat een prachtig verhaal om kinderen duidelijk te maken dat je ook anders kan zijn in gevoel, in beleven. Het zijn niet alleen uiterlijke kenmerken die laten zien dat je anders bent. Na het lezen van het verhaal herkennen kinderen het gevoel van Sam en komen reacties los. In hun omgeving zullen ze wel een kind kennen, die ook niet van harde geluiden en felle kleuren houdt. Het is dan fijn om in gesprek te gaan en dan tot de conclusie te komen dat iedereen anders is…en dat is maar goed ook!
De auteur Sam Loman heeft aan de binnenkant van het boek allemaal mensen geportretteerd, die allemaal “anders” zijn. In het midden is een plekje vrij om jezelf te tekenen. Zo ziet de wereld er helemaal niet saai uit.
'Anders' is een mooi verhaal om in de klas voor te lezen. Iedereen krijgt begrip voor elkaar en het groepsgevoel wordt gestimuleerd.