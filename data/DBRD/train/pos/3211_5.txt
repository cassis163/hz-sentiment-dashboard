Stefan Tetelepta heeft met Kismet een geweldig debuut geschreven. Deze roman die alleen als e-book bestaat, is op zijn site, stefanschrijft.nl gratis te downloaden. Hij wil graag naamsbekendheid verwerven, omdat hij nog veel meer wil schrijven en op deze manier een goede ingang vindt bij zijn publiek. En daar is hij fantastisch in geslaagd!
Kismet is een roman over liefde, lotsbestemming en loslaten.
De cover van het boek ziet er prachtig uit. Er is een boom afgebeeld waar door de takken de zonnestralen schijnen, waarschijnlijk in een park, dat namelijk een grote rol speelt in het boek.
De ondertitel is:
Een roman die je meeneemt naar Londen, Parijs en New York. Hoeveel dagen heb jij nodig om ware liefde te herkennen?
En dat dekt helemaal de lading.
Tijdens een tuinfeest ontmoet Moira Singer, 29 jaar, de vijf jaar oudere Finn Bastin. Vanaf het begin is er een bepaalde chemie tussen hen. Finn noemt het Kismet wat zoiets betekent als lot, voorbestemd zijn. Moira is afwachtend gezien haar eerdere ervaringen, maar Finn heeft alles wat een man aantrekkelijk maakt. Hij is charmant, voorkomend, knap, heeft heel veel humor en is miljonair. Langzamerhand leert Moira met haar hart te denken, normaal praat alleen haar hoofd. Finn weet Moira steeds meer voor zich te winnen, maar waarom gaat het zo snel? En hoe komt het dat Finn zoveel over haar weet? Dat Finn al zoveel verder is in de relatie wordt duidelijk in de verrassende wendingen die in het boek zitten.
Kismet is opgebouwd uit vijf delen. Een proloog, daarna deel 1 vanuit Moira geschreven, deel 2 vanuit Finn en deel 3 weer vanuit Moira. Het boek eindigt met een epiloog, bij films zou dat de aftiteling zijn, waarin nog belangrijke aanvullende informatie verscholen zit.
Kismet lijkt in het begin een gewoon liefdesverhaal, een feelgoodroman, maar al lezende kom je zoveel verrassende wendingen tegen dat je voelt dat hier een boodschap achter zit. Een boodschap over liefde. Liefde die alleen bestaat als je je hart laat spreken.
Stefan Tetelepta heeft een ijzersterk debuut neergezet, hopelijk verschijnen er nog heel veel boeken van zijn hand.