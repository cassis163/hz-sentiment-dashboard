Op het eerste gezicht lijkt het misschien een van de vele blogs over brood bakken: www.uitdekeukenvanlevine.nl. Een website met een wat amateuristisch uiterlijk, maar volgepakt met recepten en tips voor het bakken van brood. En er is de enthousiaste blogster, Levine van Doorne, die altijd klaarstaat met advies en antwoord op vragen. Geen wonder dat de website in zijn achtjarig bestaan is uitgegroeid tot een waar succes. Als kroon op het werk is er inmiddels ook een boek verschenen van de hand van Van Doorne: Brood uit eigen oven.   

De 57-jarige Van Doorne heeft van brood haar leven kunnen maken. Naast haar blog en nu het boek, geeft ze workshops ‘Broodbakken voor de thuisbakkers’. Brood uit eigen oven is een bundeling van haar kennis. De eerste 50 pagina’s bestaan uit uitleg over gebruikte ingrediënten, benodigd materiaal en verschillende basistechnieken. Van Doorne laat ziet hoe je deeg vormt in bijvoorbeeld bolletjes of driehoekig brood, en vertelt je hoe je moet werken met voordegen. Daarnaast gaat ze uitgebreid in op de bakkersformule, waarmee je uit kan rekenen hoeveel je van elk ingrediënt nodig hebt voor elk soort brood. Een handig trucje, zeker voor wie serieus met brood bakken bezig is.
In Brood uit eigen oven zijn recepten te vinden voor busbroden, vloerbroden, verschillende soorten broodjes, desembrood en feestbrood zoals appelkaneelbroodjes. Ieder recept in het boek is voorzien van een eenvoudige maar aansprekende foto.

Pakvol informatie
Het mooie van Brood uit eigen oven is dat het alle doelgroepen bedient, zonder ze daarbij tekort te doen. Echte beginners kunnen leren van de vele stap-voor-stap foto’s, heldere uitleg en eenvoudige recepten vooraan in het boek. Van Doorne is er tijdens het hele proces bij en zegt dingen als “Weersta de neiging om bloem toe voegen, het deeg wordt tijdens het kneden vanzelf minder plakkerig.” Fijn, want zo worden veel fouten vermeden. Gevorderden mogen zich uitleven op de bakkersformule en aan de slag met hun eigen zuurdesem en luxer brood. En er staan zelfs aanwijzingen in voor het gebruik van de broodbakmachine.
Brood uit eigen oven bestaat uit een ruime collectie recepten, inclusief tips voor variatie, en biedt vele uren bakplezier. Een boek dat iedere (amateur)broodbakker en -liefhebber in de kast moet hebben staan.

Recept: sterbroodjes met honing en anijs
“Deze broodjes in de vorm van een ster ontbreken nooit bij ons kerstontbijt. Onweerstaanbaar lekker met een lik boter en jam. Voor het vormen van de sterren heb je een ongebruikelijk attribuut nodig: een bankpasje. Succes gegarandeerd!

Ingrediënten
Deeg:
450 gram tarwebloem
9 gram droge gist
1 theelepel gemalen anijszaad
8 gram zout
200 gram volle melk 20-25°C
60 gram ei, losgeklopt
60 gram vloeibare honing
50 gram zachte, ongezouten roomboter, in klontjes.

Afwerking:
grove suiker (appelflapsuiker) of rietsuiker

Verder:
zonnebloemolie om kom, werkplek en handen mee in te vetten
bankpasje/creditcard, afgewassen
bakplaat, bekleed met bakpapier

Deeg in een standmixer kneden: Doe alle ingrediënten voor het deeg behalve de boter in de kom en kneed alles in ongeveer 8 minuten tot een stevig deeg. Voeg dan de boter, klontje voor klontje, toe en blijf kneden tot er een soepel deeg ontstaat waar je een vliesje van kunt trekken.

Deeg in een broodbakmachine kneden: Doe alle ingrediënten voor het deeg behalve de boter in de bak en kneed alles in ongeveer 8 minuten tot een stevig deeg dat van de wand van de bak loslaat. Voeg dan de boter, klontje voor klontje, toe en blijf kneden tot er een soepel deeg ontstaat waar je een vliesje van kunt trekken.

Deeg met de hand kneden: Doe alle ingrediënten voor het deeg behalve de boter in een kom en roer door elkaar tot alles goed gemengd is. Stort het deeg op de werkplek en kneed het in ongeveer 10 minuten tot een stevig deeg. Voeg dan de boter, klontje voor klontje, toe en blijf kneden tot er een soepel deeg ontstaat waar je een vliesje van kunt trekken. Weersta de neiging om bloem toe te voegen, het deeg wordt tijdens het kneden vanzelf minder plakkerig!

1e rijs: Vorm een bal van het deeg en leg de deegbal in een licht met zonnebloemolie ingevette kom, 1x draaien zodat alle kanten met een beetje olie bedekt zijn. Dek de kom af met ingevet plasticfolie of een douchemuts en laat het deeg op kamertemperatuur in ongeveer 60 minuten in volume verdubbelen. Het deeg is goed gerezen als je er met een vinger in prikt en het gat blijft staan.

Vormen: Stort het deeg op een licht met zonnebloemolie ingevette werkplek en duw de lucht eruit. Verdeel het deeg met een deegsteker in 12 gelijke stukjes. Bol de stukjes deeg op en laat ze afgedekt met ingevet plasticfolie ongeveer 10 minuten rusten.

Druk telkens een bolletje met de palm van je hand plat. Zorg ervoor dat het deegstukje rond blijft. Bestreek het deegstukje met een kwastje met water en strooi er suiker op. Maak in het midden van het deegstukje met de korte kant van de creditcard een insnijding, zorg ervoor dat de zijkant van het deeg heel blijft. Snijd het deeg nog 3 of 4 keer op dezelfde wijze in, zodat een stervorm ontstaat. Pak het deegstukje op, duw de punten met je vingers naar boven en keer het deeglapje binnenstebuiten. De punten zitten nu aan de buitenkant van het deegstukje. Leg de sterren met de suikerkant naar boven ongeveer 5 cm uit elkaar op een bakplaat (of verdeel ze over twee bakplaten, bak de sterren direct na elkaar). Dek het deeg af met ingevet plasticfolie.

2e rijs: Laat de sterren op kamertemperatuur in ongeveer 60 minuten tot bijna in volume verdubbelen.  Ze zijn goed als je er met een (natte) vinger op drukt, de afdruk even zichtbaar blijft en dan langzaam terugveert.

Oven voorverwarmen: Verwarm tijdens de 2e rijs de oven voor op 180°C (boven- en onderwarmte). Als je met hete lucht wil bakken verlaag dan de temperatuur met 20°C of volg de gebruiksaanwijzing van de oven.

Bakken: Bak de sterren in 10-15 minuten gaar en goudbruin. Leg ze direct na het bakken op een rooster en laat ze afkoelen.