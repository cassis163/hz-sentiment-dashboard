Hoe mooi kan het zijn! De knappe schrijver komt in de boekwinkel waar je werkt en het klikt. Dan kom je hem ook nog tegen tijdens je vakantie en dan is het helemaal raak. Goede ingrediënten van een liefdesroman.

Het is heel bijzonder om te lezen dan beiden er onafhankelijk van elkaar voor gekozen hebben om recreatiewerk en evangelisatie te gaan doen in Luxemburg. Daar komen ze elkaar weer tegen. Daar bloeit de romance op en beleven ze een leuke tijd met elkaar en de teams waarin ze werken. Het is mooi om te zien dat ze zich niet verliezen in elkaar en aandacht voor de omgeving blijven houden en de reden van hun verblijf in Luxemburg niet uit het oog verliezen. Het kost Rodante uiteindelijk een vriendin omdat deze jaloers blijkt te zijn.

Als het meer dan een vakantieliefde blijkt te zijn is het tijd geworden om kennis te maken met elkaars families en vrienden. Dat valt echter wel een beetje tegen; ze worden niet door iedereen even enthousiast ontvangen en het kost zelfs vriendschappen. Het blijft door het hele boek een beetje een raadsel waarom het precies zo gaat.

Halewijn en Rhodante blijven voor elkaar kiezen en willen ook liever trouwen dan samenwonen, het is voor de lezer duidelijk beschreven waarom ze deze keuze maken. Dat kan omdat Halewijn vanuit zijn geloof en overtuiging duidelijk probeert te maken aan Rhodante waarom hij niet wil samenwonen.

In een liefdesroman hoort natuurlijk ook een moment waarop het slechter gaat tussen het aanstaande echtpaar, en als de geliefden zich op een moment helemaal laten gaan wordt het moeilijk voor beiden omdat dit niet zonder gevolgen blijft. Het haalt een beetje van de rozengeur en maneschijn van het verhaal weg waardoor het realistisch en actueler wordt. Gelukkig, ze zijn niet perfect, ze zijn twee verliefde mensen.

Rodanthe heeft helemaal afgedaan bij de familie van Halewijn en Halewijn moet opnieuw kiezen. De opbloeiende liefde tussen deze twee personen is de rode draad in het verhaal waar elke vrouwelijke lezer van zal genieten.

Saskia Schouten heeft bijzondere namen en karaktereigenschappen gekozen voor haar personages. Ze heeft een boodschap over het geloof in het verhaal verweven en er worden teksten uit de bijbel aangehaald. De schrijfster is erin geslaagd een bijzonder boek te schrijven, met dank aan de opvattingen van de hoofdpersonen, het verhaal van de moeder van Rhodante die tot geloof komt, en de vooroordelen die de ouders van Halewijn uiten tegen alles wat tegen hun normen ingaat. Een roman die net wat extra’s geeft aan de lezer.