de Maradonna van het geschreven woord.,Hij is de Michael Phelps onder de thrillerschrijvers, de Maradonna van het geschreven woord.
Hij is de grootste, de meest onnavolgbare. Maar dan wel op zijn sterkste momenten, als hij in vorm is. Michael Connelly heeft zich niet tot crimewriter ontwikkeld, hij is in die hoedanigheid geboren. De vraag bij dergelijke fenomenen is echter altijd of de laatste prestatie even goed is als de vorige, want op de laatste prestatie wordt een schrijver beoordeeld. Gelukkig is daar de nieuwste Connelly, Het laatste oordeel, ter beoordeling van de lezer.
Michael Connelly is een schrijver die naast zijn superieure serie met rechercheur Harry Bosch in de hoofdrol ook stand alones heeft geschreven met andere hoofdpersonen. Ook gunt Connelly zichzelf nu en dan het genoegen om personages uit verschillende boeken bij elkaar op bezoek te laten gaan. Zo was ex FBI-agent Terry McCaleb uit Bloedbeeld te gast in het ijzersterke Harry Bosch-verhaal Donkerder dan de nacht. In Het laatste oordeel herhaalt Connelly dit trucje door Mickey Haller, de hoofdpersoon uit De Lincoln-advocaat in contact te brengen met Harry Bosch.
Advocaat Mickey Haller heeft een zware periode achter de rug. Na een lange revalidatie is hij verslaafd geraakt aan pijnstillende middelen. Hij heeft zich een jaar lang teruggetrokken uit de advocatuur. Maar als zijn collega Jerry Vincent wordt vermoord, krijgt Mickey (ook bekend als de Lincoln-advocaat omdat hij zaken op de achterbank van zijn auto afhandelt) in één keer alle 31 cliënten van Vincent toegewezen. Belangrijkste klant is een steenrijke filmproducent die ervan wordt verdacht zijn jongere vrouw en haar minnaar te hebben vermoord. Terwijl Mickey zijn beste krachten wijdt aan de onsympathieke filmbaas, kruist hij het pad van Harry Bosch die zich heeft voorgenomen de moord op advocaat Jerry Vincent op te lossen. Hoewel de mannen zeggen samen te werken is het meer een kat en muisspel waarbij zij elkaar proberen te gebruiken. Nadeel voor Mickey is wel dat iemand het op zijn leven voorzien heeft.
Het laatste oordeel is een Legal thriller pur sang. Alles draait om de processen die de Lincoln-advocaat moet voeren. Een rustige inwerkperiode is er voor de Lincoln-advocaat niet bij. Hij wordt bijgestaan door zijn zelfverzekerde ex-vrouw Lorna, de potige sidekick Cisco, een boom van een kerel vol tattoos en een afgedwaalde jonge surfer. Kleurrijke figuren die overigens niet echt stevig worden uitgewerkt.
Waar de lezer op zit te wachten is natuurlijk de confrontatie tussen Mickey Haller en Harry Bosch. En eerlijk gezegd roept die tweeslachtige gevoelens op. Beide mannen zijn egocentrische eenlingen die ieder vanuit hun eigen morele overwegingen keihard kunnen zijn. De vraag is dus of Connelly hen laat samenwerken of dat hij hen tegenover elkaar laat staan. Michael Connelly heeft niet echt gekozen voor één van deze opties en dat betekent dat de mannen samen voor weinig vuurwerk zorgen. Mickey Haller zelf komt het beste uit de verf. Logisch, het verhaal draait om hem. Maar Harry Bosch is helaas een vage afspiegeling van zichzelf. Weggerukt uit de goten waar hij normaliter bivakkeert, los van de junks, de hoeren, de psychopaten en seriemoordenaars, ontdaan van corrupte collegas, is hij slechts een slimme, gepensioneerde rechercheur opererend aan de zijlijn. In Het laatste oordeel is zijn rol dan ook volstrekt inwisselbaar.
Michael Connelly heeft dit keer bewust gekozen voor de wereld van de rechtbank. Uitvoerig en ter zake kundig verhaalt hij over tal van juridische procedures. De spanning bestaat voornamelijk uit de vraag of Mikeys cliënt, de filmproducent nu wel of niet de moorden heeft gepleegd en waarom de man zo zeker is van het feit dat hij de rechtzaak wint. Op een lager niveau speelt de zoektocht naar de moordenaar van de advocaat en de bedreiging van Mickeys leven. Toch is Het laatste oordeel weer een echte Connelly. Een goede plot, een zeer natuurgetrouw en geloofwaardig verhaalverloop met een verrassend slot. Ouderwets gedegen vakwerk, met een legendarisch duo in de hoofdrol. Old soldiers never die.