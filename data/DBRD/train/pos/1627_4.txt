Een Scandinavische top thrillerauteur en nog nooit wat van haar gelezen. De naam kwam geregeld langs en ik moet bekennen ik heb op mijn TBR-Pile ook een paar van haar titels liggen maar zoals gezegd nog niet gelezen. Toen de oproep kwam om dit boek te gaan lezen leek mij dat een goede gelegenheid echt kennis te gaan maken met haar boeken. Even had ik wel het idee of dat wel verstandig was om dat het een deel uit een populaire serie is maar dat bleek geen bezwaar. Welliswaar is de hoofdpersoon Konrad Sejer, de inspecteur die het onderzoek doet, in alle boeken hetzelfde, het verhaal zelf blijkt op zichzelf staand.

Het verhaal speelt zich af in het heden (waarbij de moord wordt ontdekt ) en het verleden waarbij wij kennis maken met de personages die verder een rol spelen. Er zijn ook meerdere verhaallijnen. In de ene maken we kennis met het slachtoffer en haar zoontje en in de andere met een allleenstaande zieke vrouw en haar volwassen nog in huis wonende zoon. De derde vertellijn is die van de inspecteur in het heden.

Doordat je in het verleden duikt en daardoor de personages leert kennen denk ik dat je wel kan spreken van een literaire thriller al heb ik wel even de definitie daarvoor opgezocht want het zit op de grens voor mijn gevoel. Het neigt toch wat meer naar het politie onderzoek wat logisch is gezien de hoofdpersoon.

Een thriller is een spannend misdaadverhaal waarbij de klemtoon ligt op actie en gevaar en een literaire thriller een spannend boek met karakterontwikkeling, onverwachte wendingen, psychologie is belangrijker dan geweld. Aldus Wikipedia. Na dit gelezen te hebben valt een ‘gewone ‘ thriller wel af .

Niet dat het er echt veel toe doet in welk hokje je je het boek stopt omdat het gewoon lekker weg leest en je geboeid wordt om door te lezen, benieuwd waar het verhaal naar toe gaat. De schrijfstijl is prettig en toegankelijk om te lezen. Fossum heeft een goed oog voor detail en om de personages uit te werken. Ik vond het ook prettig dat ze gewone mensen neer zet. Mensen die hard moeten werken, dagelijkse problemen hebben en eigenlijk iemand kunnen zijn die bij je in de straat woont. Het slachtoffer heeft bijvoorbeeld een zware baan in de thuiszorg en zo worden ook wat maatschappelijke vraagstukken in het verhaal gestopt ( hard werken, zwaar werk, bezuinigingen, armoede) op een subtiele wijze waardoor het verhaal nog echter wordt.

Kortom een boek wat meer is dan een gewone misdaad die de inspecteur even komt oplossen…