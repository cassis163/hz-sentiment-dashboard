Ons wordt verteld: dat we lui zijn, te veel eten en te weinig bewegen.
En ook nog eens veel te vet eten en veel te veel suikers.
Dat alles doet onze gezondheid duidelijk geen goed.
Er is zo onderhand een epidemie aan mensen met obesitas en diabetes en dat is niet goed.
We moeten onze levensstijl omgooien en gezonder gaan eten en meer bewegen. En in ieder geval ook niet meer eten uit pakjes en zakjes, maar echt en eerlijk voedsel.

En – volgens de auteur van De Real Meal Revolutie – Tim Noakes – moeten we in ons dieet meer vet gaan verwerken en juist minder koolhydraten.
Vreemd? Niet volgens Tim Noakes, emeritus hoogleraar in sport en bewegingswetenschappen, die jarenlang onderzoek heeft gedaan naar voeding en ook persoonlijk - als marathon loper - ervaring heeft met het door hem gepropageerde dieet.
Hij voelt zich er beduidend beter bij, zeker ook bij het hardlopen.
Volgens hem moeten we terug naar het oorspronkelijke dieet van de mens, naar het nuttigen van vlees, vis, groente, fruit en wilde planten.
Met andere woorden: terug naar de basis van het voedingspatroon van de mens, we zijn namelijk van oorsprong jagers verzamelaars.

Granen eet de mensheid pas sinds ongeveer 12.000 jaar, geboren uit de nood om de lange winters door te komen. Granen kun je namelijk bewerken en tijdens de wintermaanden bewaren.
Geraffineerde koolhydraten, die we pas gedurende de laatste honderd jaar consumeren, zijn volgens Noakes nog veel slechter voor ons.

Mensen kregen jarenlang het advies minder vetten en meer koolhydraten te gebruiken, bijvoorbeeld als ze wilden afvallen.
Maar volgens Tim Noakes is dus het tegendeel waar.
We moeten meer vetten en minder koolhydraten gebruiken, dat is veel gezonder voor ons.

Ik heb het boek met veel interesse gelezen en kan me wel vinden in de duidelijke en goed onderbouwde theorie van Noakes.
In ieder geval heb ik het een maand volgehouden om te eten volgens deze adviezen en dat is me goed bevallen.
Ik voel me in ieder geval fitter.
Bij het volgen van het “dieet” van Tim Noakes hebben de mooie en lekkere recepten van de co auteur van het boek – topkok Jonno Proudfoot en de adviezen van de andere co auteur – voedingsdeskundige Sally-Ann Creed – me zeker geholpen.
In Zuid Afrika, waar de auteurs wonen en waar het boek eerder is verschenen dan hier, zijn er binnen zes maanden tijd meer dan 160.000 exemplaren verkocht en ik heb zo’n idee dat het boek in Nederland ook goed zal aanslaan.

Ik vind het boek een aanrader voor wie gezonder en vitaler wil leven en daar meer over wil weten.