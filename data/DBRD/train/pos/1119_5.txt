Impressie -
Prachtige graphic novel van Cyril Pedrosa (ik heb ook erg genoten van zijn vorige graphic Portugal). Hij weet je echt mee te nemen in zijn tekeningen/aquarellen. Hij tekent als vanzelf, al moet hij ongelooflijk veel mensen bekeken hebben om ze zo treffend neer te zetten.
In deze raamvertelling laat hij fragmentarisch mensen uit alle lagen van de bevolking en van alle leeftijden de revue passeren. Mensen zoals je die overal zou kunnen tegenkomen, waarin je jezelf kan herkennen of waardoor je een ander beter begrijpt. Het zijn momentopnames, er is een onbekend verleden dat achter de personages ligt en een toekomst die we nog niet kennen. Het boek bleef bij me hangen en zette mij erg aan het denken, zo'n boek dat ik twee keer achter elkaar heb gelezen.