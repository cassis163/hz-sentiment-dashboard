Dit alles zal ik je geven (Todo este te daré) van de Spaanse Auteur Dolores Redondo (1969, San Sebastian, Esp) is het eerste werk na de veel geprezen Baztán trilogie. Van deze trilogie zijn de eerste twee delen inmiddels in het Nederlands vertaald. Voor dit alles zal ik je geven ontving Redondo de Premio Planeta de Novella 2016, wat algemeen als de belangrijkste Spaanse literaire prijs wordt beschouwd

Als de Guardia Civil bij de gevierde auteur Manuel Ortigosa Martín aan de voordeur verschijnt is dat de opmaat voor het instorten van zijn wereld. Zijn geliefde partner Álvaro Muñíz de Dávila is die nacht bij een verkeersongeluk om het leven gekomen in de buurt van Lugo. Manuel is naast totaal ontdaan ook verward, want Manuel weet niet beter dat Álvaro van Madrid naar Barcelona was gereisd, dus wat doet hij dan 500 km verderop. Manuel reist af naar Galicië en krijgt er nog een klap overheen als hij er achter komt dat zijn grote liefde al jaren een verborgen leven leidde en de erfgenaam blijkt te zijn van een eeuwenoud geslacht. .Álvaro is niemand minder dan de Markies de Santo Tomé. Manuel erft de complete nalatenschap, maar voelt zich zo bedrogen dat hij aanvankelijk maar weinig geïnteresseerd is. Stapje bij stapje en tegen wil en dank raakt hij toch vast besloten te ontdekken waarom Álvaro dit deel van zijn leven voor hem verborgen hield.

Ik ben een echte thriller lezer en ondanks de aankondiging literaire thriller op de kaft is “Dit alles zal ik je geven “ dat zeker niet. Maar dit is dan ook de enige kritiek. Redondo blijkt een ware vertelster. In een broeierig en langzaam tempo en in een breedsprakige en mooi gecomponeerde schrijfstijl met lange poëtische zinnen komen een veelvoud van thema’s aan bod. Bovenal is het een prachtige reis door het klassieke Galicië, een gebied waar oude normen en waarden nog hoog in het vaandel staan. Het prachtig geconstrueerde verhaal wordt gelardeerd met thema’s als machtsverhoudingen, familiebanden, Liefde, haat, homoseksualiteit, rouw, geloof,geheimen en trauma's. Nee spannend wordt het zelden maar dat is nauwelijks een gemis, onderhuids gebeurt er van alles, het broeit net onder het oppervlak.

Redondo heeft een waar meesterwerk afgeleverd wat alles in zich heeft om tot een moderne klassieker uit te groeien

Eindoordeel: 4,5 sterren

Spanning: 2
Schrijfstijl: 5
Psychologie: 4
Plot: 5
Leesplezier: 5
Originaliteit: 4