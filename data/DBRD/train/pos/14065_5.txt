"Hier zou ik me thuis voelen. Hier zou ik veilig zijn."

Doelwit vertelt het verhaal van Judi en Leila, slachtoffers van eerwraak.

"Sterf, leugenachtige hoer. En zij is de volgende."

Bijna vier jaar geleden vluchtten Judi en Leila samen voor hun leven. Vanuit ’s-Heerenberg vertrokken zij naar de andere kant van Nederland, om onder te duiken in Amsterdam, ver weg van alles en iedereen. Sindsdien is hun leven voorgoed veranderd.

"Meng je niet in strubbelingen van Jezidi’s, Judi. Daar komt alleen maar narigheid van."

Judi was destijds werkzaam als vertrouwenspersoon op een zwarte middelbare school. De jonge Leila nam haar in vertrouwen, dit vertrouwen kwam haar duur te staan. Leila, een Jezidi, werd verliefd op de verkeerde jongen. Haar broer Tarik, houdt haar nauwlettend in de gaten en volgt iedere stap die ze zet en maakt haar het leven onmogelijk. Leila, werd ondergeschikt bevonden als dochter en is op de vlucht geslagen voor haar familie. Sindsdien heeft Tarik gezworen de familie-eer te herstellen.

"Leila en ik zijn als zussen, met een zelfde verleden."

Judi, heeft Leila opgevangen toen het thuis uit de hand liep en zich over haar ontfermd. Ze hadden niks meer, alleen elkaar en hebben een bijzondere band opgebouwd samen en voelen elkaar haarfijn aan. Ondanks alle ellende, en al hun angsten, iedere minuut van de dag op hun hoede zijn, proberen ze samen met Leila’s driejarige zoontje Cem, een nieuw bestaan op te bouwen. Dit lukt aardig tot Judi ’s nachts in haar slaap op haar woonboot aan de Prinsengracht in Amsterdam, wordt belaagd door een onbekende en op het nippertje ontsnapt aan de dood.

"Zoals altijd. Eerst moet er een dode vallen willen ze ingrijpen."

Wanneer Leila zwaargewond wordt overgebracht naar het ziekenhuis, waar ze wederom vecht voor haar leven en de kleine Cem spoorloos is verdwenen, is Judi’s grootste angst werkelijkheid geworden. Waar is Cem gebleven? De politie moet zich net als drieënhalf jaar geleden aan de wet houden en tast volledig in het duister, ieder spoor naar Cem loopt dood en ondertussen tikt de tijd door. Judi kan niet aanziedn hoe alles wat haar lief is de afgrond in wordt gesleurd en neemt het heft in eigen hand.

"De blik van Tarik was van een andere soort geweest. Niet kwaad, maar gewoon. Levensgevaarlijk."

Begint de nachtmerrie bijna vier jaar later opnieuw?
Judi is ervan overtuigd dat HIJ terug is. Terug om zijn dreigement, zoals hij beloofd had, waar te maken. De familie-eer wreken. Begint alle ellende wéér van voor af aan?

"Dat duivelsjong moest uitgeroeid worden, net als zijn moeder."

Lukt het Judi om Cem te vinden en komt Leila er ooit weer bovenop? Zullen ze ooit hun rust vinden? Of valt er niet te ontkomen aan eerwraak?

Deze thriller is net iets anders dan haar andere thrillers. Doelwit is namelijk hoofdzakelijk gebaseerd op het waargebeurde verhaal van twee vrouwen; Najima en Ayse. Eén van deze twee vrouwen verloor haar zus Khadija op de verschrikkelijke wijze zoals beschreven in Doelwit. Linda heeft haar boek opgedragen aan Khadija.

Eerwraak is een thema wat mij doorgaans niet heel erg aantrekt, ik zal dan ook niet snel een boek met dit onderwerp lezen, maar voor Linda’s boeken maak ik graag een uitzondering. Haar boeken zijn zo goed, die móet ik lezen.


Doelwit bestaat uit korte hoofdstukken die afwisselend plaatsvinden in het heden (2012) en het verleden (2008) en hebben als titel een data welke kenmerkend zijn voor Linda’s boeken. De hoofdstukken zijn geschreven vanuit hoofdpersonage Judi, met als afwisseling een paar korte stukken tekst geschreven vanuit Leila.


Op de cover van Doelwit zien we twee vrouwen liggend in bruidskleding met gesloten ogen, een cover die raakt en past uitstekend bij het verhaal over eerwraak. Ook de titel past goed bij het verhaal, gaandeweg het lezen valt alles op zijn plaats. De tekst op de achterkant van het boek prikkelt om verder te lezen. Maar eerlijk is eerlijk ongeacht wat voor cover of titel de boeken van Linda Jansma ook hebben, lezen doe ik ze toch.

Linda heeft een geheel eigen kenmerkende schrijfstijl die heerlijk leest. Gedetailleerd, snel, de spanning wordt goed opgebouwd en de emoties zijn menselijk. Ze schrijft met rake woorden die bij je binnen komen.
Doelwit start met een spannende proloog waarna je gelijk verder wilt lezen en leest gelijk vanaf de eerste bladzijde weer als vanouds, ik merkte dat ik steeds sneller ging lezen, wegleggen is geen optie meer.

Jansma staat bekend om de uitgebreide research die ze doet voor haar boeken. Ze leeft zich helemaal in, in de leefwereld van haar karakters en gaat heel diep, wat helemaal ten goede komt aan haar verhalen, haar verhalen zijn echt, de karakters zijn menselijk. Hierdoor leef je als lezer helemaal mee met de hoofdpersonen en leert ze goed kennen, je voelt met ze mee, de emoties en gevoelens zijn heel herkenbaar. De machteloosheid, de frustraties, de race tegen de klok, de regels van de politie en het niks te kunnen doen, het heft in eigen hand te willen nemen, de gedrevenheid van Judi, koste wat kost Cem willen vinden, etc. Dit alles bij elkaar is de kracht van Linda Jansma wat haar tot een top auteur maakt.
De verhaallijn van Doelwit zit super in elkaar en is zoals we inmiddels van Linda gewend zijn zeer uitgebreid, de spanning wordt goed gedoseerd opgebouwd, dan is het even rustig en dan opeens is het er weer. Langzaamaan komen we steeds iets meer te weten over de gruwelijke dag bijna vier jaar geleden. Je wilt weten wat er die dag precies gebeurd is?
Linda kan als geen ander de clou van het verhaal tot het eind toe geheim houden, dit houd je aandacht vast tot de laatste bladzijde. Net als je denkt nu kan er niks meer komen, komt er toch weer een wending, bom naar bom weet ze te beschrijven. Linda heeft het wéér geflikt, wat een gigantische wending heeft ze weer aan haar verhaal gegeven. Doelwit is spannend tot de allerlaatste bladzijde en op het einde komen alle eindjes samen, haar boeken kennen geen losse eindjes, top.

Met Doelwit snijdt Linda Jansma diverse heftige thema’s aan, o.a. eerwraak, een heel heftig onderwerp, dapper dat ze hierover heeft durven schrijven, en ook de slachtoffers, wiens leven door alles wat ze hebben meegemaakt, nooit meer hetzelfde is geworden, de angst waarin zij moeten leven, dat zij hun verhaal hebben durven vertellen, respect.
Tijdens het lezen bekroop mij het ongeloof en verbijstering, ongelofelijk hoe een moeder dit allemaal toe kan staan? Enorm schokkend. Hoe kunnen deze dingen in ons land in deze tijd gebeuren? Vrouwen die geacht worden te zwijgen en te doen wat hun echtgenoot hun opdraagt. Waarom doet niemand hier iets aan?
Doelwit vertelt een heel heftig verhaal, het kruipt onder de huid, ik ben er stil van en zat geregeld met rillingen op mijn lichaam tijdens het lezen.

Op dit moment werkt Linda hard aan haar zesde thriller, via haar Facebookpagina houdt ze haar lezers op de hoogte van de vorderingen van het boek, ze is alweer een heel eind op weg. Ook is ze al bezig met ideeën voor haar zevende thriller. Het moge duidelijk zijn, Linda zit alles behalve stil. Ik kijk nu alweer uit naar haar volgende boek. Helaas zullen we daar nog even geduld voor moeten hebben.

Doelwit, een heftig verhaal over eerwraak, kruipt onder de huid, wederom een topper van Linda Jansma dé thriller auteur van Nederland, absolute aanrader!