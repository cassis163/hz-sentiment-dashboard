Ik overdrijf niet als ik zeg: Het boek Anna's vlucht van Janusz Wisniewski is verschrikkelijk goed.

In Anna’s vlucht vertelt Janusz Wisniewski het verhaal van Anna, zij overleeft de zware bombardementen van Dresden aan het einde van De Tweede Wereldoorlog. Als ze vlucht zal ze Andrew ontmoeten. Hij komt als reporter voor de New York Times uit Amerika. Hij heeft, net als Anna, ook emotionele bagage.

Ik was aan het boek gekluisterd...

Het verhaal over Anna is doordrongen van Feiten, Anekdotes, Indrukwekkende Geschiedbeschrijving en Gebeurtenissen over een periode van de twintiger jaren tot aan het einde van de jaren veertig in de vorige eeuw.
Janusz Wisniewski beschrijft Steden als Dresden, Trier, Keulen, New York maar ook auto’s, straten, gebouwen, vliegtuigen en de mensen erg levendig en gedetailleerd.
Beroemdheden als Generaal Patton, The Andrew Sisters, Rachmaninov, Duke Ellington passeren, Rassendiscriminatie, De Drooglegging, The Cotton Club en het ontstaan van woorden als one-night stand en high society worden uitgelicht.
Zijn visie over regeringsleiders als Stalin, Roosevelt, zijn visie over de oorlog, zijn visie over fotografie, mode, journalistiek, kunst, muziek zijn gebaseerd op werkelijke feiten en omstandigheden.

Wat een genoegen om zelf te kunnen onderzoeken of het waar is wat Wisniewski schrijft om vervolgens te ontdekken dat er een schilderij van Rafaël Santi in Dresden is of dat het beschreven Algonquin hotel in New York echt bestaat en de Hoestdrank van de firma Friedr.Bayer & Co in Wuppertal wel degelijk heroïne bevatte! Wat een toegevoegde waarde aan Anna’s vlucht.

De manier waarop Janusz Wisniewski uiting geeft aan emoties is aangrijpend, soms verdrietig, soms verstandelijk, erotisch, humoristisch of soms liefdevol, opstandig, wraakzuchtig, hartverscheurend en zelfs poëtisch. Zoals in Anna’s vlucht de beschrijving van de eerste nacht in de catacombe in een verwoest Dresden van Anna en de jongen met de viool, prachtig!

Wat kan deze Poolse schrijver Janusz Wisniewski schrijven.
Ik vind Anna’s vlucht fenomenaal!