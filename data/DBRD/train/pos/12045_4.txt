Net als jij is na Breekbaar en Superlijm het derde boek van Joany Buenen. Buenen is naast schrijfster ook hoofdredacteur van het populaire tijdschrift MEIDEN.

Jessie is net verhuisd. Ze begint op een nieuwe middelbare school en moet daar nieuwe vriendinnen gaan maken. Dit gaat echter moeilijker dan ze vooraf had gedacht. De meiden uit haar klas willen niet met haar optrekken, uit angst om door Yfke gepest te worden. Ook haar ouders hebben weinig tijd voor haar. Ze zijn druk bezig met werken, het nieuwe huis opknappen of met Jill, het jongere zusje van Jessie. Jessie voelt zich eenzaam, maar gelukkig heeft ze popster Valentina. Haar muziek sleept haar door de moeilijke tijd heen en op het fanforum van Valentina maakt ze wel vrienden. Als Jessie hoort dat Valentina in Nederland optreedt, dan moet ze daar heen. Koste wat kost.

De vormgeving van het boek is werkelijk prachtig. De cover is al een echte eye-catcher, maar ook aan de binnenkant is veel aandacht besteed. Leuk detail is dat de margrietjes die op het omslag staan, zijn doorgevoerd aan de binnenkant van het boek. Daarnaast bestaat het boek behalve tekst ook uit sms'jes en chatgesprekken, wat ook de bijdraagt aan de doordachte vormgeving.

Het boek bestaat uit korte en makkelijk leesbare hoofdstukken. Deze hoofdstukken dragen geen nummer en titel, maar worden door een hashtag gekenmerkt. Dit past perfect bij het verhaal, aangezien instagram voor Jessie belangrijk is. Elk hoofdstuk begint met een korte update van het aantal berichten dat Jessie van haar oude vriendinnen heeft gehad, hoeveel foto's Valentina op instagram heeft geplaatst en hoe lang ze met Bo heeft gechat. Dit is een leuke toevoeging, omdat de lezer nog meer inzicht krijgt in de eenzaamheid van Jessie en hoe belangrijk Valentina voor haar is. Het heeft verder niet echt toevoeging voor de verhaallijn.

Het verhaal is goed opgebouwd en heeft een goede twist. In het eerste hoofdstuk is Jessie op weg naar het concert in ZiggoDome, maar blikt dan terug op wat er in de drie voorgaande maanden is gebeurd. De lezer krijgt daardoor min of meer het gevoel dat zij al weet hoe het verhaal zal aflopen, maar niks is minder waar. Buenen heeft namelijk een redelijk onverwachte wending aan het verhaal gegeven.

Net als jij is echt een boek voor jonge meiden, die houden van instagram en muziek. Dankzij de mooie vormgeving is dit vooral een plaatje voor in de boekenkast.