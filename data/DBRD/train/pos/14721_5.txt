De cover is prachtig getekend met zeer levendige kleuren die de sfeer van het verhaal weergeven. Een pluim voor tekenaar Robin Keijzer.
Het boek start met een emotionele quote. Mooi gevonden. De legende wordt nog een keer beschreven vooraan in het boek. De inhoudsopgave is duidelijk en telt 28 getitelde hoofdstukken, vinden kinderen heel leuk. Dit zet hun fantasie al aan het werk voor ze aan een hoofdstuk beginnen. De lay-out van de hoofdstukken is ook weer af. Een mooi lettertype voor de titel ondersteund met leuke tekeningetjes. Echt uitnodigend om te lezen.
Als je het eerste boek hebt gelezen is het heel makkelijk om in het verhaal te komen. Je weet als lezer wat de bedoeling is van het verhaal, het redden van de volgende Hemelrijder. In het eerste hoofdstuk en ook verder in het boek wordt er teruggeblikt op het eerste boek. Altijd leuk die bevestiging.
Na elk hoofdstuk staat weer de gekende QR-code. Vooraan in het boek staat uitgelegd hoe die werkt en wat je op de pagina vindt met de code. Niet getreurd als je geen smartphone hebt, het kan ook zonder. Ik heb al een kijkje mogen nemen op de pagina en ik kan vertellen dat het er heel mooi uitziet. Je kan een stem uitbrengen op het hoofdstuk en Michael leest zijn favoriete stukje uit het hoofdstuk zelf voor. Kan het nog cooler?
Ik vind de schrijfstijl van Duister carnaval beter dan in het eerste boek. Minder lange zinnen en eenvoudigere zinswendingen. Ook de rode draad in het verhaal en de samenhang die daaraan verbonden zit. Het leest gewoon vlotter.
Het plot is zeer goed en de menselijke kant van de kinderen wordt niet uit het oog verloren. De problemen waarmee Roy te kampen heeft zijn helaas voor heel wat kinderen herkenbaar bij zichzelf of bij een vriendje. Ze leren aanvoelen hoe belangrijk vriendschap kan zijn.
De engere scènes, spannende scènes en meer gevoelige scènes wisselen mekaar af. De boog staat niet constant gespannen, dit zou te intens zijn voor veel kinderen. Er wordt ook heel wat overgelaten aan de fantasie en het voorstellingsvermogen van de kinderen. Soms weet je als lezer al iets dat nog niet uitgesproken wordt in het boek. Kinderen genieten daarvan om dat dan uit te spreken. Zo zitten ze meer in het verhaal. Zeker als later blijkt dat ze het bij het rechte eind hadden.
De spanning wordt op het einde van een hoofdstuk opgebouwd en laat de kinderen vaak op een hoogtepunt achter. Zet aan om verder te lezen.
Het stuk in het doolhof vind ik het allerspannendste. Heeft een hoog Indiana Jones gehalte, echt super, zo filmisch geschreven. Of lijkt wel uit een game te komen.
De legende van de Hemelrijders vond ik al super maar nu ik dit gelezen heb, nog beter. Michael Reefs heeft duidelijk vooruitgang gemaakt in zijn schrijven. Het is nog meer afgestemd op kinderen. Ik ben benieuwd naar het volgende deel, ‘De tijdwachter’.
Bedankt Michael dat ik de ontwikkeling van het boek mee mocht beleven als proeflezer. Het boek verschijnt op 5 juli 2014 in de boekhandel.