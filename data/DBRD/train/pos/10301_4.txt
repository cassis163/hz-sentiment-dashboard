Robert Lowenthal is een jongen die geboren is in het Achterhoekse dorp Bontebrug. Voor zijn studie gaat hij in Amsterdam wonen. Hij leeft samen met Ilias, een ex soldaat uit Israël, in een klein appartementje. Hier werkt hij aan een carrière als kunstschilder en is de protegé van de beroemde Josef Dietz, waarmee hij samen mag exposeren. Omdat hij van zijn schilderijen niet kan leven werkt hij als schoonmaker in een duur hotel.

Tussendoor verweven zijn de verhalen uit zijn jeugd in Bontebrug. Heel grappig vond ik vooral de verhalen over zijn streken met jeugdvriend Bertje, een druk en ondernemend mannetje, hij is mooi omschreven, met de woorden "ADHD bestond nog niet". Robert komt veel over de vloer bij zijn ketting rokende en bierdrinkende familie. Ze gaan samen veel op avontuur en beleven hun eerste erotische ervaring. Zal hun vriendschap stand houden nu de afstand verder is en hun levens steeds meer van elkaar gaan verschillen?

Dit alles is met veel humor, soms schaamteloos en vooral met veel mooie, rake zinnen geschreven. Ik heb dit boek met ontzettend veel plezier gelezen!