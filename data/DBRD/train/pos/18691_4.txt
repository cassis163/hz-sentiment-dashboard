India wil niets liever dan aan de slag gaan als professionele ballerina. Samen met haar vrienden Lisa, Nikki en Zoë doet ze er alles aan om die droom te realiseren en ze wijdt zich dan ook volledig aan haar opleiding. Het is een harde wereld en jaloezie is nooit ver weg, zelfs niet tussen de vriendinnen.
Maar de echte gruwel start zodra de vriendinnen worden toegevoegd aan een chatgroep met de onheilspellende naam Truth or Dance. Een mysterieuze beheerder laat hen ongewone opdrachten uitvoeren en brengt lang verborgen geheimen naar de oppervlakte. Voor de meisjes het beseffen raken ze verstrikt in een web dat ze onbewust zelf mee gesponnen hebben. Ze zien algauw in dat dit nog maar het begin is van wat de meedogenloze spelcoördinator voor hen in petto heeft.
De Nederlands auteur Chinouk Thijssen heeft als kind jarenlang ballet gevolgd. Het hoeft dus niet te verbazen dat haar tweede thriller bij uitgeverij Clavis en opvolger van Fataal Spel, zich afspeelt in de balletwereld. Truth or Dance is het eerste deel van een trilogie.
Qua sfeer doet het verhaal denken aan Black Swan, de psychologische thriller uit 2010 waarin Nathalie Portman zich steeds meer vereenzelvigt met de duistere zwaan tijdens haar bikkelharde repetities voor de opvoering van het Zwanenmeer. Ook hier gaat de schoonheid en het gracieuze van het ballet ten onder aan de lugubere ondertoon die steeds meer de overmacht krijgt.
Net zoals Fataal Spel zet Thijssen opnieuw volop in op de actie en sensatie. De diverse ontwikkelingen lezen als een trein en de vlotte schrijfstijl verhoogt het leestempo nog. Thijssen biedt de lezer net voldoende informatie om hem bij de keel te grijpen en tegelijkertijd te doen hunkeren naar verklaringen. Jammer genoeg gaat de focus op de spanning ten koste van de personages. Zo missen de vriendinnen van India een duidelijke, van elkaar te onderscheiden persoonlijkheid waardoor het soms moeilijk is om ze uit elkaar te houden.
De oudere en meer geoefende thriller-lezer zal omwille van die vlakke karaktertekeningen en de soms vreemde wendingen op zijn honger blijven zitten.
Daarentegen is Truth or Dance ontegensprekelijk een thriller die zijn jongere doelpubliek niet uit het oog verliest. Thijssen creëert een tienerwereld die gruwelijk herkenbaar is. Het is een toegankelijk en entertainend verhaal met een duister en scherp kantje dat ongetwijfeld een groot lezerspubliek zal weten te overtuigen. Het is niet alleen de cliffhanger op het einde die doet uitkijken naar de vervolgdelen.