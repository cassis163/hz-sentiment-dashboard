Cynthia is een opstandige veertienjarige tiener. Op een avond blijft ze te lang met haar vriendje Vince in de auto zitten drinken. Laat in de avond komt ze dronken thuis en valt ze als een blok in slaap. De volgende ochtend wordt ze katterig wakker, om tot de ontdekking te komen dat haar familie, ouders en oudere broer Todd, blijkbaar al naar werk en school zijn. Zelf gaat Cynthia ook naar school, maar als er s middags als ze thuiskomt nog niemand is, begint ze zich ongerust te maken. Haar familie is spoorloos verdwenen. En blijft verdwenen.
Vijfentwintig jaar later is Cynthia getrouwd met Terry. Samen hebben ze een dochter van acht, Sarah. Hoewel ze redelijk gelukkig zijn, heeft Cynthia het drama uit haar jeugd nooit los kunnen laten. Zeker niet nu ze het onderwerp is van een tv-programma over cold cases. Ze hoopt en verwacht dat er na al die jaren toch nog iemand opduikt die haar kan vertellen wat er is gebeurd. Dan duikt plotseling de hoed van haar vader op in haar keuken
Linwood Barclay heeft een bijzonder intrigerend verhaal geschreven dat je als je eenmaal begonnen bent met lezen niet makkelijk meer loslaat. Alles lijkt zo normaal in het leven van Cynthia en haar familie, en er zijn nergens aanwijzingen, helemaal niets, over wat er gebeurd zou kunnen zijn. Barclay beschrijft op enig moment een scène waarin Cynthia haar oudere broer meent te herkennen. Hij zit vlak bij haar, Terry en Sarah, als ze op een dag een hamburger gaan eten. De manier waarop Barclay beschrijft hoe Cynthia totaal over haar toeren raakt als de man een rijbewijs laat zien met een heel andere naam er op, doet je hart krimpen van medeleven.
Cynthias hardnekkigheid begint echter, heel voorzichtig, resultaten op te leveren. Aangezien er echter tegelijkertijd vreemde dingen gebeuren, zoals het opduiken van de hoed, blijf je als lezer lang in het ongewisse. En dat is goed, heel goed. Barclay houdt de lezer vast tot de laatste pagina, want in de laatste hoofdstukken begint de ware toedracht langzaam maar zeker duidelijk te worden. Een toedracht waar Cynthia nooit aan heeft gedacht, laat staan de lezer van dit boek.
Barclay heeft wel heel slim tussen het verhaal door hier en daar kleine stukjes tekst geplaatst waaruit de lezer meer zou kunnen opmaken. Er worden echter geen namen genoemd, en in het begin is zelfs niet duidelijk welke relatie de ten tonele gevoerde personen hebben met Cynthia. Duidelijk wordt wel dat het gevaar voor Cynthia nog niet geweken is.
Ook komt er hulp opduiken uit onverwachte hoek en dat maakt het geheel nét even spannender en ook sympathieker dan het gemiddelde verdwijningsverhaal. Een bijzonder boek en speciaal aanbevolen voor liefhebbers van de ware psychologische thriller.