Dit debuut van Nathalie van den Thillart is een geslaagde actie van de auteur!
Een boek dat zowel de leeftijdsgroep als ouderen zal boeien door de prettige en natuurlijke schrijfstijl. Het is een toegankelijk boek geworden met leuke illustraties.
De hartverwarmende titel en de toegezonden synopsis vond ik zo uitnodigend dat ik graag het eerste kinderboek van de Leiderdorpse schrijfster wilde gaan recenseren.


De lezer maakt kennis met Lilly en haar ouders, Bo en zijn ouders, de buschauffeur Arie en een heleboel andere mensen. Lilly is duidelijk trots op haar ouders en is ondanks het feit dat ze verhuisd zijn een gelukkig meisje, ze heeft volop fantasie en is een vrolijke meid van tien jaar.

De locaties zijn heel beeldend beschreven zodat je meteen voor ogen ziet hoe een kamer of ruimte er uit ziet.
In dit eerste deel uit de reeks Omi worden de personages uitgebreid aan de lezer voorgesteld zodat je weet over wie het in dit verhaal gaat.
Het verhaal wordt verteld uit het perspectief van Lilly.
Deze leuke, grappige, optimistische en dappere Omi is een Omi zoals ieder kind er een zou willen hebben. Er gebeurt zoveel in dit deel dat het boek in een mum uitgelezen is.

Maar de auteur neemt ons ook mee naar een plaats waar we niet altijd met even veel plezier naartoe gaan, soms is een bezoek of verblijf daar heel hard nodig en kunnen we alle hulp goed gebruiken. Gelukkig zorgt Omi er deze keer voor dat het minder vervelend wordt voor iedereen.

Achter in het boek zul je in de vorm van een brief (in envelop met sticker) een oproep vinden van Omi, met de titel:
Kids in actie
Vergeet niet om de ‘scratch ‘n sniff-sticker te krassen!

Ik heb werkelijk genoten van dit vrolijke avontuur met Omi en kijk uit naar het tweede deel uit deze reeks.