Dominant, stoïcijns, onafhankelijk en verantwoordelijk. Vier begrippen die vaak worden geassocieerd met mannelijkheid. Net zoals carrière maken, een mooiere en luxere auto dan de buurman willen hebben en aan het hoofd staan van het gezin. Maar in een tijd van feminisering is het volgens Stephan van Duin en Jop de Vrieze tijd voor een nieuwe definitie van mannelijkheid: De karakterman.

De twee auteurs willen mannelijkheid niet afschaffen, maar handvatten bieden om op zoek te gaan naar een man die van zichzelf uitgaat. Zo is goed eten en goed voor jezelf zorgen niet iets vrouwelijks, maar iets menselijks. Net zoals het uiten van gevoelen zoals verliefdheid, verdriet of jaloezie. Het betekent dus niet dat je niet meer naar de sportschool mag, hard en veel mag werken of lallend de kroeg met vrienden uit kan komen. Een man anno 2016 is iemand die zichzelf is en zich onderscheidt door karakter te tonen.

De journalisten betogen gelukkig niet als twee gedragsgoeroes wat volgens hen de beste leefstijl is. In plaats daarvan maken ze concreet hoe een man zijn leven kan invullen. Daarbij maken ze gebruik van veel wetenschappelijke bronnen en tips. In kaders vertellen de auteurs afwisselend hoe zij bepaalde dingen ervaren en wat zij daarvan vinden.

In het eerste hoofdstuk leggen Van Duijn en De Vrieze uit hoe de karakterman naar de wereld, zichzelf en zijn gewoonten kijkt. De auteurs leren je bijvoorbeeld begrijpen hoe je karakter wordt gevormd en hoe je begrip kunt hebben voor je eigen gevoel. Hoe werkt bijvoorbeeld wilskracht? En wat is het nut van een borrel?

De zes hoofdstukken daarna proberen ze die zelfkennis toe te passen op de dilemma’s en problemen uit het dagelijkse (mannelijke) leven. Denk aan: slaap en ritme, carrière, vrienden, liefde, voeding en sporten. Elk hoofdstuk begint met het ontkrachten van een aantal mythen zoals: je kunt makkelijk toe met vier uur slaap. Vrouwen vallen op spierbundels. Of: snacken maakt dik.

Daarna wordt een heldere en makkelijk te begrijpen wetenschappelijke introductie gegeven van het desbetreffende thema. Welke drijfveren hebben mensen om naar hun werk te gaan? Hoe werkt opwinding? En wat zijn de gevolgen van een slechte nacht? Vervolgens worden verschillende tips gegeven over hoe je specifieke problemen op meerdere manieren kunt oplossen.

De karakterman zet je aan het denken over je eigen gedrag. Soms bevestigt het je eigen positieve en negatieve eigenschappen. Soms geeft het boek nieuwe inzichten over dingen die je als aannemelijk aanzag of waar je zelfs nog nooit over na had gedacht. En als je dit gedrag wil veranderen, zit het boek vol goede tips.

Daarbij kan het boek ook prima gelezen worden door vrouwen. Want problemen als slaaptekort, te veel of te weinig sporten, omgaan met vrienden en familie en afvallen zijn echt niet alleen mannelijke dilemma’s. Of is dat weer te mannelijk gedacht? De karakterman geeft gelukkig antwoord.