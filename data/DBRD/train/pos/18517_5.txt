Mooi getekend en geschreven verhaal over een tamelijk steile, uitsluitend in dichotomieën denkende man, een architect met vele prijzen wiens bouwsels nooit gebouwd zijn. Zijn tweelingbroer is een schaduw die zijn leven continue beïnvloedt, zijn huwelijk met de lieve, schuwe, onzekere Hana houdt helaas geen stand. En dan slaat de bliksem, letterlijk, in en brandt zijn appartement tot de grond toe af. Asterios besluit alles achter zich te laten, stapt op de bus en arriveert op een plek waar hij niemand kent en niemand hem kent. Hij vindt werk, vindt onderdak én tijd om zijn leven de revue te laten passeren.

Met de hulp, tegen wil en dank, van de diverse leden en vrienden van het gezin waar hij een kamer betrekt, komt hij tot de conclusie dat hij weer op reis moet...