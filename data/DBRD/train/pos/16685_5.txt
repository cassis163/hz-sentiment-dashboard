Dit boek vind ik om twee redenen bijzonder en ik wil iedereen aanraden dit boek te gaan lezen. Ten eerste gaat het over de aanslag op Reinhard Heydrich op 27 mei 1942 in Praag. Wie zeg je? Ik moet bekennen dat ik nog nooit van Heydrich had gehoord. Of ik moet tot mijn eigen verbazing concluderen dat ik heb liggen slapen tijdens geschiedenisles.

Heydrich was één van de grootste Nazi kopstukken. De man die, achter de schermen, het brein is geweest achter De Nacht van de Lange Messen (het wegwerken van Hitlers tegenstanders). Tevens was hij betrokken bij de Kristallnacht en was hij initiatiefnemer van de Wannsee conferentie. Tijdens deze conferentie stuurde Heydrich aan op besluitvorming rond de snelle en totale vernietiging van alle Joden. Hij wist iedereen te overtuigen, de rest is geschiedenis. Als Nazi kopstuk wordt hij uiteindelijk vervangend “Reichsprotektor” van Bohemen en Moravië om het Tsjechische verzet aan te pakken. Hij heeft bijnamen als De Slager van Praag en Het Blonde Beest.

HhhH staat voor Himmlers hersens heten Heydrich (verwijzend naar het feit dat hij het kwade brein van Himmler was), maar dit boek gaat niet alleen over Heydrich. De aanslag op zijn leven staat centraal in dit boek en daarbij ook de twee aanslagplegers, de soldaten en verzetsstrijders, Jan Kubiš en Jozef Gabčík.

De tweede reden waarom ik geloof dat dit boek zo bijzonder is, is dat de schrijver begint uit te leggen hoe hij de feiten over deze aanval en de aanloop ernaar heeft verzameld. Het wordt een enorme zoektocht naar details, die soms moeilijk te traceren zijn. Details over de voorbereiding, de motivatie, de locatie, de aanslagplegers en de periode daarna. Voor dit boek wil Laurent Binet zich alleen aan de feiten houden. De schrijver probeert dus alle interpretatie te vermijden. Dit lijkt onmogelijk en dat is waar Binet met zijn lezers bespreekt wanneer hij zal afwijken van de feiten vanwege gebrek aan bewijs. Dat levert een aparte en leuke vertelstructuur op. De zoektocht van de schrijver naar wat er precies gebeurde op 27 mei 1942 is buitengewoon fascinerend, laat staan de ontknoping.

Lees ook mijn andere boekrecensies op mijn website www.booktravelsavvy.com