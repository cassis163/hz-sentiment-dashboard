Voormalig gevechtspiloot Alex Calder is een eigen vliegschool begonnen. Op een dag besluiten zijn oude jeugdliefde Kim en haar man Todd hem aldaar te bezoeken. Ze vragen om zijn hulp. Martha, de moeder van Todd, werd bijna twintig jaar geleden doodgeschoten in haar thuisland Zuid-Afrika. Men ging er destijds vanuit dat verzetsstrijders van het ANC verantwoordelijk waren. Er is echter twijfel gerezen omtrent een brief die Martha vlak voor haar dood schreef. Daarin beweert ze dat ze in haar dagboek belangrijke aantekeningen heeft gemaakt waarboven Lagerbond staat. Het dagboek lijkt echter onvindbaar. Todd vraagt Alex een bankier te benaderen die meer over de doodsoorzaak kan weten. Alex heeft echter een hekel aan de bankier en ziet de klus niet zitten.
De man van Martha, een krantenmagnaat die Zuid-Afrika na de dood van zijn vrouw heeft verlaten, voelt er eveneens weinig voor opnieuw in de zaak te spitten. Hij heeft het al druk genoeg met een mogelijke overname van de krant The Times.
Als Alex zijn nieuwsgierigheid niet helemaal meer in bedwang heeft, loopt alles uit de hand. Hij is een doelwit voor aanslagen en moet strijden om te overleven.

Broederbond  is een financiële thriller die rijkelijk voorzien is van politiek. De Britse auteur Michael Ridpath realiseert zich als geen ander dat deze onderwerpen geen hosanna zijn voor thrillerlezers. Zodoende probeert hij met de Alex Calder-serie het slechte imago teniet te doen. Oud-bankier Ridpath streeft ernaar financiële en politieke schandalen boven water te halen en voert er een aantal op in Broederbond. Dit doet hij mooi gedoseerd en in een begrijpelijke taal. Trustfonds, aandelen, obligaties en zelfs miljardendeals zijn alom present, maar niet dusdanig overheersend dat ze de plot om zeep helpen.

Doordat de apartheid en het ANC veelvuldig ter sprake komen, lijkt het er even op dat je een boek van de Zuid-Afrikaanse auteur Deon Meyer in handen hebt. Het is dan ook geen wonder dat Ridpath adviezen van deze schrijver ter harte heeft genomen.
Toch brengt Ridpath nog wat meer variatie aan. Zo legt hij de link met een geheim genootschap dat echt heeft bestaan en worden de hoofdstukken afgewisseld met passages uit het dagboek van de overleden Martha. Stapsgewijze kom je zo meer te weten over de raadselachtige gebeurtenissen die uiteindelijk tot de dood van deze vrouw hebben geleid.
Een sterk punt van Ridpath is dat hij personages schetst met totaal andere belangen. Hij plaatst carrière- en geldwolven tegenover mensen met een onbekommerd leven. Het wederzijdse onbegrip is groot. Pas als de nood echt aan de man is, lijken sommige personages tot inkeer te komen en enige sympathie te tonen.

Ridpath is er kortom prima in geslaagd van Broederbond  een veelzijdige thriller te maken. Hij beheerst de techniek om van een gortdroog genre een lekkernij te maken. Zijn fans noemen hem dan ook volkomen terecht de meester van de financiële thriller.