De roman beschrijft het leven van Lies, en dan vooral in de periode van de Tweede Wereldoorlog en vlak daarna. Als vrolijk, naïef meisje wordt zij in haar eerste dienstbetrekking verliefd op de zoon des huizes, Daniël en begint zij aan een ogenschijnlijk rooskleurige toekomst. Daniël, overtuigd communist, wijdt zijn leven aan zijn ideaal. Als Daniël door de Duitsers wordt gearresteerd, gevangengezet en uiteindelijk gefusilleerd, stort het leven van Lies volledig in elkaar. Zij brengt ruim anderhalf jaar door op een onderduikadres, gescheiden van haar jongste zoon, die dan nog een baby is. Na de oorlog moet Lies haar leven weer oppakken. Maar de liefde van haar leven is haar ontnomen en met hem is elk gevoel van affectie uit haar hart verdwenen. Plichtsgetrouw, doelmatig, dienstbaar aan het communisme, leidt zij een teruggetrokken bestaan met haar zoons, van wie de jongste door de gedwongen scheiding volkomen van haar is vervreemd. Lies blijft omzien in wrok, elke herinnering aan haar geliefde Daniël maakt haar hart kouder. Ze eist van haar zoons dezelfde toewijding aan de idealen van hun vader die zij zelf aan de dag legt en gaat tot het uiterste om het pantser van haar afstandelijke jongste te doorbreken.
'Saturnusplein 3' is geen 'feelgood'- roman met een happy end. Josha Zwaan heeft grondige historische feitenkennis gecombineerd met puur menselijke karaktertrekken: liefde, idealisme, plichtsgevoel, verdriet en teleurstelling. Daardoor is een verhaal ontstaan dat je raakt en je aan het denken zet. Want een oordeel is snel gevormd...maar wat zou JIJ doen?