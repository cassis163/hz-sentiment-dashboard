Marleen Ekelmans is onlangs gedebuteerd met de YA thriller ‘In de duisternis’ Marleen is een creatieve duizendpoot en naast het schrijven, zingt ze, danst ze en is ze musicaldocent.
‘In de duisternis’ is een beklemmende thriller die vanuit het perspectief van twee vrouwen, Nora en Emma is geschreven. Nora werkt op de redactie van de plaatselijke krant en haar leidinggevende Johan laat haar een artikel schrijven over een verdwijningszaak van een flink aantal jaren geleden.
Deze zaak is nooit opgehelderd en al snel raakt Nora meer en meer in de zaak verstrikt. Het vertrouwen in haar partner en familie wordt behoorlijk op de proef gesteld. Wie kan ze nog vertrouwen? Het verhaal van Emma wordt afwisselend in het verleden en in het heden verteld. Het is een schrijnend verhaal wat je bij de strot pakt. Ekelmans weet de afschuwelijke situatie waarin Emma zich bevindt goed weer te geven, de wanhoop en spanning is bijna voelbaar.
Vrij snel in het begin wordt al duidelijk welke kant de ontknoping op gaat. Dit is dan ook het enige minpuntje maar dat neemt niet weg dat het boek pakkend geschreven is. Marleen Ekelmans weet de lezer mee te nemen met haar sprankelende schrijfstijl, een verhaal dat boeit, waarin je verder wilt lezen om te weten hoe het uiteindelijk gaat aflopen. Als haar volgende thriller van hetzelfde niveau is zullen we zeker meer van Marleen Ekelmans horen. Dit uitstekende debuut krijgt vier sterren.