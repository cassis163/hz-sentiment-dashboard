OVER DE COVER:
Op een zwarte ondergrond een meisje dat niet echt blij kijkt, eerder serieus. Boven de foto staat in grote witte letters YOUR ONE AND ONLY. Titel en foto geven de inhoud van dit boek weer. Het verhaal gaat over dit meisje: Sarah. Eenvoudig, maar mooi.

OVER DE INHOUD EN MIJN MENING:
De hoofdpersoon Sarah Vriessens is 16 jaar en droomt ervan bekend te worden. Ze doet auditie bij een nieuw toneelgezelschap en wordt aangenomen. Dan komt er een stalker op haar pad die zichzelf YOUR ONE AND ONLY noemt.

Sinds de lagere school is Sarah al bevriend met Antje Verlinden. Antje heeft een broer Levi waar Sarah gevoelens voor heeft, maar Levi heeft al een vriendin. Sarah’s relatie met Daan is net uitgegaan en Daan heeft een nieuwe vriendin. Toch zoeken Sarah en Daan elkaar nog regelmatig op, maar of zijn vriendin Elisabeth hier blij mee is?

Op school vindt Sarah een dagboek met wel heel rare teksten. Van wie is dit dagboek?

In korte tijd vinden er twee zelfmoorden plaats. Waarom blijft de grote vraag.

In het verhaal wordt vaker teruggekeken naar de kinderjaren van Sarah en welke rol spelen deze nu in haar leven?

Als Sarah op een avond thuiskomt vindt ze een brief op tafel die begint met:

Lieve vrienden en familie,
Ik heb er genoeg van. Het leven is me te zwaar. Alles wat zo vertrouwd leek brokkelt af en ik kan mezelf niet meer bijeenhouden.

Van wie is deze brief afkomstig en waarom?
Je hebt zonet iedereen gered. Maar wie redt jou? xo Your one and only.

Dit was mijn eerste YA die ik las en ben blij verrast over de goede verhaallijn en onderwerpen die deze jonge auteur perfect weet te beschrijven. Hoe ze je weet mee te nemen in het alledaagse en soms roerige leven van een aantal tieners op weg naar volwassenheid. Hun gedachtegang en gevoelens goed verwoord. De stalker zijn werk laat doen en daarbij de angst weet op te voeren, waardoor het blijft boeien.

Het plot is goed uitgewerkt al kwam dit voor mij niet als een verrassing, maar denk dat jongeren dit waarschijnlijk anders zullen ervaren.

Karakters worden voldoende uitgediept waardoor ik mij goed kon inleven. Daarbij heeft de auteur een prettige schrijfstijl en zijn de hoofdstukken kort. Minpuntje was voor mij dat er veel namen/personen voorkomen in deze roman, waardoor ik soms moest teruglezen wie wie was.

Deze roman bevat enkele Vlaamse woorden en uitdrukkingen, maar dit maakt het alleen maar leuker.

Ben onder de indruk van deze roman én de auteur. Rani heeft m.i. de potentie om uit te groeien tot een veel en graag gelezen auteur.