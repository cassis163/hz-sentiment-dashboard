Ik heb kort geleden “Achter gesloten deuren” gelezen van deze schrijfster en dat boek was geweldig! Ik wilde zo snel mogelijk ook “Gebroken” lezen en ik ben opnieuw zeer enthousiast. Wat een heerlijk boek ! B.A.Paris heeft de gave om je vanaf de eerste bladzijde het verhaal in te slepen en door de beklemmende sfeer, die constant aanwezig is, kan je bijna het boek niet aan de kant leggen. Ik ben gecharmeerd van haar schrijfstijl, het verhaal leest heel vlot en gemakkelijk.
Gelukkig geen tal van personages waardoor je soms de draad kwijt raakt. Ook is de cover prachtig, net als haar eerste boek..

Het verhaal gaat over Cass en Matthew, een getrouwd stel, beiden een mooie baan en niet onbemiddeld. Rachel speelt ook een grote rol in dit verhaal en is een vriendin van Cass. Doordat Rachel door omstandigheden veel bij Cass thuis kwam, voelt het alsof ze zussen zijn en zo gaan ze ook metelkaar om.
Als Cass na een avondje uit naar huis rijdt, is het vreselijk noodweer. Haar man wil niet dat ze de kortste route door het bos neemt, wat ze hem ook beloofd niet te doen. Toch kiest ze ervoor om het wel te doen, met alle gevolgen van dien…Vanaf dat moment is er geen dag meer zonder angst en schuldgevoel.
Mijn hart ging uit naar Cass als het er op gaat lijken dat ze het begin van dementie heeft. Hoe kan het dat ze zoveel spullen koopt en dat niet meer weet?
Waarom wordt ze bijna dagelijks gebeld en blijft het stil aan de lijn? Is er toch iemand die haar volgt en steeds in de gaten houdt?

Wat heb ik genoten van dit spannende boek met een fantastisch plot. Dikke aanrader en zeker 5* waard!