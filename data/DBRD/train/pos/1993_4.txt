Op de universiteit waren Ally en Charlotte vriendinnen. In die tijd had Ally een relatie met David, maar uiteindelijk kiest David toch voor Charlotte en trouwt met haar. Dit betekende het eind van de vriendschap tussen de vriendinnen. Jaren later belanden David en Joe, de man van Ally, tegelijkertijd op de intensive care van een ziekenhuis. Daar treffen de twee vrouwen elkaar na jaren weer in de familiekamer. Brengt deze spannende nacht de vroegere vriendinnen weer bij elkaar?

Dani Atkins heeft met Duet met jou een indrukwekkende en ontroerende roman geschreven. Duet met jou start met de verhalen van David en Joe waarbij duidelijk wordt hoe zij in het ziekenhuis zijn beland. Daarna draait het boek om hun vrouwen Charlotte en Ally.

Ally en Charlotte zijn heel verschillende vrouwen: Ally is serieus en na√Øef en daarmee heel anders dan Charlotte, die graag lol maakt en veel oppervlakkiger is. Deze tegengestelde karakters zijn boeiend en hebben beide herkenbare trekken, waardoor je met de vrouwen mee gaat leven.

Schrijfster Dani Atkins heeft de vrouwen realistisch en levensecht neergezet en weet daarbij de gevoelens van de vrouwen goed over te brengen. De heftige nacht die Ally en Charlotte in het ziekenhuis beleven heeft grote impact op de vrouwen, waardoor de vrouwen gedurende de nacht nader tot elkaar komen. Er zitten een aantal ontroerende en hartverscheurende momenten in, waardoor je als lezer af en toe een traantje zult wegpinken.