In het eerste deel volgden we Mila en haar man Lucien. Samen met hun twee kinderen Laurie en Lucas zijn zij naar Frankrijk verhuisd. Na een tijd als huisvrouw door te hebben gebracht zet Mila haar eigen bed & breakfast op, speciaal voor stelletjes met relatieproblemen.

In dit tweede deel volgen we nog steeds de belevenissen van Mila en haar gezin. Maar, en dat is het grootste verschil met het eerste deel, we krijgen nu ook veel meer mee van andere personages. In dit tweede deel van deze trilogie staan de levens van Rosaline (Roos), Thomas en de kinderen van Chris centraal.

Het verhaal

Rosaline heeft een eigen goedlopend internetbedrijfje en is zeer goede vrienden met Thomas. Thomas heeft de zorg voor de kinderen van zijn broer Chris voor zijn rekening genomen. Zijn carriere vraagt veel aandacht en hij ervaart het gemis van een vrouw in zijn leven. Hij stoeit met zijn eigen leven in combinatie met de zorgen voor en om de tieners. Gelukkig is daar Rosaline, die hem maar al te graag wil helpen...

Schrijfwijze

Wederom heeft Gaby Rasters een heerlijke roman geschreven. Haar schrijfstijl is vlot en vloeiend. Haar omschrijvingen van situaties en personen zijn zeer actueel en van deze tijd, waardoor je je echt in het leven van de hoofdpersonen waant. Het is net of ben je er zelf bij! Anders dan in het eerste deel (Follow) switcht het perspectief steeds van personage. Elk hoofdstuk beschrijft de belevenissen van één van de personages. Dit doet Rasters op een duidelijke wijze; elke eerste zin van het hoofdstuk bevat gelijk de persoon waar het om draait. Hierdoor is er geen moment verwarring over wie er op dat moment in beeld is. Dat maakt het lezen van dit tweede deel misschien anders dan het eerste, maar zeker niet minder prettig!
En, zoals we ook gewend waren in het eerste deel, maakt Rasters op bijzondere wijze gebruik van social media in haar boek. De tekst wordt afgewisseld met Whatsapp-berichtjes en statusupdates op Facebook.

Extra

Net als bij het vorige deel, kun je je leeservaring uitbreiden door vrienden te worden met Mila, Chris en Sebastiaan, of je leest de blogpost van Mila en Chris. Ook Thomas en Rosaline kun je volgen op Facebook. Toch zou ik, als je het tweede deel van de serie (of de hele serie) nog moet gaan lezen, wachten met hun social media afstruinen. Ik vermoed dat je mogelijk door spoilers teleurgesteld zou kunnen worden.

Eindoordeel

Net als Follow is Like een heerlijk boek om te lezen. Het is iets anders van opzet, doordat je tussen personages switcht, maar dat geeft het boek juist iets extra's. Rasters heeft dit op een geweldige manier uitgewerkt en door haar vlotte schrijfstijl ga je als een trein haar boek door. Wederom een feelgood verhaal om bij weg te zwijmelen en een traantje bij te laten. Voor je het weet is het uit! Een warme vier sterren voor dit tweede deel. Op naar het derde en laatste deel: Share!