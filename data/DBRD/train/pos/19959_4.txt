Vijf jaar nadat ze verdween duikt de nu zestien jarige Ana weer op. Ze is de enige overlevende van een eenzijdig ongeluk waarbij een auto in een ravijn stort. Het Spaanse bergstadje Monteperdido is 5 jaar nadat Ana samen met haar vriendinnetje Lucia plotsklaps verdween wederom in rep en roer. Rechercheur Sara Campos komt over vanuit Madrid om de oude zaak nieuw leven in te blazen en de nog altijd verdwenen Lucia terug te vinden. De gesloten gemeenschap van Monterperdido is verdeeld over de "inmenging" uit Madrid. Een bodem voor achterdocht is geboren waarin men elkaar verdenkt en naar elkaar wijst. Is de dader iemand uit de gemeenschap of komt de dader toch van buiten.

Ben je op zoek naar een thriller waar de spanning van iedere pagina afspat dan ben je met Meisjes vermist (wat een armzalig gekozen Nederlandse titel overigens) aan het verkeerde adres. Wel krijg je wel degelijk een interessant verhaal, soms intrigerend, dan weer boeiend en verrassend. Martínez schrijft beeldend en maakt gebruik van een lui en loom schrijftempo wat de sfeer van de wat afgesloten gemeenschap in Monteperdido recht doet. De karakters worden mooi uitgediept en er is veel ruimte voor een psychologische spanningsboog. Het ronduit verrassende einde zorgt voor een ster meer en is in tegenstelling tot de rest van het boek iets wat je bij een thriller kan verwachten. Een mooie kennismaking met deze Spaanse auteur en de vraag is of met Sara Campos een nieuwe thrillerserie-personage is geboren.

Meisjes vermist is het debuut van de Spaanse auteur Agustín Martínez (1975, Lorca,E) en stamt uit 2015, in 2017 verscheen zijn tweede boek "La mala hierba" (vrij vertaald: ONKRUID) waarvan nog niet bekend is of dit naar het Nederlands wordt vertaald.

Complimenten voor Xander uitgevers dat er weer een parel is ontdekt binnen de Europa thriller selectie.