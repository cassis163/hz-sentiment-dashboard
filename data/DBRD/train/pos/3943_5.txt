Recensie van ‘Een schitterend isolement’

Het boek
In ‘Een schitterend isolement’ vertelt Olga Majeau het verhaal over haar beroemde voorouders.

De familiestukken die Majeau van haar grootmoeder Elfi erft, intrigeren haar dusdanig dat zij op onderzoek uitgaat naar de rest van de familiegeschiedenis. Gedurende haar zoektocht ontdekt Majeau dat, naarmate de familielijn de recentere geschiedenis nadert, de levens van het nageslacht van de Von Arnims raadselachtiger worden. Steeds meer vragen dringen zich op. Vooral Elfi's vader, de Hongaarse baron Árpád Eperjesy, over wie zij nooit sprak, intrigeert haar.

De vondst van een ring en een twintigtal brieven die Árpád schreef vanuit de Hongaarse goelag vormen het startpunt van een zoektocht van een achterkleindochter naar het leven en lot van haar vergeten overgrootvader.

Proloog
In de proloog richt Majeau zich aan Arpád, haar overgrootvader. Of liever gezegd, aan het van een 32 jarige Arpad. Over hem wist zij niets. Ze komt echter veel te weten uit al hetgeen er bewaard is gebleven en wat, na het overlijden van haar oma Elfi, bij haar terechtkomt.

Om de hiaten te dichten reist Majeau naar Duitsland, Hongarije en Zuid-Tirol. De landen waar haar voorvaderen vandaan komen.

Olga en Elfi
Olga is als kind dol op haar oma Elfi. Haar grootmoeder verdwijnt echter spoorloos na de dood van haar man. Nadat jaren later Gerda, de dochter van Elfi, een rechtszaak aanspant, krijgt Olga van de advocaat het adres van de verdwenen Elfi. Dit luidt een nieuwe fase in, in de levens van Elfi en Olga. Het herwonnen contact moet echter absoluut geheim blijven. Olga bezoekt haar grootmoeder met regelmaat in haar woonplaats Bilthoven. Elfi heeft gedurende de elf jaren van haar zelfverkozen ballingschap alle familiedocumenten gearchiveerd als medicijn tegen haar zielenpijn.

Majeau completeert de familiedocumenten van haar grootmoeder met al hetgeen zij op haar reizen weet te bemachtigen en verzamelen. Aan de hand van dit alles schrijft zij haar boek. ‘Een schitterend isolement’ verhaalt onder meer over het bekende Duitse dichtersechtpaar Achim en Bettina von Arnim en over de Hongaarse baron Béla Eperjesy en zijn echtgenote, Armgard von Oriola.

Ook Majeau’s grootvader Arpád komt vanzelfsprekend ruim aan bod. Met hem begint tenslotte het boek. Arpád trouwt met de Oostenrijkse Hertha. Het stel krijgt vier kinderen en woont in Boedapest. Arpád laat zich tot Hongaar nationaliseren. In 1929 vraagt Hertha de scheiding aan en verhuist naar Wenen naar haar zus en ouders. De vier kinderen worden naar internaten in respectievelijk Graz en Wenen gestuurd.

Doordat hij in Boedapest blijft ziet Arpád zijn kinderen niet meer. Hij wordt bovendien in 1951, met zijn nieuwe gezin, gedeporteerd naar een werkkamp, de goelag, waar ze jaren in barre omstandigheden wonen. Daarna komen ze naar Nederland waar ze korte tijd bij zijn dochter Elfi en haar man Jan inwonen. Daar komt het spoor van de familiegeschiedenis wel heel dichtbij.

Visie van de recensent
Diep respect voor het uitgebreide onderzoek dat Majeau heeft uitgevoerd alvorens zij het boek over haar familiegeschiedenis kon schrijven. Wat een geduld; wat een precisie!

Daarnaast bewondering voor de mooie en bloemrijke schrijfstijl van de auteur. Heerlijk woordgebruik en boeiend geschreven.

Majeau vertelt haar familiegeschiedenis als ware het een roman en doorspekt de feiten met haar eigen herinneringen van bezoekjes uit haar jeugd.

Over de auteur
Majeau werd in 1969 geboren in Den Haag en werkt als docent aan de Hogeschool voor de Kunsten Utrecht. Ze is getrouwd en heeft drie dochters. Haar boek ‘Een schitterend isolement’ verschijnt ook in Duitsland.

Uitvoering
Uitgever : Singel Uitgeverijen
ISBN : 9789021457802
Pagina's : 352