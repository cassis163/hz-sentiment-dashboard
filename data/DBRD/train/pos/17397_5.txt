Amir heeft een zorgeloze jeugd in Afghanistan. Het enige wat hem dwarszit, is het gebrek aan liefde die hij ontvangt van zijn vader. Die laatste staat vaak onverschillig tegenover zijn zoon, maar Amir geeft niet op en blijft zoeken naar een manier om zijn vaders goedkeuring te verdienen. Gelukkig heeft hij Hassan.
Hassan is zijn vriend en bediende en ondanks het standenverschil delen ze een speciale band. Ze zijn samen opgegroeid en Hassan is erg loyaal tegenover zijn vriend. Maar als er op het jaarlijkse vliegertoernooi iets vreselijks gebeurd met Hassan, laat Amir zijn vriend in de steek. Sindsdien wordt hij verteerd door schuldgevoelens en verbrokkelt hun relatie.
Ondertussen valt Rusland Afghanistan binnen en moeten Amir en zijn vader vluchten waardoor ze in Amerika belanden. Daar begint Amir een nieuw leven zonder Hassan, maar hij is hem niet vergeten. Zo gaan er jaren voorbij totdat een oude vriend hem opbelt en hem de kans biedt om zijn zonden in te lossen. Hierdoor gaat hij terug naar zijn geboortestad en daar ontdekt hij een schokkende familiegeheim, maar ook een manier om wat er in het verleden is gebeurd goed te maken.

De vliegeraar is het succesvolle debuutroman van de Amerikaanse schrijver Khaled Hosseini. Het is een aangrijpend en ontroerend verhaal dat gaat over hoop, vriendschap en verraad.

Het land waarin De vliegeraar zich grotendeels afspeelt, is van groot belang. Er wordt veel verteld over de Afghanistan van voor de inval van de Russen, maar ook de gruwelijke regeerperiode van de taliban komt aan bod.
Het beeld dat Hosseini van Afghanistan laat zien is hartverscheurend. Afghanistan leek een ver en onbekend gebied, maar na De vliegeraar maak je kennis met een land dat zijn trots heeft verloren en in puin ligt. Alle details (van de gaten in de muren tot aan de kinderen op straat) maken het beeld steeds grimmiger. Hosseini – die zelf een Afghaanse migrant is geweest – is erin geslaagd om een levensecht beeld te schetsten en heeft daarmee Afghanistan dichterbij gebracht.
Er wordt ook veel verteld over de cultuur van Afghanistan. Hierdoor leer je kennis maken met een geheel andere wereld. Door dit boek is het ook makkelijker om met immigranten mee te leven, want aanpassen aan een andere cultuur is moeilijker dan het lijkt.
Ook de personages zijn zeer realistisch. Amir is een antiheld en dat is fijn, want niet iedereen is moedig, sterk of offert zichzelf graag op. Hassan daarentegen is anders. Hij is loyaal, goed en eerlijk; het tegengestelde van Amir. De personages zijn dus heel verschillend, maar toch is het makkelijk om met ze allemaal mee te leven.
De vliegeraar is een boek dat erg vlot leest. Het brengt ook een melancholisch gevoel over omdat er onder de zinnen een bedroefde toon lijkt te zitten.
Daarnaast wordt er door het hoofdpersonage vaak teruggedacht aan zijn tijd in Afghanistan. Er waren veel flashbacks, maar ze maakten het verhaal niet saai. Het werd juist meeslepend omdat er vooruitwijzingen waren die de vaart erin hielden. Bovendien liet de auteur de ene flashback moeiteloos overgaan in de andere zonder dat het verwarrend werd. Verder zat het plot goed in elkaar en er waren vele onverwachte wendingen die alles zeer spannend maakten.

Over het algemeen kun je zeggen dat Hosseini alle lof verdient die hem toekomt, want hij heeft een schitterende debuut gemaakt. De vliegeraar is een roman die de afschuw van terreur mengt met een prachtig verhaal over vriendschap en schuld. Het boek verdient 5 sterren.