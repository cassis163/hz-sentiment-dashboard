“Het ooit zo rijke Ravka wordt sinds tientallen jaren in tweeën gedeeld door de Schaduwvlakte; een ondoorgrondelijke duisternis, vergeven van monsters die teren op mensenvlees. Het lot van het land is onzeker.

Alina Starkov is nooit ergens goed in geweest. Maar als haar regiment wordt aangevallen en haar beste vriend Mal zwaargewond raakt, ontwaakt er bij Alina een onbekende kracht die zijn leven redt. Een kracht die het door oorlog getergde koninkrijk voor eens en altijd kan bevrijden. Alina moet alles achterlaten en wordt meegevoerd naar het hof, waar ze getraind za worden tot lid van de Grisha: het magische elitekorps dat wordt geleid door de mysterieuze Duisterling.”

Het verhaal wordt geschreven vanuit Alina en dat maakt dat je jezelf goed kunt inleven in haar wereld, denkwijze en de keuzes die zij maakt. Ook haar gevoelens zijn hierbij goed beschreven. 

De personages hebben mij ontzettend positief verrast in dit boek! De auteur heeft veel tijd gestoken in de uitwerking van de personages en dit is absoluut terug te lezen in het verhaal. Mijn favoriete personage is de Duisterling. Zijn naam doet hem eer aan, hij is duister, mysterieus en tot aan het einde toe weet je eigenlijk niet wat zijn werkelijke motieven zijn.
Alina is een sterk hoofdpersonage, ze is een krachtige jonge vrouw maar zeker niet perfect. Ze heeft haar fouten, maakt vergissingen en dat maakt haar als hoofdpersoon realistisch binnen dit verhaal.
Ik vond Mal qua personage in het begin wat tegenvallen. Ik denk dat dit voor mij te maken had met het minimale aan informatie omtrent zijn rol in het begin van het verhaal. Dit werd zeker in het einde van het boek goed gemaakt, zeker met de extra toevoeging na het Dankwoord!

De schrijfstijl was helder en vlot. Door verschillende gebeurtenissen lees je rap door het verhaal heen en de auteur blijft niet overdreven lang hangen bij bepaalde onderwerpen. Dat vond ik in dit boek ook niet nodig. Er was voldoende verdieping voor het eerste boek en ik weet zeker dat meer verdieping volgt in het tweede boek!

Ik vond het verhaal en de verhaallijn interessant en er was duidelijk veel oog voor details in het boek. Of ik het plot verrassend vond kan ik niet met overtuiging zeggen. Je hebt een strijd tussen goed en kwaad en uiteraard een open einde in dit eerste deel van de trilogie. 
De mengeling van “gewone” mensen en de Grisha vond ik zeker verrassend en interessant, dit vanwege de verschillen tussen beide en daarnaast het samen leven in één wereld. 

Het open einde was voor mij weliswaar voorspelbaar, maar maakt toch dat ik het vervolg wil lezen!
Kortom een mooie inleiding in de Grisha wereld, een mooi eerste boek van een trilogie, met misschien een voorspelbaar plot, maar toch verrassend en spannend genoeg om te lezen!