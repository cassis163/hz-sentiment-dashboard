Amber leeft best een prima leven, samen met Jos en hun zoon Tijl. Alleen haar homeopathiepraktijk loopt nog niet zoals ze zou willen, waardoor Jos keihard moet werken om de kost te verdienen. Maar dan komen er bij haar herinneringen naar boven. Herinneringen uit een vorig leven. In dat vorig leven was Amber een huurling in de tijd van de middeleeuwen. Tamás, haar alter ego, is een wilde, ongeremde jongen die leeft voor de vrijheid, vechten en vrouwen. Niet alleen Amber haar gedachten worden heen en weer geslingerd tussen heden en verleden, ook haar lichaam. Tamás is niet van plan te vertrekken en Amber probeert zich een weg te vinden in een leven met zowel een man als een vrouw in haar lichaam. Nog meer verwarrend wordt het als er nog meer mensen uit Tamás zijn bestaan tevoorschijn komen.

Rode handen is een verhaal over een zoektocht. Een zoektocht naar een plek in het leven. Amber is constant in gevecht tegen haar eigen onzekerheid en als de herinneringen uit het vorig leven steeds sterker worden, ondergaat Amber een grote verandering. Voor de buitenwereld is het alsof Amber volledig de weg kwijt is. Gelukkig heeft ze een aantal mensen naast zich die in haar geloven.

‘Het zal eenzaam zijn, want je zult op veel onbegrip stuiten. Ook, en misschien vooral, van de mensen die het dichtst bij je staan.’

Rode handen speelt zich afwisselend af in het heden en het verleden. Het verleden verteld het verhaal van Tamás. Een jonge knaap die als buitenstaander probeert zijn plek te vinden. Door de omstandigheden maakt hij soms verkeerde keuzes maar dankzij zijn vriend Kev weet hij zich overeind te houden. De ruige scenes die in dit verhaal voorkomen worden afgewisseld met pittige emotionele passages. Het verhaal van Amber is best heftig. Amber leeft twee levens tegelijk en raakt hierdoor regelmatig in de war. Emotioneel is het zwaar en Tas gaat steeds meer overheersen waardoor er veel gevoelens van angst en haat tevoorschijn komen. Vooral Jos weet niet meer wat hij met Amber aan moet. Haar broer Koen is altijd al erg afstandelijk geweest tegenover Amber. Waarom zal later in het verhaal duidelijk worden.

‘Het lijkt wel of ik midden in een gigantische storm zit. Of een vloedgolf die over me heen spoelt. Ik weet niet meer wat boven of onder is.’

Door de vlotte schrijfstijl is Rode handen een prettig te lezen boek, met het perspectief in de derde persoon. Het spirituele gehalte is hoog, zelf houd ik daar wel van. Ik werd als lezer meegevoerd in de gedachtewereld van Amber en haar alter ego Tas en heb vanaf het begin met beiden meegeleefd. Ook het seksuele gehalte in dit boek is behoorlijk hoog en soms wat aan de ruige kant en dat is iets wat niet iedere lezer op prijs stelt. Maar als de lezer hier doorheen kijkt en het boek uitgelezen heeft, zal deze waarschijnlijk kunnen toegeven dat dit van betekenis is voor het geheel.

Rode handen is een spannende roman, maar dat niet alleen. Het is een bijzonder intrigerend en meeslepend verhaal. Niet iedereen gelooft in een vorig leven en niet iedereen is spiritueel aangelegd. Dan nog is dit boek de moeite waard om te lezen zeker als de lezer de onderliggende boodschap uit dit verhaal weet te halen.