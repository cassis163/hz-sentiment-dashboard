Ik vond Ibiza echt heel vlot lezen. Ik vloog door het boek heen, had het snel uit. De hoofdstukken eindigden niet heel vaak in cliffhangers, maar de spanningslijn zorgde er voor dat ik constant door wilde lezen. Al vanaf het begin startte ik in mijn hoofd met het raden naar de dader. In mijn ogen geeft een goede thriller af en toe wat kleine hints over de dader, waardoor ik blijf raden. Ibiza deed dat; pas in de laatste veertig bladzijden wist ik wie de dader was en toen werd het ook al lichtelijk bekend gemaakt.

Ondanks dat het boek heel vlot las, merkte ik een aantal foutjes op in de zinsopbouw. Niet dat ik een expert ben in de Nederlandse taal, maar tijdens het lezen vielen mij wat kleine foutjes op. Gelukkig mocht dat de pret niet drukken, want de schrijfstijl zelf vond ik fijn om te lezen. Ik vond de schrijfstijl en de sfeer wat weg hebben van de boeken van Suzanne Vermeer. Laat dat nou net mijn favoriete thriller schrijfster zijn. In mijn ogen is dat een groot compliment voor Kiki van Dijk!

Naar mijn mening is Ibiza niet voorspelbaar. De spanning wordt goed opgebouwd, de sfeer wordt steeds grimmiger en als lezer begin je al snel iedereen te verdenken. Dat vind ik zo heerlijk aan thrillers. Wat mij betreft is Ibiza echt een fijne thriller om in de lente/zomer te lezen. Natuurlijk kun je het ook lezen in de herfst of winter, maar omdat het verhaal plaatsvindt in Ibiza, is het des te leuker om het boek te lezen in een zonnige periode.