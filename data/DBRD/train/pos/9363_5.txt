Dit boek wordt helemaal verteld vanuit het gezichtspunt van Daniel Hunter, advocaat van de 11-jarige Sebastian, die beschuldigd wordt van moord op zijn buurjongetje. Daniel herkent veel van Sebastian in hemzelf. Daniel was ook geen makkelijke jongen maar heeft zich opgewerkt tot succesvolle advocaat.

De hoofdstukken vertellen afwisselend het verhaal van Daniel als advocaat van Sebastian, en het verhaal van Daniel als jongen, die als pleegkind bij Minnie op de boerderij terecht kwam. De twee verhaallijnen waren goed opgebouwd en beiden waren interessant om te volgen.

Het verhaal is heel plezierig geschreven zodat ik verder wilde blijven lezen. Natuurlijk wilde ik vooral weten of Sebastian inderdaad schuldig was, en wat er met Daniel gebeurd was waardoor hij Minnie niet meer wilde zien. Hoewel het niet echt spannend was, was het zo toch een pageturner.

Het verhaal roept vragen op over de manier waarop Sebastian behandeld wordt door het Britse rechtssysteem. Ook laat het heel goed zien wat ervoor nodig is voor een kind om een volwassene te vertrouwen. Het verhaal van Minnie en Daniel is hartverwarmend en heel geloofwaardig. Sebastian kon ik niet echt doorgronden, maar aangezien we hem door de ogen van Daniel bekeken, die ook niet zo goed wist wat hij van Sebastian moest denken, klopt dat dus wel. Toch kwam Sebastian daardoor niet echt tot leven voor mij. De rechtszaak was goed in elkaar gezet en mooi om te volgen.

Een prachtige page turner die ik in 2 dagen uitgelezen heb!