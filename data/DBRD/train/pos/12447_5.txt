"Je moet er gewoon ingaan."

Goudvissen en Beton van Maartje Wortel is de ideale metgezel wanneer je je een beetje verloren voelt. Neem er een kopje thee bij en neem de tijd om dit boekje in één keer uit te lezen (het zijn minder dan 60 pagina's), en daarna nog eens opnieuw te beginnen met een markeerstift in de aanslag.

Laat je meevoeren door de taal, zonder je al te veel zorgen te maken over waar het verhaal nu eigenlijk over gaat of wat het precies betekent. Want dat zou ik je ook niet precies kunnen zeggen... Wat ik wel weet is dat dit verhaal oneindig is, in de vele bedenkingen die het in mijn hoofd in gang heeft gezet, en in de manieren waarop het kan geïnterpreteerd worden. Ik ben er van overtuigd dat dit niet voor iedereen is. Voor mij was dit echter exact wat ik nu nodig had, op een moment waarop de wereld even echt niet logisch lijkt.

Daarnaast zou ik ook echt heel graag de illustraties die Janine Hendriks voor dit boek heeft gemaakt in het groot boven mijn bed willen hangen: zo mooi.