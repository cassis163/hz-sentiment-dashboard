Auteur Kazuaki Takano heeft een verleden als scriptschrijver in Hollywood en heeft met Executie een thriller geschreven die in Japan een ware bestseller is geworden en ook nog eens tot thriller van het jaar verkozen werd.

Drie verhaallijnen vormen de basis van de plot van Executie: de zoektocht van een Japanse farmacoloog naar een nieuw levensreddend medicijn, de Amerikaanse president die zich koste wat het kost aan zijn machtspositie wil vastklampen en elke mogelijke bedreiging uit de weg geruimd wil zien en de actie in de Democratische Republiek Congo waar diep in de jungle de Amerikaanse militair Jonathan Yeager een missie leidt die een buitengewoon jongentje moet doden.

Dit boek was mijn kennismaking met Kazuaki Takano en zelfs met Japanse thrillerschrijvers in het algemeen.
Niettemin waren mijn verwachtingen hooggespannen. De auteur was er volgens mijn verwachting vermoedelijk in geslaagd zeer grondige research rond actuele en/of toekomstige wetenschappelijke ontwikkelingen uit te werken tot een intelligente en razend spannende thriller die eens de context geschetst, zeer moeilijk weg te leggen is.
De auteur heeft deze verwachtingen ruimschoots ingelost.
De wetenschappelijke achtergrondinformatie en de verschillende verhaallijnen maken dat de lezer verplicht wordt er zijn of haar volle aandacht bij te houden. Maar deze extra inspanning wordt rijkelijk beloond met een spannende, zeer goed geschreven en uiterst interessante thriller waar men heel wat kan van bijleren.

De personages zijn goed geschetst rekening houdend met hun aantal en hun belang in het verhaal. Het aantal personages ligt zeker aan de hoge kant maar de auteur heeft dit zeer goed aangepakt. Dit hoge aantal personages staat in dienst van de plot en de diverse verhaallijnen en wordt nooit storend of verwarrend voor de lezer.

Het verleden van de auteur als scriptschrijver komt in zijn schrijfstijl tot uiting. Hij schrijft zeer filmisch. Regelmatig slagen de beschrijvingen er in dat je het decor als het ware voor je ogen ziet ontrollen (vb. in de jungle).
De verschillende verhaallijnen worden door de auteur op een knappe wijze naar elkaar toegeschreven. Dit resulteert in een uiterst spannende finale.
In het boek wordt er niets te vroeg bekend gemaakt in tegenstelling tot de tekst op de achterflap die mijn inziens best eens herbekeken wordt. In het boek wordt geleidelijk aan meer info prijsgegeven zodat het tot op het einde een uiterst spannende leeservaring blijft. Ondanks de omvang van Executie (500 paginaâ€™s relatief kleine druk) staat de plot als een huis, er valt als het ware geen mus van een tak zonder dat dit verder in het verhaal een betekenis heeft.

Het samenbrengen van zoveel verschillende onderwerpen (medische wetenschap, politiek, maatschappijkritiek, ...) in een spannende, boeiende en uiterst interessante thriller met verschillende verhaallijnen en een veelheid aan karakters is een prestatie die veel respect verdient. De wetenschappelijke achtergrondinformatie vergt wel een extra inspanning van de lezer.

Met veel belangstelling kijk ik uit naar nieuw werk van Kazuaki Takano en afhankelijk van het hoofdonderwerp en de recensies zal ik dit ook willen lezen.

Eindoordeel: 4 sterren

Spanning: 4 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 5 sterren
Psychologie: 4 sterren