De Amerikaanse bestsellerauteur Vince Flynn (1966) leed al drie jaar aan prostaatkanker toen hij in de zomer van 2013 op 47-jarige leeftijd zijn laatste adem uitblies. Bekend geworden met zijn serie over CIA-agent Mitch Rapp, is Flynn een groot gemis in de thrillerwereld. In Nederland en Vlaanderen kennen we zijn werk minder goed, maar daar komt verandering in, want Karakter brengt een aantal recente Rapp-thrillers in de schappen. Te beginnen met De laatste man, het laatste boek waaraan Flynn schreef voor hij het leven liet.

Antiterrorisme-expert Mitch Rapp reist met de nodige haast naar Afghanistan om een belangrijke missie uit te voeren. Hij moet Joe Rickman opsporen, die van de aardbodem verdwenen lijkt te zijn. Gevreesd wordt dat hij ontvoerd is. Rickman is niet zomaar iemand. De afgelopen jaren had hij de leiding over de clandestiene Amerikaanse oorlog in Afghanistan. Hij had veel geld tot zijn beschikking; om mensen om te kopen, maar ook om vijanden om te brengen. Hij bezit een schat aan geheime informatie die voor geen goud bij de verkeerde mensen terecht mag komen. Het is dus een zaak van groot belang voor de CIA om hun agent zo snel mogelijk te traceren. Rapp is daar de ideale man voor. Hij moet zich daarbij een weg banen door een sloot van corruptie en verraad. Niemand is te vertrouwen; Pakistanen, Iraniërs, Russen en uiteraard de Taliban niet. Zelfs zijn eigen regering herbergt een aantal slinkse figuren. De vraag wie Rickman heeft ontvoerd is dan ook lastig te beantwoorden. Is Rapp op tijd om zijn collega-soldaat te redden? Of zit er meer achter de verdwijning en worden er smerige spelletjes gespeeld?

Flynn zet hoog in met zijn internationale, actuele plot, maar de auteur kent zijn onderwerp dan ook goed. Niet voor niets worden zijn thrillers door de CIA aangeraden aan hun medewerkers. In De laatste man  worden de gevolgen getoond die ontstaan als zeer geheime informatie dreigt te worden gelekt aan buitenstaanders. De CIA is in de hoogste staat van paraatheid en alle prioriteiten worden verlegd om het lekken te voorkomen. Het feit dat Mitch Rapp, hun beste soldaat, wordt ingezet, wijst erop dat het een operatie met de nodige risico’s is.

Rapp is iemand met een extreem gewelddadige inslag, die niet veel om zijn eigen sterfelijkheid geeft en zich volstrekt niet druk maakt over politieke en juridische kwesties waarmee zijn meerderen in uniform moeten worstelen. Enorm gefocust op resultaat en zelden bereid om achterover te leunen en af te wachten wat er gaat gebeuren. Het maakt hem de ideale protagonist voor een actiethriller. A la Rambo voert hij zijn missies uit, al neemt hij zijn orders grotendeels voor lief en trekt hij liever zijn eigen plan. Dit zorgt voor keiharde, indrukwekkende confrontaties met zijn tegenstanders, die tegen de grens van geloofwaardigheid toch zorgen voor een grinnik bij de lezer.

De zoektocht naar Rickman is niet het enige wat speelt. De alom bekende vete tussen de FBI en de CIA is uiteraard aanwezig, en ook de banden tussen verschillende inlichtingendiensten en moslimextremisten worden aan de kaak gesteld. Flynn durft nogal wat aan en schrijft met lef. Geen ellenlange uitleg of zinloze informatie, maar gewoon lekker ‘straight-to-the-point’. Het maakt De laatste man een razende, vlotlezende thriller vol actie en sensatie.

Het liefst lees je onafgebroken door, zonder het boek weg te leggen. Wanneer je – al dan niet noodgedwongen – een pauze neemt, voelt het net of het verhaal onverminderd op de achtergrond doorgaat en je haast moet maken om er weer in te duiken en niets te missen. Alsof je een film aan het kijken bent waarbij de pauzeknop ontbreekt. Het kan dan ook niet anders dat de verfilmingen al op de agenda staan. Niemand minder dan Bruce Willis speelt daarin de hoofdrol. Tot die tijd is het genieten van de verhalen van wijlen Vince Flynn, die door Kyle Mills worden voortgezet. In maart verschijnt het volgende: Open doelwit.