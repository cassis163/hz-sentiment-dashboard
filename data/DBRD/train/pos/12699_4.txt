Net als heel veel andere mensen had ik de reclamebeelden al meermaals voorbij zien komen en heb ik de CD al een aantal keren gedraaid op Spotify. Naar het theater gaan om de productie te zien zit er voorlopig nog niet in, dus ik ben blij dat Studio 100 besloten heeft om het verhaal ook in boekvorm op de markt te brengen.

En de bewerking van de musical tot een jongerenboek is heel goed geslaagd. Nergens voelen dialogen geforceerd aan en ik zou ook niet met zekerheid kunnen stellen welke stukken bewerkt zijn van een song. Daarnaast loopt het verhaal lekker en zijn vooral de innerlijke gevechten die de karakters met zichzelf voeren goed geschreven.

Het boek is overduidelijk geschreven voor een generatie die niet meer uit eerste hand heeft gehoord hoe de tweede wereldoorlog was en wat er toen gebeurd is. Hier en daar is uitleg en achtergrond toegevoegd om bepaalde begrippen toe te lichten en bepaalde scenes beter in de historische context te kunnen plaatsen. Nergens verstoort dit echter het verhaal. Sterker nog, het versterkt het vooral.

Het knappe van het verhaal is het feit dat het oog heeft voor veel mogelijke posities die mensen in een oorlog innamen en deze posities ook uitlegt, zonder daar een eindoordeel over te vellen. Probeerde je er van te maken wat er van te maken viel? Zat je bij het verzet? Was je te bang om echt iets te doen? Wist de SS toch tot je door te dringen en je mee te sleuren in een ideologie die mensen niet meer als mensen zag? Aan het einde, maakt dat niet eens zo heel veel meer uit. Het verhaal maakt vooral duidelijk dat oorlog eigenlijk alleen maar verliezers kent, aan welke kan je ook stond en wat je ook gedaan hebt.

Ik hoop dat het nog gaat lukken om de productie te zien. Ik merkte zelf dat het boek emotioneel niet helemaal binnenkwam, maar ik weet vrij zeker dat ik in het theater tranen met tuiten ga janken.