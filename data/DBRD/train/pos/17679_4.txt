‘Narcotica’ is het tweede boek van Emelie Schepp, na haar debuut ‘Memento’, met Officier van Justitie Jana Berzelius in de hoofdrol. Dit keer wordt ze op de zaak gezet van een bolletjesslikster die dood in de trein wordt gevonden. Uit getuigenverklaringen blijkt dat de vrouw niet alleen reisde, maar van haar medepassagier ontbreekt elk spoor. En net als in Memento is Jana hier wederom persoonlijk bij betrokken. Het onderzoek wijst naar Danilo, haar jeugdvriend die al haar geheimen kent, en daardoor een groot gevaar voor haar vormt. Ze doet er dan ook alles aan om Danilo eerder te vinden dan de politie.

‘Narcotica’ gaat bijna naadloos verder waar ‘Memento’ eindigde. Ondanks dat de uitgever aangeeft dat dit tweede deel als een op zichzelf staand verhaal te lezen is, is het aan te raden toch eerst ‘Memento’ te lezen. Als je dit niet doet mis je toch veel informatie met betrekking tot het verleden van Jana. Waar in ‘Memento’ het verleden van Jana vóór haar adoptie een rol speelde zijn dat in ‘Narcotica’ haar langzaam terugkerende herinneringen na haar adoptie. Schokkende herinneringen waar haar vader, Karl Berzelius, een grote rol in speelt en die hij koste wat kost liever voor Jana geheim had willen houden.

Emelie Schepp stelt, zoals veel Scandinavische auteurs, met het onderwerp drugs opnieuw een sociaal probleem aan de orde. Het verhaal is af en toe een beetje ongeloofwaardig is, maar dat is haar vergeven. Haar prettige schrijfstijl en de spanning die ze op weet te bouwen zorgen voor een boeiend verhaal. Ook de karakters blijven interessant, met name Jana. Het bijzondere aan Jana is natuurlijk dat ze Officier van Justitie is en ervoor moet zorgen dat er recht gedaan wordt. Maar zelf heeft ze een crimineel en gewelddadig verleden. Weliswaar is dit haar grote geheim, maar om dit geheim te houden is ze genoodzaakt om ook in het hier en nu te grijpen naar criminele methoden en dat doet ze dan ook nietsontziend. Een bijzonder dubbelleven, dat hier en daar wat barstjes beginnen te vertonen. Ook de andere hoofdrolspelers groeien in hun rol en krijgen meer een eigen karakter. Dat belooft iets voor het derde boek in de serie, want als je, nadat je de laatste bladzijde gelezen hebt, het boek dichtslaat, is duidelijk dat het verhaal van Jana nog lang niet helemaal verteld is.