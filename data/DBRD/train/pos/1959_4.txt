Hij kent de misdaad niet alleen van horen zeggen, maar ook uit de praktijk. Hij pleegde meineed en verdween voor geruime tijd in de gevangenis. Zijn faam kon hem niet redden. Toen hij in 2003 vrij kwam, genoot hij eerst een tijdje van het leven voordat hij weer begon te schrijven. Het Van Gogh bedrog is de geslaagde comeback van bestsellerauteur Jeffrey Archer.

Als een aristocratische dame wreed wordt vermoord in haar Engelse landhuis, de avond voor 11 september 2001, duurt het even voordat de FBI en Interpol het verband ontdekken tussen de moord en een kostbare Van Gogh die die nacht is gestolen. Dan zetten zij de jacht in. De vervelende gebeurtenissen volgen elkaar in hoog tempo op. De sneeuwbal groeit uit tot een lawine. Zo wordt de jonge kunsthistorica Anna Petrescu door haar baas Bryce Fenston op staande voet ontslagen als hij merkt dat ze probeert te voorkomen dat hij Van Goghs laatste zelfportret in handen krijgt. Even lijkt het erop dat Anna is omgekomen tijdens de aanslag op de Twin Towers, maar als Fenston ontdekt dat ze nog leeft, stuurt hij een huurmoordenaar achter haar aan. Anna slaat op de vlucht en onderneemt een lange reis die haar via Boekarest en Tokyo naar Londen en het Engelse platteland leidt. Maar waar is intussen de verdwenen Van Gogh?

Het is niet de enige brandende vraag die meesterplotter Jeffrey Archer zijn lezers voorschotelt. Want, waarom is een New Yorkse bankier niet verbaasd als hij met de ochtendpost het afgesneden oor van een jonge vrouw ontvangt? En waarom werkt een topadvocaat uit Manhattan slechts voor een enkele cliÃ«nt en berekent hij nooit een honorarium? Hoe kan het dat een jonge vrouw een Van Gogh steelt zonder een dief te zijn? Waarom wordt er 1 miljoen dollar betaald aan een Olympische atleet die geen bankrekening heeft? Waarom is een Japanse staalmagnaat blij dat hij 50 miljoen dollar mag betalen aan een vrouw die hij slechts een keer heeft ontmoet? En waarom is een Engelse gravin in staat om een bankier, een advocaat en een atleet te vermoorden, ook al moet zij daarvoor de rest van haar leven de gevangenis in? Over die vragen is nagedacht en over de antwoorden ook.

Als een topkok in een sterrenrestaurant strooit Jeffrey Archer zijn vragen als exotische kruiden over zijn exquise gerecht. Hij kent de receptuur en de smaakmakers als geen ander: een vernuftig plot, tal van verrassende wendingen, originaliteit, kleurrijke personages, een constante stroom van spannende elementen, een lelieblanke heldin tegenover een inktzwarte schurk en steeds wisselende locaties met sfeervolle beschrijvingen. Het is een wondermix van fictie en realiteit, waarbij de lezer ongeduldig en onwetend op de volgende smaaksensatie wacht, zonder ooit teleurgesteld te worden. Hier is een meesterverteller aan het woord. Een entertainer die een kat en muis spel speelt met zijn lezers. Hoog niveau. Fantastisch.