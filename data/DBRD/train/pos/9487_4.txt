Deze roman is wat ik noem: 'uitdagend, sprankelend, vernieuwend, inventief en zonder meer speciaal te noemen. Het is een roman die je met aandacht moet lezen. Ook vraagt de roman om een trage lezing en is het van tijd tot tijd nodig om zinnen te lezen en te herlezen. Handig is het toegevoegde overzicht van de personage. Voor wie het Zwitsers-Duits nog geheimen heeft tref je achteraan in het boek óók de vertaling van gebruikte Zwitserse woorden en uitdrukkingen aan. Verder was het voor mij een pluspunt dat ik vorig jaar nog in Davos was en dat ik -weliswaar met de bus en de kabelbaan- de Schatzalp en het dorp bezocht. Een waarlijk rijke leeservaring.

Flaptekst
Zakenman Yves Altman is al zijn hele leven in de ban van Thomas Manns beroemde roman De Toverberg. Met zijn nieuwe vriendin en zijn vier kinderen reist hij af naar de Schatzalp in het Zwitserse Davos, waar Thomas Mann zijn boek situeerde. Hij vindt het belangrijk zijn liefde voor De Toverberg met zijn gezin te delen. Vanaf het begin van de reis gaat alles echter anders dan gepland, verwart iedereen plaats en tijd en lijken er ongrijpbare machten in het spel. Yves heeft een geheime agenda en de onderdrukte verlangens van zijn vriendin en zijn kinderen creëren een dilemma. Kunnen ze nog terug?
De kuur is een verontrustende zoektocht naar identiteit, een duister sprookje en een familiesaga over liefde in alle vormen.

http://emilykocken.nl/project/de-kuur/