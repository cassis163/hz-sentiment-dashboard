Dit is het eerste deel van de Reboot serie van Amy Tintera. Door het KDH virus kunnen voornamelijk jongeren na hun overlijden 'rebooten'. Ze komen weer tot leven maar zijn sterker en sneller dan een normaal mens. Hoe meer tijd er tussen het overlijden en het rebooten zit, hoe meedogenlozer de Reboot wordt. Wren rebootte na 178 minuten en heeft daarmee het hoogste nummer. Ze is sterk, snel en gevoelloos. Tot Callum haar pad kruist.

Sinds dit boek bekend werd gemaakt stond ik te trappelen om erin te mogen beginnen. Daarom heb ik het boek ook in twee dagen uit gelezen. En wauw, wat een fantastisch boek. Hou je van een beetje actie/misdaad gecombineerd met dystopie en romantiek, dan is dit echt iets voor jou!

Het verhaal komt heel snel op gang, je wilt weten wat de Reboots precies inhouden en langzaam leidt het verhaal je naar een wending die je niet aan had zien komen.
De verschillende personages worden goed uitgewerkt en ondanks dat Wren niet altijd te voorspellen is heb ik heel erg genoten van dit boek. Het speelt zich af in een weer helemaal nieuwe wereld met nieuwe regels en ik ben altijd benieuwd naar de achterliggende gedachtes van de schrijver bij het lezen van zo een verhaal.

Mijn vermoeden was dus ook dat er aan het eind iets stond te gebeuren wat je absoluut niet zou verwachten, maar dat viel een beetje tegen. Desondanks heb ik het boek met heel veel plezier gelezen en zou ik het zeker aanraden als je van Young Adult boeken houdt!

Ik beoordeel het boek met 4 sterren. Als de afloop anders was geweest had het misschien wel 5 sterren gekregen. Dus ik wacht met smacht op deel 2, 'Rebel' dat 20 oktober zal verschijnen.