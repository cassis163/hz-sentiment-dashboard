Wie leunt daar op een grote pompoen? Wat zou er aan de hand zijn?
Het is Heksje Ella, ze voelt zich niet helemaal lekker.
In het prentenboek Heksenvirus vindt mama Ella ’s morgens ziek in bed. Ze ziet bleek en heeft pijn in haar buik. Een uurtje later komt dokter Punthoed kijken. Na enkele onderzoeken besluit hij Ella naar het ziekenhuis te sturen. Met een speciale ziekenbezem wordt Ella daar naar toe gebracht. Daar krijgt ze nieuwe onderzoeken en ontdekken ze dat ze last heeft van het kronkelvirus. De volgende dag moet Ella geopereerd worden. Een verpleegster brengt Ella naar haar kamer en daar blijkt dat haar buurmeisje Mona naast haar in bed ligt. Ella is bang voor de operatie maar gelukkig is daar Mona. Kan zij Ella geruststellen? Wordt Ella weer beter?
Heksenvirus is een mooi verhaal om kinderen voor te bereiden op een eventuele ziekenhuisopname. Stap voor stap lees je wat er met Ella aan de hand is. Belangrijke woorden in het verhaal zijn vetgedrukt. Moeilijke woorden worden uitgelegd. De woordenschat wordt flink uitgebreid.
De illustraties hierbij sluiten perfect aan. Aan alles is gedacht. Een emmer naast het bed, een dokterskoffertje met spullen, een röntgenfoto van de darmen…
Jonge kinderen zien veel wat ze herkennen.
Fijn, dat het gevoel van Ella zo prachtig in het verhaal naar voren komt. Het verdriet dat ze niet naar school kan, de angst voor het ziekenhuis en de operatie. Het geluk dat ze een vriendinnetje op haar kamer heeft en de blijdschap wanneer alles achter de rug is.
Heksenvirus is een prentenboek wat zeker niet mag ontbreken wanneer het thema “ziek zijn” in de klas aan bod komt.
Wil je meer avonturen lezen over Heksje Ella? Eerder verschenen: Heksentaart, Heksenvriend, Heksenbaby en Heksenwens.