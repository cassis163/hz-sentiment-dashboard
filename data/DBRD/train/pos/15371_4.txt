Ontmoet Evan Smoak. Als twaalfjarige jongen verliet hij het weeshuis om door de Amerikaanse overheid opgeleid te worden als één van de sluipmoordenaars in het geheime Orphan-project. Toebedeeld met de letter X, gaat Evan vanaf dat moment door het leven als Orphan X.  

Inmiddels is er van het geheime overheidsprogramma geen sprake meer en leeft ex-lid Smoak een teruggetrokken leven in een luxueuze woontoren, waar hij een ogenschijnlijk 'gewoon' leven voor de buitenwereld leidt. Om met zichzelf in het reine te komen, kent een select gezelschap hem als de ‘Nowhere Man’. Een rol die Smoak vervult als een bewaker om het onrecht in de maatschappij letterlijk en figuurlijk te elimineren. Bij ieder nieuw gesprek via zijn RoamZone-telefoon is het tijd om opnieuw in actie te komen en mensen de uitweg naar een nieuw leven te bieden.    

Wat Smoak niet weet, is dat hij zelf ook in een vizier terecht is gekomen. En zijn rivaal maakt zich op voor een bikkelharde strijd om de laatste sporen van het Orphan-project uit te wissen.  

De Amerikaanse thrillerschrijver Gregg Hurwitz voegt met zijn nieuwe personage een memorabele actieheld toe aan de canon van de misdaadfictie waar Jack Reacher (Lee Child) en Jason Bourne (Robert Ludlum) al geruime tijd de show stelen. Orphan X is het eerste deel in een reeks actiethrillers waarin het verleden van hoofdpersonage Evan Smoak meer zal worden onthuld. De filmrechten zijn verkocht aan acteur en regisseur Bradley Cooper, met wie Hurwitz samenwerkt aan een Hollywoodproductie.  

Bij het subgenre ‘actiethriller’ zijn de associaties van wapengeweld, achtervolgingen en een moordend tempo bijna vanzelfsprekend. Maar Hurwitz onderscheidt zich door zijn sluipmoordenaar een boeiend levensverhaal mee te geven en hem menselijk te maken. Mentor Jack leert Smoak tijdens zijn training het volgende motto aan: 'Het is moeilijker om menselijk te blijven, dan je te trainen tot een genadeloze moordenaar.' De lezer maakt mee dat Smoak gewond raakt en zich kwetsbaar opstelt tegenover zijn medemens. Omdat de schrijver Smoak niet wegzet als Superman 2.0, is het voor de lezer mogelijk om zich te identificeren met het hoofdpersonage.  

Naast de actiescènes, die mede door de scherpe schrijfstijl het tempo opvoeren, speelt Hurwitz met flashbacks die een kijkje in het ontstaan van het seriepersonage geeft. Juist deze puzzelstukjes geven Smoak meer diepgang en maken een geloofwaardige terugkeer in vervolgdelen van deze reeks mogelijk.  

De balans tussen bloedstollende actie en psychologische diepgang maakt het boek geschikt voor zowel de mannelijke als vrouwelijke thrillerlezer. Zoals Hurwitz al eerder zei in een interview met Hebban: ‘Lezers verdienen een plek op de eerste rij.’ Deze belofte wordt meer dan waargemaakt in Orphan X.