Jack Reacher is het welbekende hoofdpersonage van de Britse auteur Lee Child (pseudoniem van Jim Grant). Na een carri√®re als majoor bij de Amerikaanse militaire politie neemt Reacher ontslag en leidt hij een zwervend bestaan. Reacher is van mening dat hij zijn eigen land te weinig kent omdat hij zijn jeugd voornamelijk heeft doorgebracht op militaire legerbases in het buitenland. Op zijn reizen, die hij voornamelijk te voet of met een bus aflegt, laat hij geen enkel spoor achter. De enige bezittingen zijn een tandenborstel en een verlopen paspoort. Toch weet het leger Reacher met regelmaat te vinden en zijn hulp bij een missie in te roepen. Zo ook in Persoonlijk.

Het contact met de overheid ontstaat als Jack Reacher via twee medepassagiers tijdens een busrit in het bezit komt van een krant waarin een boodschap steekt. De Franse president is in Parijs maar net ontkomen aan een aanslag en de kogel was van Amerikaanse makelij. De opdracht aan Jack Reacher luidt: spoor de schutter op die de aanslag heeft gepleegd.
Snel blijkt echter dat de schutter van het wapen een bekende is van Reacher. De 16 jaar geleden door hem gearresteerde John Kott heeft inmiddels zijn opgelegde gevangenisstraf van 15 jaar achter de rug en is weer op vrije voeten. Als het onderzoek verder aantoont dat de komende G8 top, onder wie de Amerikaanse president, in Londen bijeenkomt, wordt gevreesd voor een aanslag op een van de aanwezige wereldleiders.
Met CIA-agente Casey Nice in zijn kielzog, wordt het eerdere werkterrein van de Amerikaan in Parijs verlaten en ingeruild voor Londen. Missie is helder: voorkom een aanslag op een van de leiders van de G8 en spoor de vermoedelijke dader, John Kott, op en stel hem buiten gevecht. Op welke manier dan ook!

Bovenstaande concrete opdracht levert Lee Child meer dan voldoende mogelijkheden om van Persoonlijk weer een spannende en vermakelijke thriller te maken. In de kenmerkende intelligente stijl van Reacher weet hij ogenschijnlijk onbelangrijke details te vinden die al snel belangrijker blijken te zijn dan aanvankelijk gedacht. Voeg daar ook de zich goed ontwikkelende verbale capaciteiten van de voormalige majoor van de Amerikaanse militaire politie bij, en de basis voor een goed doordacht avontuur staat. Anders dan in veel eerdere missies wordt het pleit niet alleen beslecht door de vuisten van Reacher maar spelen ook raffinement en intelligentie een steeds belangrijker rol. Dat moet ook wel want de in 1960 geboren mannetjesputter zou niet geloofwaardig overkomen als hij op 54-jarige leeftijd nog als een flitsende 30-jarige door het leven ging. Zelfs aan dat niet onbelangrijke detail heeft Lee Child serieus gedacht. De auteur laat ons een evoluerende en ouder wordende bestrijder van het kwaad zien die, gelardeerd met veel levenswijsheid en -ervaring, altijd weer een juiste balans weet te vinden tussen goed en kwaad. En de lezers? Die genieten opnieuw met volle teugen!