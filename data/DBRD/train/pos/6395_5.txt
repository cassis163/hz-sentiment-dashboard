Over Alles van James Brown & Richard Platt

Wat een fantastisch mooi en groot boek! De kaft in reliëf met afbeeldingen van o.a. knopen, muziekinstrumenten en de aarde nodigt uit om het op te pakken en te gaan lezen. Elke bladzijde behandelt een thema, zoals de anatomie van een fiets, alfabetten in morse en hoe werkt het menselijk oog? Inhoudelijk is het best pittig, er wordt veel informatie in een pagina gestopt. Voor kinderen gaat dat bij sommige onderwerpen te snel. Ik heb zelf het boek ook als uitgangspunt gebruikt om samen te bekijken, stukken tekst te lezen en er soms andere boeken of internet bij te halen voor meer informatie. Maar ook als volwassene had ik wel behoefte om dingen extra op te zoeken. Sommige onderwerpen zijn ook wel erg lastig voor kinderen: Het periodiek systeem van de elementen bijvoorbeeld.
Qua vormgeving ben ik helemaal verliefd op het boek. Ik blijf het oppakken en bekijken. Het enorme formaat is een statement! Fantastisch! De consequente doorvoering van één kleur per onderwerp, per pagina in mooie vergrijsde vintage kleuren is erg mooi. En ook in de illustraties is veel informatie verwerkt, terwijl ze wel heel helder en duidelijk zijn. Enig minpuntje vind ik de illustratie bij potloden en penselen. Prachtige overzichtelijke illustratie, maar een kleurencirkel uitleggen zonder de verschillende kleuren is wel erg lastig…
Het boek is een aanrader. Met name voor oudere kinderen vanaf een jaar of 10/12 en stiekem gewoon een heel erg leuk en mooi boek voor iedere volwassene…

Dank Hebban.nl en uitgeverij Lemniscaat voor het mooie boek!