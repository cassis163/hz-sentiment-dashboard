Na Lieve edelachtbare is De juiste man het tweede boek van de Nederlandse advocaat Max van Olden (1973).

Oscar Seefelt, 63 jaar, advocaat uit Amsterdam, heeft het tragisch overlijden van zijn zoon na twintig jaar nog steeds geen plek kunnen geven. De dader, een ex-collega van Oscar, loopt nog altijd vrij rond en wat erger is, is dat hij nooit heeft willen vertellen wat er die avond op de dijk is gebeurd. Omdat het misdrijf bijna verjaart, doet Oscar nog een laatste poging om het recht te laten zegevieren. Hij bedenkt daarvoor een ingenieus plan, maar of hij daarmee bereikt wat hij voor ogen heeft is nog maar de vraag.

De juiste man is een goed lopend verhaal over een man die nog maar één missie in zijn leven heeft en deze koste wat kost wil bereiken. Afwisselend word je als lezer meegenomen naar wat er twintig jaar geleden is gebeurd en hoe het leven van Oscar er nu uitziet. Hij heeft inmiddels een eigen advocatenkantoor en heeft Ransdorp verruilt voor Amsterdam.

Het boek heeft redelijk korte hoofdstukken waardoor het vlot leest. Alhoewel één van de thema’s van dit boek het verlies van een kind is, is het geen zwaar op de hand liggend verhaal geworden. Oscar laat weinig emoties zien, wat dat betreft heeft de auteur hem als een vrij oppervlakkige man neergezet. Eerst nadat een nieuwe cliënt hem in contact brengt met Alexander, de betreffende ex-collega, bedenkt Oscar een plan om Alexander alsnog te laten boeten voor wat hij hem heeft aangedaan. Of hij daarin slaagt zal ik niet verklappen, maar één ding staat voor mij vast, de ontknoping was voor mij een verrassing.

Ik vond De juiste man een fijn boek om te lezen. Niet spannend, maar absoluut niet saai en boeiend tot de laatste pagina. Max van Olden was voor mij een onbekende auteur, maar na het lezen van De juiste man ben ik nieuwsgierig geworden naar zijn debuut. Ik hoop van harte dat Max van Olden het niet bij deze twee boeken laat!