Dit boek gaat over Blum, een jonge vrouw die gelukkig is getrouwd met Mark en twee kinderen met hem heeft. Op een dag houdt dit gelukkige leven op als Mark aan wordt gereden op zijn motor en hij ter plekke overlijdt. Blum heeft heel veel moeite om op de been te blijven, maar ze moet; voor de kinderen. Als ze op een avond de telefoon van Mark doorkijkt om herinneringen op te halen, stuit ze op een geheim. Blum is nieuwsgierig, gaat op onderzoek uit en ontdekt dingen die het daglicht niet kunnen verdragen. Dingen die te maken hebben met de dood van Mark, haar grote liefde. Zal ze het geheim helemaal kunnen ontrafelen, of zal ze worden gedwarsboomd in haar onderzoek.?

De kaft van het boek is redelijk opvallend. Je ziet een boot en aan de bovenkant 2 blote vrouwenbenen. De titel van het boek staat in rode, bloederige letters op de voorkant. De boot heeft zeker een rol in het boek en dat is dus geen gekke keuze, het is ‘de start van Blum’. De titel zelf kan ik iets minder goed plaatsen. Uiteraard neemt Blum wraak, maar het woord ‘godin’ kan ik niet zo goed terughalen. Wel is het boek dat zeker de aandacht pakt in een boekwinkel en die ik ook zeker op zou pakken.

Het verhaal bestaat uit korte hoofdstukken met makkelijk taalgebruik. Het leest lekker en je kan daardoor snel lange stukken lezen. De zinnen die in het boek staan zijn ook kort, wat de leesbaarheid ook ten goede doet. Af en toe heeft Aichner gesprekken uitgeschreven in het boek. Deze gesprekken vind ik persoonlijk erg mooi gedaan. Ze zijn af en toe wel een beetje vaag, maar dat maakt het eigenlijk juist mooier. Zo ook sommige zinnen in het boek; heel kort en een beetje wazig. Toch vind ik dit echt wel bijdragen aan de eigenheid van de schrijfstijl.

Wel vind ik dat het boek enige diepgang mist. Sommige scenes gaan wat mij betreft echt te snel voorbij in het boek en het verhaal wordt niet heel erg uitgediept. Want waarom is dit allemaal gebeurd? Wat hebben bepaalde andere situaties te maken met de rest van het verhaal? Daarnaast is het boek ook niet heel realistisch op sommige punten. Het gaat allemaal wel heel makkelijk en zonder enige tegenslag.

Het boek heeft een zeer verrassend en schokkend openingshoofdstuk. De toon is gelijk gezet en je weet met wie je te maken hebt; Blum! Ik weet niet precies wat het hoofdstuk te maken heeft met de rest van het boek, misschien was daardoor de stap later niet zo groot meer voor Blum. Daarnaast zitten er nog een aantal verrassende (hoofd)stukken in het boek, waardoor je op het verkeerde been wordt gezet door de schrijver. Het allerlaatste hoofdstuk zorgt ervoor dat je het boek dichtslaat met een goed gevoel. Hierdoor weet je dat de relatie tussen Blum & Mark niet gebaseerd is op een leugen, maar is gevormd door echte liefde.

Ik geef het boek 3,5 ster. Het is een spannend boek dat wel enigszins diepgang mist en op sommige punten niet geheel realistisch is. De schrijfstijl van de auteur maakt het boek bijzonder boeiend en op sommige punten weet Aichner flink te verrassen!