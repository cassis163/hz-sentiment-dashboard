Recensie staat ook op mijn blog hillybillybeauty.nl

Hou je van fantasy verhalen met meerdere verhaallijnen, spanning, magie, wezens, piraten en meer? Dan is dit eerste deel van de Kronieken van de Zeven Eilanden een absolute aanrader. De prachtige en indrukwekkende cover van dit eerste deel nodigt al meteen uit om je te laten onderdompelen in een wereld vol fantasy.
Achterflap
“Raben is een jonge Lezer: wanneer hij een voorwerp oppakt en zich openstelt, leert hij alles over de geschiedenis ervan. In het rijk van de Zeven Eilanden moeten Lezers de Heerser van Kir, Heer Glendahl, en zijn eerzuchtige raadsheer Himmondar helpen bij hun zoektocht naar de Oude Artefacten, die vol oeroude magie zouden zitten. Om dit te vermijden leert Raben hoe hij zijn gave verborgen kan houden. Dit komt goed van pas wanneer hij de oudste zoon van Heer Glendahl moet begeleiden op zijn reis naar het eiland Ing’maril. Als hun schip wordt overvallen door piraten neemt Rabens leven een heel andere wending. Gelukkig kan hij rekenen op de steun en magie van de jonge pirate en Elementaliste Calli, die wind en regen in haar macht heeft.”
****
Als je het dikke boek openslaat krijg je meteen een mooie landkaart te zien en een hele lijst met belangrijke personen en namen van dagen en maanden zoals ze die in de wereld van het boek voorkomen. Super handig want de wereld die Mariëtte Aerts heeft gecreëerd is niet de allermakkelijkste. Het duurde bij mij even voordat ik in de flow van het verhaal zat, maar toen ik er eenmaal in zat was ik verkocht!
Het idee van een jonge Lezer vind ik ontzettend boeiend. Het lijkt mij persoonlijk fantastisch als je alleen maar door het aanraken van een voorwerp de hele geschiedenis te zien krijgt. Ik was daarom ook blij dat dit heel vaak in het verhaal voorkomt.
Raben hoopt door te leren zijn gaven onder controle te houden een normaal leven te kunnen leiden. Als hij uiteindelijk toch wordt opgeroepen om de zoon van Heer Glendahl te begeleiden tijdens een reis, onder het mom van kruidengeneesheer, hoopt hij dat zijn gaven niet ontmaskerd zullen worden. Gelukkig weet hij veel van de kruidengeneeskunde door zijn moeder en kan hij de schijn ophouden.
Het boek bevat diverse verhaallijnen die het verhaal boeiend houden. De personages zijn zeer goed uitgediept wat ervoor zorgt dat het verhaal meer diepgang krijgt. Vanaf het moment dat Raben op het schip met piraten komt neemt het verhaal je nóg meer mee. Zijn vriendschap met Elementaliste Calli geeft een mooie glans aan het verhaal. Calli, die met haar gezang de wind kan sturen, heeft namelijk ook iets mysterieus over zich. Waar komt zij precies vandaan? Er blijven meer verhaallijnen open waardoor je als lezer het vervolgdeel ook zeker wil gaan lezen!

“De Heersers van Kir is een must voor zowel de jonge als de oudere fantasy liefhebber. De hoeveelheid aan werelden, volkeren, gaven en verhaallijnen zorgen ervoor dat je jezelf helemaal kan verliezen in de wereld van de Zeven Eilanden. En ik kan je verzekeren dat het geen saaie reis zal worden!”