Soms heb je van die boeken die je laten zien waarom lezen zo fantastisch is. Dat je er helemaal gelukkig van wordt en dat je gaat glimmen. De meeste boeken die ik lees zijn leuk en raken me oprecht, maar sommige pareltjes raken me zo erg dat ik ermee versmelt en wegleggen is dan onmogelijk.

Ik ga proberen meer woorden voor deze recensie te gebruiken dan “Leuk! Leuk! Leuk!”. Al een paar dagen probeer ik mijn mening te formuleren, maar ik zit nog op mijn roze wolk en dan is het lastig te “analyseren” wat er zo leuk was en wat het zo leuk maakte. Want praktisch alles was geweldig (kijk, daar ga ik al weer…).

Laat ik beginnen bij de fantasiewereld Namid en de plaats waar het zich afspeelt is: Thaisia. Dagen hebben nieuwe namen gekregen en wij mensen zijn slechts een prooi voor de Anderen die de wereld regeren. Dat zijn onder andere wolven en beren die in mensvorm veranderen, vampieren en wezens met onuitgesproken namen. Er is een soort overeenkomst waardoor de mens en de Anderen enigszins naast elkaar kunnen leven. Eerst moest ik wennen door alle nieuwe termen en de opzet van de wereld, maar algauw werd het helder.

Alle personages zijn goed uitgewerkt, zo voelen zo echt. Net of je ze letterlijk kent en het niet slechts inktfiguren zijn. Je leer de Anderen stuk voor stuk kennen en je kunt je met hen identificeren ook al zien ze jou slechts als prooi die ze het liefst verscheuren.

In het verhaal volg je drie personen en daarvan krijg je mee hoe zij bepaalde situaties zien. Op die manier leer je te begrijpen hoe de mensen tegenover de Anderen staan, maar ook hoe de Anderen naar de mens kijken en hoe het komt dat de omgang zo stroef gaat.

Achterop dit boek staat dat het een aanrader is voor Twilight fans. Zelf vond ik de Twilight serie wel grappig, maar ik weet dat sommige er niets aan vonden. Laat je door het zinnetje ‘aanrader voor Twilight fans’ niet afschrikken! Want dit boek is spannend, ontroerend, lief, grappig, er is geen liefdesgezeur, er zijn echte grote boze wolven waar je niet mee wil sollen en de vampieren zijn eng (geen glitters, maar wel zwarte doodse rook). Je gaat ervan smullen!

Het was echt een ontzettend goed boek. Het plot was sterk en de fantasie was heerlijk. De personages en de gebeurtenissen slepen je mee en zodra je begint kunnen je niet meer stoppen (in elk geval dat kon ik dat niet). Aanrader dus!