Laat ik beginnen met te zeggen dat ik het eerste deel van dit tweeluik, Sterrenhemel, nog niet heb gelezen. Ondanks dat dit me bij het lezen van Sterrenregen geen problemen heeft opgeleverd, kan het zijn dat ik bepaalde informatie gemist heb. Ik ben nu overigens wel heel benieuwd geworden naar Sterrenhemel en ben zeker nog van plan deze te lezen.

Mijn mening over Sterrenregen is als volgt:

Ik vind dit boek op meerdere fronten erg sterk. Het boek bevat bijvoorbeeld twee soorten spanning. De gebeurtenissen in het boek zelf zijn spannend en er hangt een zinderende spanning tussen Sky en Holder. Actie en romantiek vullen elkaar prima aan in dit boek.

De plot is naar mijn mening redelijk origineel. Hoewel je sommige dingen wel aan kunt zien komen heeft het verhaal me ook zeker een aantal verrassingen bezorgd. Het verhaal zit goed in elkaar en is prima uitgewerkt.

De liefde tussen Sky en Holder is erg goed beschreven. De aantrekkingskracht tussen beide tieners spat van de bladzijden. Zelfs als ze elkaar gewoon een kus geven is dit al prachtig om te lezen. Soms gebeurt er iets meer tussen de twee, maar het blijft prima geschikt voor tieners.

Een ander sterk punt vind ik dat er bij Holder een zekere psychologische ontwikkeling te zien is. Door verschillende oorzaken heeft Holder al op jonge leeftijd een enorm schuldgevoel ontwikkeld en vind hij dat hij meerdere mensen in de steek gelaten heeft. Sky leert hem op een andere manier met deze gevoelens om te gaan. Dit geeft zeker een extra dimensie aan het verhaal.

Al met al ben ik aardig onder de indruk van het verhaal. Het verhaal is geschreven voor jongvolwassenen, maar het bevat zeker elementen die ook oudere lezers aan zullen spreken. Binnenkort zal ik het eerste deel van dit tweeluik ook gaan lezen, zodat ik kan zien hoe beide verhalen elkaar aanvullen. Ik zie er naar uit.