Toen ik begon met lezen wist ik meteen weer waarom ik zo van de boeken van Tracy Chevalier hield. Ik werd meteen het verhaal en de geschiedenis ingetrokken en de wereld van die tijd kwam helemaal tot leven. Ze weet je ook echt te doen meeleven met de hoofdpersonen, in dit geval Mary en Elizabeth, en weet ze heel realistisch neer te zetten. Hun hechte en bijzondere vriendschap, hun verschillende komaf, de jaloezie die er af en toe oplaait tussen de ‘oude vrijster’ en de jonge energieke fossielenjaagster die droomt van een prins op een wit paard. Het zijn op hun eigen manier, en door hun eigen leven gevormde, onwijs sterke en zelfstandige vrouwen, en dat in een tijd waarin dat heel ongebruikelijk was.
Door de vondsten van Mary (die net als Elizabeth echt bestaan heeft) ontstaat er ruimte voor een nieuwe manier van denken over de wereld en over de Bijbel. Niet iedereen was daar blij mee uiteraard…
Opmerkelijke schepsels is een meeslepende en ook ontzettend boeiende historische roman over opgroeien en ouder worden, over een opmerkelijke vriendschap, over opmerkelijke vondsten die de wereld op zijn kop zetten en over twee zeer opmerkelijke vrouwen. Betoverend mooi!