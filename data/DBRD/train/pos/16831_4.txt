Ik heb onlangs genoten van Voor de Val van Noah Hawley. Maar toen het eenmaal uit was, bleef ik achter met teleurstelling. Het einde vond ik namelijk tegenvallen, het paste niet bij het sterke verhaal.

Scott Burrows

Hoofdpersoon in deze literaire thriller is de kunstenaar Scott Burrows. Hij is 47 jaar oud en het ziet ernaar uit dat hij eindelijk een kans op succes krijgt. Hij is uitgenodigd bij een grote kunstgalerie in New York omdat zij interesse in zijn laatste werk hebben.

Op de markt van het kleine eiland Martha’s Vineyard spreekt Scott zijn kennis, de schatrijke Margaret Bateman. Zij vraagt aan Scott of hij die avond met haar gezin en twee vrienden in hun privévliegtuig mee naar New York vliegt. Dat is een stuk makkelijker dan de boot en de bus.

Dan stort het vliegtuig neer…

Nadat het vliegtuig amper twintig minuten heeft gevlogen, stort het in zee. Het vliegtuig gaat in vlammen op en er zijn maar twee overlevenden: Scott en JJ, Margaret’s vierjarige zoontje. Scott neemt het jongetje op zijn rug en weet als ervaren zwemmer de kust te bereiken.

Tijdens het onderzoek naar het ongeluk blijkt al vrij snel dat er technisch niets mis was met het vliegtuig. Maar er bleken wel kogelgaten in de deur van de cockpit te zitten. Wat of wie zorgde ervoor dat het vliegtuig crashte?

Een kijkje in het leven van de overledenen

In een ontzettend boeiend verhaal beschrijft Noah Hawley het leven van de overleden mensen voor de ramp. Had het drama te maken met Ben Kipling, de Wall Street-magnaat die door de FBI op de hielen werd gezeten door zijn banden met onder andere Noord-Korea? Of was het een aanslag op de steenrijke mediaman David Bateman?

Het had ook de beveiligingsman van de familie Bateman, de Israëlische Gil Baruch, kunnen zijn die voor de crash had gezorgd. Hij was immers de enige die een pistool droeg. Of was het toch een van de piloten van het vliegtuig die in de fout was gegaan?

Lees Voor de Val niet in bed!

Noah Hawley is een uitstekend schrijver die de lezer volledig in zijn verhaal weet te zuigen. Als je aan dit boek begint, zou ik het dan ook vooral niet in bed gaan lezen. Je wordt namelijk al snel zo benieuwd naar de oorzaak van de ramp, dat je maar blijft doorlezen.

Al met al is Voor de Val dus een geweldig boek. Het is aangrijpend en meeslepend. Maar zoals ik eerder al zei, vond ik het einde een behoorlijke tegenvaller. Er is een zorgvuldige opbouw, maar de conclusie is een enigszins afgeraffelde afknapper.

Dat wil overigens niet zeggen dat ik dit boek niet aanraad. Blok een paar avonden in je agenda en ga er eens goed voor zitten, want het leest heerlijk weg. Verwacht alleen niet te veel van de ontknoping.

Deze recensie is eerder verschenen op http://gelezen.online/