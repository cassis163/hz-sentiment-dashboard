Eerlijk is eerlijk: toen bekend werd dat Persona van Soraya Vink de Thriller debuutprijs 2018 had gewonnen, was ik enigszins sceptisch. Ik geloof namelijk niet zo in prijzen die via internetstemmingen worden verdeeld. Te vaak wint dan niet degene met - in dit geval - het beste boek, maar degene met het grootste netwerk. Maar het moet gezegd: Persona is een ijzersterk debuut en absoluut goed genoeg om prijzen te winnen.

Vink vertelt in Persona het verhaal van rechercheur Elvira Selas, die na een mislukte undercoveractie een laatste kans krijgt. Al snel krijgt ze een moordzaak in haar maag gesplitst, maar daarnaast heeft ze ook een andere missie, namelijk het vinden van haar spoorloze broer, die zich ophoudt in de onderwereld.

Er lopen in Persona meerdere verhaallijnen door elkaar. Dat is soms behoorlijk ingewikkeld - auteur Vink heeft hoog ingezet en het zichzelf knap lastig gemaakt. Maar hoewel ze een behoorlijk zware last op haar schouders heeft genomen, vertilt Vink zich nergens. Wel bleef ik met een aantal onbeantwoorde vragen zitten en stuitte ik in deel 1 op enkele dingetjes die niet helemaal konden kloppen, maar dat neemt niet weg dat de auteur in z'n totaliteit een uitstekende prestaties heeft geleverd.

Persona is een boek met een aantal uitstekend uitgewerkte verhaallijnen, een verrassend einde en een boeiende hoofdpersoon. Bovendien leest het boek heerlijk weg en blijft de vaart er continu in. Vier dikverdiende sterren.