Dit verhaal leest zo heerlijk vlot! En de Whatsapp-gesprekken en dagboekfragmenten maken het een leuk speels geheel. Eenmaal begonnen kon ik niet meer stoppen met lezen; ik leefde echt mee met Nina die zo ontzettend in tweestrijd zit. Bij haar vader is het leven wat makkelijker en normaler, maar dat toegeven aan haar depressieve moeder is natuurlijk geen optie. In plaats van haar een schop onder haar hol te verkopen (die ze écht wel kan gebruiken) probeert Nina maar trouw te blijven aan haar moeder. Met als gevolg dat ze in twee huizen op haar tenen loopt en zichzelf niet kan zijn, want ook bij haar vader kan ze niet echt aarden met alle nieuwe gezinsleden.

Naast de vast voor velen herkenbare emoties die komen kijken bij het scheiden van ouders en het moeten wennen aan een nieuw leven, zit er ook heerlijk wat humor in dit verhaal, dat houdt het allemaal fijn luchtig. En gelukkig zit er ook een beetje romantiek in! (alleen liep het niet helemaal af zoals ik had gewild… )
Een fijne balans tussen herkenbare realiteit en een beetje extra smeuïgheid. Een verhaal om je in te laten meeslepen én om lekker van te smullen!