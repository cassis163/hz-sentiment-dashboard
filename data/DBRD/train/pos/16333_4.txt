Het verhaal gaat over de dertigjarige Janne en haar moeder Dina. Na een vervelend gesprek met haar baas komt Janne ziek thuis te zitten. Burn-out. Ondertussen bereidt Dina zich met haar konijn Carel voor op haar optreden bij Holland’s got talent. Omdat ze zich al een tijdje niet goed voelt, besluit Dina naar de huisarts te gaan. Dan blijkt dat het foute boel is.

Door de burn-out heeft Janne tijd om over zichzelf na te denken en over haar relatie met haar moeder. “Als je een probleem had pakte je het aan.” Zo staat Dina in het leven en dat is ook wat ze van Janne verwacht. Maar Janne heeft juist een groeiende behoefte aan een goed gesprek met haar moeder en dat lijkt op de een of andere manier niet te lukken.

Het verhaal wordt afwisselend door Janne en Dina in drie delen verteld. Het eerste deel begint bij de opnames van Holland’s got talent. In het tweede deel word je als lezer mee teruggenomen naar hetgeen in de vier maanden daarvoor is gebeurd. Het derde deel tot slot gaat verder waar het eerste deel is geëindigd.

Hoewel het boek zware onderwerpen behandelt (burn-out, naderend einde, rouw) is het toch luchtig te noemen. Dat komt met name door de vlotte schrijfstijl, maar ook door de nonchalante manier waarop Dina met haar ziekte omgaat.

Het is een boek wat je moeilijk weg legt en waar je na het lezen van de laatste bladzijde nog lang over na blijft denken.