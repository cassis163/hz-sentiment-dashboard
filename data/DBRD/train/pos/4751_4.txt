Na het veelbelovende debuut Ik reis alleen komt Samuel Bjørk nu met de thriller De doodsvogel. Ik reis alleen was een goedgeschreven, spannend debuut met hier en daar wat mankementen. De vraag is of Bjørk in het vervolg dezelfde spanning kan opbouwen en zijn vorige tekortkomingen kan oppoetsen.

De doodsvogel pakt het verhaal ongeveer op waar de vorige thriller is geëindigd. Dit keer wordt er in een verlaten bos het lijk van tienermeisje gevonden. Ze ligt op een bed van veren, tussen kaarsen in de vorm van een pentagram met daarbij haar lichaam in een onnatuurlijk houding. Wederom lijkt dit het werk te zijn van een psychopathische moordenaar die mogelijk zint op meer geschifte daden. Dit blijkt zeker wanneer er beeldmateriaal opduikt van het vermoorde meisje. Op deze beelden is te zien hoe ze als een huisdier werd vastgehouden in een kooi. Tezamen is dit de aanleiding om Holger Munch en Mia Krüger op zoek te laten gaan naar deze gestoorde moordenaar.

Net als in Bjørks vorige boek komen Holger en Mia goed uit de verf. Mia schittert als verslaafde, suïcidale, maar geniale agent en Holger is de zorgzame, vaderlijke rechercheur. In tegenstelling tot Ik reis alleen is er geen opeenstapeling van karakters, wat het boek alleen maar ten goede komt. De beschreven hoofdpersonages hebben veel diepgang en hierdoor kan je je goed inleven in de karakters De keerzijde van de kleinere hoeveelheid karakters is dat een interessant personage zoals hacker Gabriel Mørk een stuk vlakker naar voren komt.

Ondanks dit kleine nadeel is De doodsvogel een ware pageturner, misschien nog wel meer dan Ik reis alleen. Waar Bjørks vorige thriller soms voorspelbaar was, is dat bij dit boek geen moment aan de orde. De plottwisten komen – zoals het hoort – altijd onverwacht en hierdoor wordt de suspense in het boek goed opgebouwd. Alle verhaallijnen zijn relevant voor het verhaal, al heb je soms het idee dat er wat losse eindjes over blijven. Het verhaal eindigt zelfs met een cliffhanger, waardoor je al hunkert naar het volgende avontuur van Holger Munch en Mia Krüger.

Al met al kan gesteld worden dat Bjørk met De doodsvogel een geslaagd vervolg heeft geschreven. Bjørk heeft nogmaals een pageturner afgeleverd die je het liefst in één adem uit wilt lezen. Het aftellen tot de volgende zaak is voor mij alvast begonnen.