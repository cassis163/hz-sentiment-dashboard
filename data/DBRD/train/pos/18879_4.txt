Dubbelleven is een echte ‘Steel-roman’ waarbij je na de eerste pagina’s al helemaal in het verhaal zit. Wat Danielle Steel (1947) in dit verhaal heel goed doet is hedendaagse problematiek voorleggen. Veel mensen krijgen tegenwoordig te maken met een Post Traumatisch Stress Syndroom (een zeer ernstige angststoornis na een traumatische ervaring) en hebben moeite hun leven weer op de rails te krijgen. Dit verhaal is geschreven vanuit de twee personages Marshall en Ariana. Deze tegenpolen krijgen allebei te maken met een tegenslag die hun leven voorgoed zal veranderen. Voor de lezers doemt steeds de vraag op: wat zou jij doen?

De Amerikaanse Drugs Enforcement Administration (DEA)-agent Marshall Everett heeft zich maar liefst zes jaar lang voorgedaan als Pablo. Hij wordt de rechterhand van Raul, en runt samen met hem een van de grootste drugskartels in Zuid-Amerika. Pablo wordt verliefd op Rauls zus, Paloma, en besluit zijn leven met haar te gaan delen. Maar na jaren infiltratie in de onderwereld van Raul, moet hij plots het land uitvluchten als blijkt dat er een lek is. De negen maanden zwangere Paloma moet hij achterlaten bij haar maffiabroer. Marshall is vastbesloten om terug te gaan en het levenswerk van Raul voor eens en voor altijd de das om te doen, maar zijn DEA-baas heeft een ander plan voor hem in het verschiet. Als fulltime bewaker van de president komt de oude Marshall steeds meer terug en na een jaar is hij er klaar voor om weer de  undercoverwereld in te gaan. Maar dan slaat het noodlot toe en kan hij niet langer zijn beroep uitoefenen. Compleet verslagen huurt hij een appartement in Frankrijk om tot rust te komen en zich weer te herpakken.

Ondertussen gaat het leven van Ariana ook niet van een leien dakje. Als ambassadeursdochter moet ze aan veel eisen voldoen en kan ze niet altijd haar draai vinden onder haar vaders bewind. Toch gaat ze met haar vader mee naar Argentinië om hem te steunen en de ambassade daar weer op te bouwen, maar ook voor haar slaat daar het noodlot toe. Ariana en Marshall zijn tot elkaar veroordeeld en willen hun leven weer opbouwen, maar is het verleden al klaar met hen?

Danielle Steel is al sinds jaar en dag een van de populairste romanschrijfsters ter wereld en haar nieuwste roman Dubbelleven is een waardige opvolger van haar ruim 90 romans. Het boek leest zeer vlot en de tijdsbogen zijn heel kort waardoor je van de ene situatie in de andere terechtkomt zonder lange pauzes en gekabbel. Er zijn nagenoeg geen momenten in het boek waar alles gewoon rustig voorbij gaat, je zit steeds in je achterhoofd met het idee dat er iets gaat gebeuren. Soms ontbreekt er wat diepgang in het verhaal. Wat pauzes in de verhaallijn, waarin een gewone normale dag beschreven wordt, zouden het verhaal ten goede komen. Wanneer Marshall bijvoorbeeld net is aangenomen als bewaker van de president, lees je de volgende alinea al hoe het enkele jaren later gaat.

Ondanks dat je weet dat Marshall en Ariana op de een of andere manier moeten samenkomen, laat Steel je keer op keer weer versteld staan door een onverwachte gebeurtenis. Een mooie roman die je echt aan het denken zet over je eigen leven en je vooral bewust maakt over wat geluk nou écht is. Ariana is bijvoorbeeld rijk en lijkt alles te hebben, maar als we iets heftigs en ingrijpends meemaken zijn we toch aangesteld op familie en vrienden, en die zijn niet te koop. Marshall is eigenlijk het tegenovergestelde; sterk, stoer en mannelijk, maar hij kan zijn droom niet langer volgen. Zou je dan de kracht kunnen vinden om toch door te gaan? Dubbelleven is zeker de moeite waard om te lezen!