Lieke is 28 jaar en werkt als tekstschrijver bij een vrouwenblad. Haar relatie met haar vriend Mark is verbroken en ze moet een nieuwe start maken. Ze krijgt hierbij hulp van haar vriendinnen Andrea en Natasha en samen gaan ze geregeld stappen om te versieren of versierd te worden. Op haar werk krijgt Lieke de kans van haar leven, maar om deze kans goed te volbrengen zal ze er eerst achter moeten zien te komen wat ze nu eigenlijk mist in haar leven.

‘Het is een goed idee, Lieke, maar verknal het niet. Deze kans krijg je geen tweede keer.’

Dwaze dates of echte liefde heb ik enige tijd geleden gewonnen bij Hebban. Een aantal dagen geleden had ik eindelijk de tijd om dit boek te gaan lezen. En wauw, wat een leuk boek! Alles waarvan ik vind dat dit aanwezig moet zijn in een goede Chicklit heb ik ruimschoots kunnen vinden in dit boek. Romantiek en humor, herkenbare situaties gegoten in een vrolijk geschreven verhaal.

‘Vanavond gaat het gebeuren. Ik ga stappen als vrijgezel.’

Lieke is een personage waar je je als lezer prima in kan verplaatsen. Haar verhaal is misschien niet uitzonderlijk, maar dat maakt het juist zo bijzonder. Het vertelt over gewone alledaagse dingen die een jonge vrouw in haar leven kan meemaken. Een jonge vrouw die door haar zoektocht naar de ware liefde zichzelf regelmatig tegenkomt en langzamerhand gaat beseffen waar het nu eigenlijk allemaal om draait. Een vrouw die net als iedereen ook haar onzekerheden heeft die ze probeert te overwinnen. Buiten de romantiek en humor in het verhaal zijn er ook de verdrietige momenten, het is niet allemaal rozengeur en maneschijn waar het in Dwaze dates of echte liefde om draait.

Krista heeft in een aangename schrijfstijl een treffend verhaal geschreven, vlot en onderhoudend, een boek dat continu mijn volle aandacht heeft gehad. Een regelrechte aanrader voor de liefhebbers van Chicklit!