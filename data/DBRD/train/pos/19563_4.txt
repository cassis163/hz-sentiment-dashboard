De eerste drie boeken van Jess Walter zijn in vertaling verschenen. Met zijn derde boek sloeg Walter een andere weg in: hij liet het thrillerelement los en richtte zich meer op de literatuur. Dat geldt ook voor zijn zesde boek Beautiful ruins. Met de beste wil kun je daarin een moord en geweld ontdekken, maar het boek richt zich voornamelijk op de karakterontwikkeling van de personages.

Beautiful ruins speelt afwisselend in het ItaliÃ« van 50 jaar geleden, tijdens de opnames van de film Cleopatra met Liz Taylor, en het Amerika van tegenwoordig. In de jaren zestig zoekt een jonge Amerikaanse actrice de rust in een afgelegen Italiaans hotel nadat ze te horen heeft gekregen dat ze niet lang meer te leven heeft. Een omgekochte dokter heeft deze valse diagnose gesteld. In werkelijkheid is ze zwanger van Richard Burton, de tegenspeler van Liz Taylor. De hoteleigenaar Pasquale,die onder de indruk is van de actrice, doet er alles aan om dit recht te zetten. Na vijftig jaar ontmoeten Pasquale en de actrice elkaar opnieuw.

Volgens het nawoord heeft het Walter 15 jaar gekost om  Beautiful ruins te schrijven. Hij bleef het aan het herschrijven, en ondertussen wijdde hij zich aan andere romans, totdat hij uiteindelijk tevreden was met het resultaat. En dat mag er zijn. Beautiful ruins heeft weinig met een thriller te maken, maar is wel een pageturner geworden door de verzameling boeiende karakters die elk op hun eigen wijze beschadigd raken door de omstandigheden en eigen toedoen. (Door: Anne Terwisscha)