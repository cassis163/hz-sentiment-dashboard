Gezonde voeding is steeds belangrijker geworden. Steeds meer mensen kiezen ervoor om veganistisch te eten of moeten door een allergie of voedselintolerantie hun eetpatroon aanpassen. In het kookboek Andere Koek wordt hier perfect op ingespeeld, want dit kookboek staat boordevol vegan, glutenvrije en lactosevrije recepten. Ook hebben de makers geprobeerd zo min mogelijk geraffineerde suikers te gebruiken.

Het kookboek begint met een inleiding en vervolgens een hoofdstuk over de chemie van het bakken, waarin de Food Bandits uitleg geven over het gebruik van verschillende ingrediënten die effecten geven in je baksels. Heel handig om ook een beetje achtergrond te weten bij de ingrediënten die je gebruikt. Vervolgens volgen vele recepten, zoals taarten, cakes, koekjes, voorraadkastrecepten, brood, desserts, wafels en pannenkoeken en enkele recepten die geschikt zijn voor kids. Allemaal heerlijkheden, waar de Food Bandits verantwoorde en bewuste recepten voor hebben bedacht. Er staan klassiekers in, zoals tiramisu en een appelkruimeltaart, maar dan een verantwoorde variant, maar ook vele andere recepten, zoals quinoabrood en choco-pindakaastaart.

Andere koek heeft een stijlvolle, rustige lay-out. Alle recepten zijn voorzien van prachtige foto’s in rustgevende kleuren waarin het eindresultaat centraal staat. De recepten zijn duidelijk en overzichtelijk weergegeven. Het recept begint met een introductie en symbolen die aangeven welke allergenen in het recept zitten. Vervolgens volgt een lijst van ingrediënten en staat stapsgewijs de beschrijving weergegeven.

Naast kookboek wordt er in dit kookboek ook aandacht besteed aan fotografie. Achterin het boek staan enkele hoofdstukken over foodstyling, fotografie, tips voor perfecte Instagramfoto’s en het maken van foto’s met je mobiel. De Food Bandits moedigen je aan om je eigen fotografiestijl te ontwikkelen en een verhaal te vertellen met de foto’s die je maakt. Verder staan er ook meer technische tips die je kunnen helpen nog mooiere foto’s te maken. Deze laatste fototips zijn een mooie toevoeging aan het kookboek en leuk voor mensen die hun foodfoto’s willen verbeteren en delen op social media.

Andere koek is een prachtig vormgegeven kookboek. Het boek bevat veel heerlijke, gezonde recepten die geschikt zijn voor mensen met allergieën of voedselintoleranties. Ook als je gewoon lekker wilt bakken, zonder allerlei toevoegingen is dit kookboek zeer geschikt.