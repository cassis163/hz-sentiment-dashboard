Transit, het Boekenweekgeschenk van 1994, geschreven door Hella S. Haasse is een vrij dun boekje dat zich over een periode van 8 dagen afspeelt, van zondag tot en met zondag. Op de 1e zondag komt Xenia, een beetje excentriek, geheel in het zwart, berooid terug van haar trektocht door Europa op het station in Amsterdam. En niet, zoals het plan was geweest, met haar vrienden Alma en Daan. Xenia had hen overgehaald voortijdig de middelbare school te verlaten, om, nadat ze wat geld hadden verdiend, gezamenlijk de wijde wereld in te trekken.
Xenia hoopt onderdak te vinden bij een van hen, maar Alma is onvindbaar en Daan, die ze treft bij het verlaten van het station is nauwelijks aanspreekbaar en vertoont het gedrag van een junk. Door toeval ontmoet ze een oude man, Arnold Cluysman. Hij geeft haar onderdak. Arnold legt Xenia de betekenis van haar naam uit en zij vertelt waarom ze zich Iks noemt. Xenia blijft Alma zoeken, hiervoor gaat ze weer op reis op de 8e dag. Tijdens haar reis wordt de titel van het boek verklaard.
Het verbaasde me hoe in een boek van 73 bladzijden zoveel emotie gestopt kon worden. Ik had heel lang geleden op school iets van deze schrijfster gelezen, maar kon me van de schrijfstijl niets herinneren. Nu is Transit gelezen heb, blijkt de schrijfstijl prettig, eenvoudig en zeer toegankelijk. Heldere zinnen, die aandachtig gelezen heel veel vertellen.