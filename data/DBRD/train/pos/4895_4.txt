Het heeft even geduurd voordat ik dit boek er bij heb gepakt. Dit lag echter meer aan mezelf dan aan het boek, want toen ik het boek in december ontving, was ik eigenlijk meteen enthousiast. Het was meer de drukte en stress rondom werk en studie die het leesproces vertraagden. Gelukkig had ik de afgelopen weken eindelijk tijd om even lekker de zon op te zoeken en dit boek te lezen. En toen ik eenmaal begon, kon ik eigenlijk niet meer stoppen.

Dit boek leg je niet zomaar weg. En hoewel het best een dikke pil is, kom je er echt zo doorheen. Tenminste, als je net als ik zo nu en dan wat onnodige details skipt. Dit boek is ontzettend spannend en er gebeuren genoeg dingen om je als lezer constant nieuwsgierig te voelen. Toch is het jammer dat de spanning soms wat wordt vertraagd door de enorme hoeveelheid aan details. Natuurlijk, het is fijn als we wat meer weten over de hoofdpersonages en wat achtergrondinformatie krijgen. Helaas ben ik vooral overspoeld door details die (in mijn ogen) niet helemaal nodig waren geweest. Jammer, want zo vertraag je het verhaal.

Toch blijf ik ontzettend positief over dit boek, want naast de overbodige details zit dit boek echt goed in elkaar. De verhaallijnen zijn gelaagd, net als de personages. De moorden zijn gruwelijk (hoe bedenk je het?!?), maar wel goed uitwerkt. Ik ben iemand die al aardig wat thrillers heb gelezen en vooral gezien. Ik ben zelf nogal nieuwsgierig ingesteld en ben daarom al snel bezig met het plot en de ontwikkeling hiervan. Wie heeft het gedaan? Wat zijn mogelijke uitkomsten? Meestal zit ik er niet ver van af, maar Yrsa heeft me echt verrast. Op geen manier zag ik deze uitkomst voor me. Plottwist op plottwist. Ik houd er van!

Ik ben zeker onder de indruk van dit boek en van deze leuke IJslandse schrijver. Het boek 'DNA' krijgt van mij 4 sterren en ik ben dan ook erg benieuwd of Vortex hier aan kan tippen.