De strijd om de macht is het eerste deel van de nieuwe crimeserie Kaya Crime. Een serie boeken die los van elkaar te lezen zijn met steeds weer een nieuw origineel misdaadverhaal. Zeker vergelijkbaar met Baantjer, maar dan vlotter, jonger en frisser. Een verrassende reeks die ongetwijfeld een ruim publiek aan zal spreken.

In ‘De strijd om de macht’ zijn Kaya en haar loyale collega Chris drukdoende met een langdurig onderzoek naar een goedgeorganiseerde groep loverboys. Wanneer duidelijk is dat iemand van hun eigen collega’s informatie doorspeelt naar deze misdadigers krijgt het verhaal een spannende wending. Kaya wordt beschuldigd van dit verraad, maar Chris kan niet geloven dat nu juist zij de schuldige is. Hij wil Kaya – koste wat het kost – helpen, maar zij vertrouwt hem echter niet meer. Kaya is verward omdat Chris kort daarvoor had aangegeven niet langer meer met haar samen te willen werken. Ze zoekt d’r toevlucht bij haar kersverse, aantrekkelijke en zeer charmante vriend Daniël, maar of dit nou zo verstandig is…

‘De strijd om de macht’ leest gemakkelijk weg en is een leuke eerste kennismaking met een serie die hopelijk tot een heel lange reeks van misdaadboeken uit zal groeien. ‘De strijd om de macht’ is aangenaam leesvoer, een verhaal zonder ingewikkelde hersenkrakers en tenenkrommende zinnen. Gewoon fijn ontspannen genieten dus. Een heerlijk boek voor een paar boeiende uurtjes vermaak.