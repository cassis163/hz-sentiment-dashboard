In Memento worden vluchtelingenproblematiek, onvoorstelbare wreedheden, drugscriminaliteit, mysterieuze tatoeages, Griekse mythologie en het werk van politie en justitie samengebracht in een spannende en enerverende combinatie. Het onbekende maar duistere verleden van officier van justitie Jana, wordt in de loop van het verhaal steeds meer zichtbaar. Een bende gewetenloze drugscriminelen gebruiken vluchtelingen op een uiterst meedogenloze wijze. Nadat het hoofd van de emigratiedienst vermoord wordt gevonden leidt Jana het politieonderzoek naar de daders en hun motieven. Gaat in het begin de vooruitgang nog mondjesmaat, later in het boek neemt de ontknoping steeds sneller vorm aan. De spanning stijgt en uiteindelijk wordt ook de vaart van het boek enorm. De auteur gebruikt voor dit alles een heldere taal zonder al te veel complexe zinsconstructies, het boek leest daarom gemakkelijk. Ik vond het steeds lastiger het boek weg te leggen, benieuwd als ik was naar het einde van het verhaal. Er blijven overigens nog een aantal eindjes open, zodat een vervolg heel goed mogelijk is.
Ik vond het een sterk verhaal, origineel en goed verteld. Met recht dus een puik debuut.