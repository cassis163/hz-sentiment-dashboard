Er is niet veel toe te voegen aan de lovende recensies die al op de site staan, behalve om zelf te melden dat Harde revolutie van George Pelecanos een geweldig boek is. Het is niet een echte thriller in de zin van een cliffhanger na elk hoofdstuk of een bloedspannende achtervolging, of wat voor adrenaline-pompende variant je maar kunt verzinnen. En omdat dit boek 3 decennia vóór de boeken Het fatale schot, De grote afrekening en Soul circus speelt, weet elke lezer dat Derek Strange de 'revolutie' overleeft, hoewel hij er na al die tijd nog wel littekens van draagt. Toch is het een prachtig boek, dat een geweldige sfeertekening geeft van een diep verdeelde stad - en ook een land? De diepe kloof tussen zwart en wit die in Washington zichtbaar is, is fascinerend en vreemd voor ons in het 'tolerante' Nederland en België - hoewel die kloof bij ons zichtbaar is tussen 'westers' en 'niet-westers-allochtoon' - moeten we misschien in ons taalgebied een paar thrillerschrijvers van niet-wester-allochtone afkomst hebben om thrillers vanuit dat standpunt te gaan schrijven?
Verder wordt de werkelijkheid van 1968 helemaal invoelbaar, van de momenten waarop de natie rond tv en radio kluistert, de tegenstellingen in politiek en maatschappij tot de wortels die zichtbaar worden van de latere ontluistering in Washington die Pelecanos zo schrijnend en met begrip en compassie beschrijft in zijn hedendaagse romans. Een geweldig startpunt voor veel van zijn boeken. Ook Nick Stefanos van de Stefanos-romans (niet in het Nederlands vertaalt) komt nog even langs en natuurlijk de door Eric in zijn recensie ook al genoemde Granville Oliver. Je merkt dat Derek zich hier eventjes als een soort surrogaat-papa van Granville opstelt en daarmee zijn houding tegenover hem in De grote afrekening en Soul circus verklaart.
Ik ben al een tijdje fan van Pelecanos en met elk boek pakt hij me meer in, ondanks het gevoel dat de wereld die hij beschrijft (gelukkig) ver van mijn bed is - maar misschien niet zo ver als ik wel zou willen.