Theresa Hammond houdt haar kind Josh stevig in haar armen. Josh is doodziek. De meedogenloos stijgende koorts holt zijn lichaam uit. Het vernietigende effect daarvan is niet te vermijden. Toch besluiten zijn ouders Thomas en Theresa, nog niet naar het ziekenhuis te gaan. Immers, zij hebben een stellig geloof in God. Dat Hij alleen degene is die het kind kan genezen. Die stelling is hen mede ingegeven door de dominee van de kerk waarvan zij lid zijn en die niet toestaat dat zij een dokter raadplegen. Ondanks alle gebeden tot God, blijft het kind ziek. Dat doet Thomas en Theresa besluiten om toch, tegen de leer van de kerk, naar het ziekenhuis in Tidewater te gaan. Het duurt even voordat dokter Sean Armistead Josh gaat opereren. Inmiddels heeft hij wel een appendicitis bij Josh vastgesteld. Even is Sean besluiteloos. Hij overweegt het kind over te laten brengen naar een in de nabijheid gelegen en beter gespecialiseerd ziekenhuis. Zelf heeft hij in het verleden daar gesolliciteerd, maar is afgewezen. Dat doet hem besluiten Josh zelf te opereren, maar dat loopt verkeerd af. Josh overlijdt in het ziekenhuis.

Kindermishandeling moet volgens de wet gemeld worden bij de kinderbescherming. Dat doet Armistead dan ook. Maar hij krijgt direct geen contact met de kinderbescherming. Hij belt de plaatsvervangend openbaar aanklager Rebecca Crawford. Zij stelt een vervolging wegens dood door schuld, doodslag en grove verwaarlozing in. Thomas en Theresa worden daarvoor gedagvaard en moeten verschijnen voor een hoorzitting. En dat vlak na de begrafenis van hun zoontje.

Nikki Moreno werkt als juriste bij Carson & Associates. Zij adviseert de rechter. De rechter beslist dat de overige twee kinderen, in afwachting van het proces, voorlopig bij Nikki moeten verblijven. Thomas gaat naar een gevangenis. Theresa wordt op borgtocht vrijgelaten.
Nikki komt in contact met Charles Arnold. Behalve straatprediker is Charles ook hoogleraar grondrecht op de juridische hogeschool van Regent. Nikki doet een dringend beroep op Charles om het gezin Hammond juridisch bij te staan.

Er volgt een dramatisch proces waar de jury beslist dat Theresa niet schuldig wordt bevonden, maar Thomas wel. Charles laat het daarbij niet zitten en gaat verder met zijn onderzoek. Charles komt achter duistere feiten. Dat doet hem besluiten bij de rechter een nieuw proces aan te vragen. Het verzoek wordt gehonoreerd. Charles houdt een bijzonder scherp betoog, waaruit blijkt dat een aantal personen zich niet integer hebben gedragen. Een bizarre ontknoping volgt.

DODELIJK COMPLOT, van auteur Randy Singer is scherpzinnig geschreven. Behalve auteur is Randy Singer ook voorganger en advocaat. Daarom is het niet zo verwonderlijk dat het boek doorspekt is met christelijke elementen. Tevens zit het vol met juridische haarkloverijen, zoals die in de VS van Amerika voorkomen. Het betreft een heel goed boek. Zeker voor mensen die ook van John Grisham houden.