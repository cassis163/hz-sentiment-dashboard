Deze verhalenbundel geeft 8 verhalen van verschillende schrijvers. Elk van hen heeft een eigen onderdeeltje van psychiatrische aandoeningen voor zijn/haar rekening genomen. Bv anorexia, suïcidaliteit, depressiviteit en dwangstoornissen komen aan de orde. De verhalen zijn heel verschillend qua heftigheid maar door de verschillende onderwerpen is het een mooi en respectvol geheel geworden. Bovendien zijn de verhalen heel toegankelijk en leef je mee met de personen. De verhalen zijn goed leesbaar en in sommige gevallen confronterend.

Het lijkt me heel moeilijk om in een kort verhaal spanning op te bouwen, spanning wat weergeeft wat het voor die persoon betekend om dit mee te maken. Dit is in de meeste gevallen echter zeker gelukt. Ik kon heel veel meevoelen. Positieve uitschieters vond ik “Mijn engel en mijn duivel” van ervaringsdeskundige Mandy Verleijsdonk en “Amanda” van Karin Hazendonk. Hun verhalen raakten me het meest.
In mijn werk als verpleegkundige in de psychiatrie kom ik verschillende aandoeningen tegen en ik was vooral benieuwd hoe het boek voelde. Ik denk dat dit boek heel goed verschillende aspecten aangeeft maar ook dat het duidelijk is dat deze aandoeningen iedereen kan overkomen en dat de scheidslijn tussen “gezond en ziek” soms heel dun is. Dat vind ik erg knap in dit boek.
Ik geef dit boek 4 sterren omdat ik het zeker een bijdrage vind om psychiatrische aandoeningen uit de taboesfeer te halen.

Scelta Publishing en haar deelnemende auteurs willen graag de Psychische Gezondheid steunen door de opbrengsten van deze verhalenbundel te doneren aan het Fonds Psychische Gezondheid. FPG financiert wetenschappelijk onderzoek en zorgprojecten. Hun doel is nieuwe en betere behandelmethoden mogelijk te maken. Zij willen mensen met psychiatrische problemen en hun naasten uitzicht bieden op een beter leven.