Opsloten zitten in een doodskist en niemand die je hoort, wat zal er door je heen gaan? Het overkomt Eva, ze wordt wakker in een doodskist en weet niet hoe ze hier is gekomen en nog belangrijker; hoe ze eruit moet komen. Ze raakt bewusteloos en wordt vervolgens weer in haar eigen bed wakker met verwondingen aan haar handen. Was dit een levensechte nachtmerrie waarbij ze zich pijn heeft gedaan of is er meer aan de hand?

De beschrijvingen van hoe Eva in de doodskist ligt zijn heel realistisch beschreven. Zo realistisch dat je bij het lezen zelf een claustrofobisch gevoel krijgt. Ook komen er in het boek omschrijvingen van een jong meisje voor, heb dit echt met walging zitten lezen. De auteur weet dus heel goed tijdens het lezen gevoelens op te roepen die passen bij de situatie. Dit zorgt ervoor dat je je snel betrokken voelt bij het verhaal en je graag verder wilt lezen, ondanks dat het verhaal wel erg voorspelbaar is.

De schrijfstijl is eenvoudig en rechtlijnig, waardoor het boek zeer makkelijk te volgen is en je snel in het verhaal zit en blijft. Af en toe had het van mij wel wat ingewikkelder mogen zijn, alleen ter afwisseling is het ook wel heerlijk om zo'n gemakkelijk boek te lezen.