Ik heb er nooit een geheim van gemaakt dat ik een soort van haat/liefdeverhouding heb met de Red Queen-serie van Victoria Aveyard. Red Queen was een veelbelovend eerste deel: een origineel verhaal met veel potentieel, maar ik werd er niet echt door omvergeblazen. Ik besloot toch door te zetten en Mare’s verhaal nog een kans te geven. Op naar deel twee dus, Glass Sword! En dat was echt een tegenvaller moet ik toegeven, ik vond er helemaal niks aan en waar ik dan toch de moed vandaan haalde om verder te lezen, weet ik niet, maar ik las King’s Cage en was (eindelijk) verkocht! Maar voor War Storm had ik nog steeds gemengde gevoelens, zou Victoria Aveyard deze stijgende lijn doorzetten of was dit laatste deel opnieuw een teleurstelling?

Als doorgewinterde lezer kennen we de personages al heel erg goed, maar dat houdt niet in dat ze ons niet meer kunnen verrassen, integendeel! De grootste verrassing was natuurlijk Evangeline die veel sympathieker overkomt door haar liefde voor Elane en op het einde eindelijk tot inkeer komt. Hoe goed Evangeline is uitgewerkt en geëvolueerd, zo slecht gaat het met Cal. Cal is voor mij altijd een lichtpuntje in de duisternis van het Red Queen-universum geweest, en je mag dat heel letterlijk nemen wat mij betreft. Maar in dit laatste deel wordt hij niet op zijn best getoond, hij komt redelijk oppervlakkig over en krijgt meer een zijrolletje toebedeeld. Mare daarentegen ontwikkelt zich tot de krachtige, jonge vrouw die ze is. Ze komt op voor haar eigen rechten en ook voor de andere roden. Ze is niet langer het egoïstische meisje dat we leerden kennen in het eerste boek en gelukkig maar, want ik denk dat ik niet de enige ben wanneer ik zeg dat ze heel erg irritant kon zijn!

Wat de schrijfstijl betreft, is War Storm één van de betere boeken uit de serie. Zoals de titel al doet vermoeden, komt er genoeg actie in het boek waardoor het verteltempo redelijk hoog ligt. De veldslagen zijn heel erg beeldend geschreven, dus op dat gebied komen we als lezer niets tekort. Ook de dialogen zijn wederom heel erg goed uitgewerkt en de personages zijn op een intrinsieke manier met elkaar verweven, iedere actie heeft een reden. Wat die reden precies is? Daar kom je vroeg of laat wel achter.

Al bij al was War Storm dus een waardige afsluiter voor deze veelbesproken serie. Naar mijn mening niet het beste boek uit de reeks, maar absoluut niet het slechtste! Stiekem hoop ik zelfs dat het verhaal van het bliksemmeisje nog niet helemaal afgelopen is…