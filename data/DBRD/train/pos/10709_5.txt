Dit is het vervolg op Vermist, dit boek heb ik destijds beoordeeld met 4*. Het is ook apart te lezen, maar het verhaal komt beter tot zijn recht als je eerst deel één leest. Het verleden herhaalt zich.

Ook in dit verhaal speelt Lauren, inmiddels 16, een hoofdrol. Werd in deel één Lauren ontvoerd, in dit deel gaat het om de vermissing van Madison, haar zusje van 8 jaar. De derde zus, Shelby van 15, speelt ook een belangrijke rol. Vader Sam is plotseling overleden en hun moeder vindt troost bij Rick, maar is hij wel wie zij denken dat hij is, een liefhebbende vader voor zijn drie dochters. Schijn bedriegt.

Ik vond dit deel beter dan het eerste, volop spanning vanaf het begin tot aan het einde van het verhaal. Moed en vertrouwen spelen een belangrijke rol, Lauren zet alles op alles om Madison te bevrijden, dit met gevaar voor haar eigen leven. Je wordt telkens misleid waardoor je dit verhaal in één ruk uit wil lezen.

In deel één begon het verhaal met de vraag: Wie ben ik? Er is maar één antwoord op deze vraag. "Elke dag worden we onszelf, scheppen we een verleden dat we meenemen naar de toekomst. En andere mensen maken ons tot wie we zijn".