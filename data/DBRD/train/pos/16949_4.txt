Bhalla House, gelegen op de Schotse Hebriden, behoort al generaties lang tot de – verre – familie van Harriet. Harriet ( Hetty) is de nieuwe eigenares en ze is erheen gereisd om het huis te inspecteren en te kijken wat de mogelijkheden zijn Zelf twijfelt ze tussen verkopen of er een luxe hotel van te maken.
Zij is net aangekomen op het eiland als er onder de vloer van het huis menselijke resten worden aangetroffen. Waarschijnlijk liggen deze resten er al een eeuw.
Hetty vindt oude dagboeken en brieven en ze ontdekt dat aan het begin van de twintigste eeuw het huis bewoond werd door de schilder en naturalist Theodore Blake en zijn vrouw Beatrice. Uit alles dat ze leest blijkt het huwelijk van Theo en Beatrice geen gelukkig huwelijk te zijn geweest.

'Huis van eb en vloed' bestaat uit twee verhaallijnen. Eén speelt zich af in 2010 en de andere in 1910. In het verhaal van 2010 leren we Hetty kennen. Haar plannen voor Bhalla House worden door de lokale bewoners aldaar niet in dank afgenomen en ze ondervindt flinke tegenwerking. Ondertussen is het onderzoek naar de identificatie van de gevonden menselijke resten in volle gang.
Het verhaal dat zich afspeelt in 1910 verteld over Beatrice en haar leven met Theo. Een verhaal dat aan het eind duidelijkheid zal geven en er ook voor zal zorgen dat Hetty de juiste keuze zal maken.

Op de een of andere manier duurde het even voordat dit verhaal mij te pakken kreeg. Maar toen het eenmaal zover was, kon ik het boek ook niet meer wegleggen. In de vele gebeurtenissen die zich afspelen is voortdurend een sluimerende spanning aanwezig en de beeldende en sprekende schrijfstijl laten je alles van dichtbij meemaken. Het strand, de zee en alles eromheen wordt zo beschreven dat je helder beeld krijgt van de omgeving waar alles zich afspeelt. Een dichterlijke, ietwat klassieke schrijfstijl, een verhaal dat mij een beetje deed denken aan een opera.

‘Hij had haar meegenomen naar zijn droomwereld, ze was erdoor betoverd geraakt en wilde die graag met hem delen, maar zijn passie was omgedraaid, naar binnen gericht en hij had haar buitengesloten, hij was verduisterd tot iets wat ze niet kon begrijpen, en ze was het spoor bijster geraakt.’

Het leven van Beatrice ziet er erg triest uit en straalt veel eenzaamheid uit. Een personage waar ik medelijden mee had en ik hoopte dat voor haar het tij zou keren. Op een gegeven moment kiest ze heel even voor zichzelf en voor de liefde, maar dit zal helaas niet datgene brengen waar ze zo naar verlangd. In het boek wordt al snel duidelijk gemaakt waarom Theo zich op een bepaalde manier gedraagt maar voor Beatrice zal dit lang een raadsel blijven. Het aanwezige spanningsveld tussen de hoofdpersonages is op een wijze beschreven dat deze zeer voelbaar is waardoor de boog continu gespannen blijft.

‘Hij had bij aankomst opgetogen geleken, verrukt om hier te zijn en ze had hem naar het strand zien lopen en daarna met de zoon van de rentmeester zien praten. Maar ze was zich bewust geworden van zijn stemmingen hier. Zijn stiltes.’

De spanning in 'Huis van eb en vloed' zat hem ook in het feit dat ik voortdurend benieuwd was wanneer er eindelijk open kaart zou worden gespeeld. En wanneer het bekend zou worden van wie de gevonden menselijke resten waren. Als het moment daar is het waarom niet zo verrassend meer, maar het hoe des te meer.
'Huis van eb en vloed' is een verhaal waarin veel geheimen worden prijsgegeven maar eigenlijk draait het allemaal maar om één ding en dat is de ware liefde.
Romantiek, drama en spanning samengevat in een zeer mooi welgevormd verhaal.