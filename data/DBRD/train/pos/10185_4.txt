Simon de Waals debuut, Cop vs Killer, verhaalt over slechts vier dagen en nachten uit het leven van twee personen: een sluwe crimineel en een toegewijde rechercheur. Deze crimineel, Mirko Narain, is de politie steeds voor en weet hen altijd te omzeilen. Iedereen is op de hoogte dat Mirko verantwoordelijk is voor alle criminele gebeurtenissen in de stad maar er is steeds een gebrek aan bewijs. Een moord meer of minder maakt voor hem niets uit. De rechercheur Frank Spinola wil hier een einde aan maken en zoekt de zwakke plek op van Mirko Narain. Of het Frank Spinola lukt om hem te vatten, lees je in Cop vs Killer!
Cop vs Killer is een vloeiend geschreven misdaadroman die zeer vlot leest. Het verhaal wordt verteld door een alwetende hij-/zijverteller en is in chronologische volgorde geschreven. Wat er vooraf gegaan is of nog komen moet, is niet heel belangrijk in het verhaal. Wat belangrijk is, is wat er gebeurt tijdens de vier dagen en nachten die in het boek beschreven staan. Daarom wordt er nauwelijks gebruik gemaakt van flashbacks en/of flashforwards. Het boek is onderverdeeld in 15 hoofdstukken, die afwisselend over het leven van de crimineel en het leven van de rechercheur gaan. Deze 15 hoofdstukken zijn onderling nog eens onderverdeeld in kleinere hoofdstukken.
Het verhaal is misschien wel een beetje cliché, namelijk een rechercheur die de crimineel probeert te vatten. Maar dit stoorde me niet door de schrijfstijl en de opbouw van de spanning.
Lezen doe ik in het algemeen niet graag, maar dit boek heb ik zeker niet tegen mijn zin in gelezen. Soms gebeurt het dat ik door een tekort aan spanning niet geboeid meer ben en hierdoor niet meer in het verhaal verdiept zit. Dit had ik met Cop vs Killer totaal niet. Simon de Waal houdt het verhaal van het begin tot aan het einde spannend. Het boek leest zeer vlot, je vliegt doorheen de paginas. Het is ook leuk om een verhaal te lezen van een auteur die echt weet waarover hij schrijft. Omdat Simon de Waal het schrijven combineert met zijn werk als rechercheur in Amsterdam, weet hij volledig waarover hij het heeft. Dit merkte ik ook aan het verhaal. Alle details die bij het oplossen van een misdaad te pas komen, zijn in het boek vermeld. Een echte aanrader!