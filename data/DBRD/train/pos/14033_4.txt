Hartelijk dank aan uitgever Het Nieuwe Debuteren voor het beschikbaar stellen van het recensieboek ‘Prijs van vertrouwen’ van T.M. Zaan.

Cover
De cover bestaat uit een pagina van het woordenboek. Met het woord ‘vertrouwen’ en de betekenis duidelijk uitgelicht. Gezien de titel vind ik het een redelijk originele cover. Gezien het genre, romantiek, helemaal. Geen zoetsappige cover. Aan de andere kant is dat ook een minpunt. Uit de cover kan je niet opmaken tot welk genre het boek behoort. De cover krijgt van mij een 6,5.
Samenvatting van het verhaal
Gia de Leeuw is werkzaam als manager Various Relations bij evenementenbureau Grand Plaza Event Center. Ze is een ontzettend knappe vrouw, die niet doorheeft hoe knap ze is en welk effect ze heeft op de mannen die ze ontmoet. Volgens haar is ze niet de moeite waard en dat beeld wordt voor haar bevestigd, omdat alle mannen alleen maar oog lijken te hebben voor haar beste vriendin May. May is een voormalig model en al jaren gelukkig getrouwd, en die dolgraag zou zien dat Gia in zou zien wat een schoonheid ze zelf is. Een prijs voor elke man. Ze is namelijk niet alleen knap, maar ook lief, zorgzaam, intelligent en goed in haar werk. Als Gia door haar baas naar Antwerpen wordt gestuurd om de samenwerking met het concertgebouw in Antwerpen in goede banen te leiden, hoopt May dan ook dat Gia in een andere omgeving door zal krijgen wat ze waard is. Op haar eerste dag in Antwerpen ontmoet Gia niet een, maar wel drie mannen waar ze zich, tot haar verbazing, tot aangetrokken voelt. Joe en Jason, twee Amerikaanse broers, die bij het concertgebouw aan het werk zijn en Sergio, de Belgische motoragent, die haar in ruil voor een drankje haar bekeuring wegens te hardrijden wil kwijtschelden. Zal een van deze mannen eindelijk tot Gia door kunnen dringen, en zal Gia in staat zijn om het verleden een plaats te geven, zodat het haar zal lukken om weer vertrouwen te krijgen in mannen? Haar vertrouwen is namelijk flink toegetakeld door haar ex-vriend en voor geen prijs wil Gia de pijn van verraad weer ervaren.
Conclusie
In tegenstelling tot de meeste romantische verhalen heeft de schrijfster T.M. Zaan, die een passie heeft voor lezen, schrijven en muziek, met haar debuut gekozen om niet de standaardlijn te volgen van vrouw ontmoet man, ze mogen elkaar eerst totaal niet, komen dan bij elkaar, om weer uit elkaar te gaan naar aanleiding van een misverstand en uiteindelijk een aantal pagina’s voor het einde elkaar toch te vinden en dan besluiten om te trouwen. Deze keuze levert een verfrissend verhaal op dat ze met de nodige humor weet te brengen. Op sommige momenten zit je hardop te lachen vanwege haar taalgebruik. Helemaal bij haar prachtige manier om een kater te beschrijven na een nachtje feesten. “In haar hoofd dansten alleen nog twee olifanten de tango, maar daarvoor had ze nu al twee paracetamol genomen”. Naast de humor verweeft ze ook traumatische gebeurtenissen in het leven van Gia. Tessy Zaan weet hiermee een levensechte vrouw te scheppen, die gebukt gaat onder haar verleden, maar ook de invloed op haar relaties met vrienden, collega’s krijgt hierdoor meer diepgang. Wel jammer is dat ze regelmatig aanhaalt dat Gia niet door heeft hoe knap ze is. Natuurlijk is het een essentieel onderdeel van haar karakter en van de gebeurtenissen die zich afspelen in haar leven, maar minder vaak de nadruk erop leggen had geen afbreuk gedaan aan het geheel. Niet alleen Gia komt goed tot leven, ook May, Joe, Jason, Toby – de homovriend van May en Gia, komen tot leven met rake zinnen, levendige beschrijvingen van hun karakters en de betekenis die zij spelen in het leven van Gia. Een romantisch verhaal zou geen romantisch verhaal zijn als niet ten minste een van de hoofdpersonen rijk en beroemd zou zijn, en Tessy Zaan hanteert dit principe dan ook, maar ze brengt het wel met verve. De problematiek die daarmee samenhangt, zoals paparazzi, gestoorde fans en roddel wordt op een leuke manier in het verhaal verweven en geeft het een redelijk realistisch tintje.

T.M. Zaan heeft met haar debuutboek aangenaam verrast. Humor, drama, romantiek, levendig beschreven en met een frisse aanpak van het liefdesverhaal geef ik dit heerlijk vlotlezende debuut 4*.