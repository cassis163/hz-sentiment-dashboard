Recensie van ‘Nemesis’ van Simon de Waal (*****)

Bijna on-Nederlands spannend en realistisch

Oorspronkelijke titel: Nemesis
ISBN: 9789048834969
Uitgeverij: Lebowski Publishers
Pagina’s: 265

Nemesis is een Grieks mythologisch figuur en beeldt de meedogenloze godin van de gerechtigde wraak uit. Simon de Waal is een creatieve duizendpoot uit de lage landen die in zijn vrije tijd ook nog graag enkele uren per week professioneel rechercheur zware misdaad wil zijn in Amsterdam. Combineer deze goedlachse en al even goedgebekte auteur met de godin van de wraak en er moet wel iets buitengewoons spannends en interessants uit voortkomen. Voor eenmaal dus een gelegenheidsduo: ‘Nemesis & De Waal’

Officier van Justitie Sylvia van Maele is alleen thuis als ze vreemde geluiden in huis hoort. Twee mannen zijn het huis binnengedrongen en hebben nog een derde persoon bij zich die voor de ogen van Sylvia zonder pardon wordt geliquideerd. Beide mannen verdwijnen en laten haar met een boodschap en het stoffelijk overschot achter.
Als ze van de eerste schrik is bekomen, blijkt de vermoorde man een bekende te zijn. Het is een van de twee informanten in een even belangrijk als moeizaam onderzoek waar zij leiding aan geeft. Het 6-koppige team werkt onder embargo en maar enkele mensen zijn van het bestaan op de hoogte. De liquidatie is een serieuze en ernstige waarschuwing aan het onderzoeksteam om direct te stoppen met het onderzoek.
Als in een snel opgezette actie, als reactie op de liquidatie in het huis van Sylvia, een teamlid om het leven komt, zijn ze over een ding eensgezind en vastbesloten; doorgaan met het onderzoek en de moordenaar(s) van hun teamlid opsporen! Een vorm van collectieve wraak steekt de kop op…

De Waal heeft in ‘Nemesis’ een aantal van zijn uitzonderlijke talenten weten te combineren. Een zaak die zo uit een politiedossier dat op een bureau lag gewandeld kan zijn, is door hem in een scenario omgetoverd dat in hoog tempo naar een climax dendert. In een constant hoge snelheid ontwikkelt zich een beeld van een uiterst gemotiveerd team dat zich kost wat kost ten doel stelt om een belangrijke tak van de georganiseerde misdaad in Amsterdam uit te schakelen. Met sprekende karakters die alle emoties van ‘echte mensen’ bezitten, acteren ze op een door De Waal gecreëerd podium dat niet alleen levensecht is maar ook zo op het witte doek kan verschijnen. Niet plotgedreven maar vanuit de emoties en psychologie van de karakters van personages dit keer. Natuurlijk wel volop actie en met gevaar en alle gevolgen voor hun sociaal leven, regisseert hij zijn cast naar een einde vol plotwendingen dat tot laat onvoorspelbaar blijft. Vanzelfsprekend dat lezers bij regelmatig het ‘puntje van hun stoel-gevoel’ krijgen. Woorden als wraak, onverzettelijkheid, gevaar, emotie, psychologische mishandeling, angst en moed zijn de pijlers waar dit avontuur op balanceert.
Bijna on-Nederlands maar daarom niet minder spannend.

Samengevat luidt de conclusie dat ‘Nemesis’ alle ingrediënten in zich heeft om tot de top door te dringen. Goed opgezette plot met constante spanning, gevaar en verrassingen. Het verhaal wordt in hoog tempo gebracht met sprekende personages, waarbij zowel in hun moed als angsten de juiste emoties gedoseerd worden. Kortom, het voldoet aan alle eisen voor de hoogste waardering!

Eindoordeel: 5 sterren

Spanning: 4 sterren
Plot: 5 sterren
Leesplezier: 5 sterren
Schrijfstijl: 5 sterren
Originaliteit: 5 sterren
Psychologie: 5 sterren