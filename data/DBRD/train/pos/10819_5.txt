Op Goodreads zag ik Illuminae al meerdere keren voorbij komen, maar toen ik het boek in de boekwinkel spotte was ik meteen halsoverkop verliefd. Wat een fantastisch mooi vormgegeven boek - met ook nog eens een ruimteverhaal dat me enorm aansprak. Ik kon niet wachten om hierin te beginnen en goed nieuws: illuminae wist me van begin tot eind in haar ruimteschepen mee te nemen. Een aanrader!Illuminae speelt zich af in het jaar 2575 en begint op Karenza - de thuisplaneet van Kady en Ezra; twee tieners die zojuist hun relatie hebben verbroken. Maar wanneer hun planeet onverwacht wordt aangevallen proberen ze toch samen te ontsnappen naar één van de evacuerende ruimteschepen. Dit is echter pas het begin van al hun problemen..

Hoewel je misschien afgeschrikt wordt door het thema 'in de ruimte' kan ik je zeggen dat je het boek hierdoor zeker niet moet laten liggen. Ook ik vond het soms moeilijk om het ruimteschip voor me te zien, maar ondanks dat heb ik enorm genoten van dit spannende verhaal vol actie, avontuur en romantiek. Ik werd zo meegesleept in het verhaal, dat ik af en toe echt vergat dat het zich afspeelde in outer space.

Wat het verhaal voor mij persoonlijk heel sterk maakt is de originaliteit en vooral ook de vele verrassende wendingen die het verhaal neemt. Op pagina één had ik echt niet kunnen verwachten waar het complete verhaal naartoe gaat.. De wereld zit bovendien enorm sterk in elkaar. Je leert niet alleen veel over de concurrerende corporaties, maar ook over de verschillende ruimteschepen en de 'boordcomputer' AIDAN.


Wat Illuminae - naast het toffe verhaal - echter het meest onderscheidt van andere (Young Adult) boeken is de originele vertelwijze. Het hele boek is eigenlijk één dossier, bestaande uit mails, chats, observaties, dagboekfragmenten, logboeken en data van computer AIDAN. Het boek is enorm mooi vormgegeven en daarom echt een feestje om te lezen. Het kost misschien iets meer tijd om te lezen dan een 'gewoon boek', maar het is zeker de moeite waard. Bovendien is het ook heel grappig voor je omgeving; het leverde heel wat gefronste wenkbrauwen op in de trein toen ik heel mijn boek ronddraaide om bepaalde pagina's te kunnen lezen..

Illuminae kent veel verschillende personages zonder dat het verwarrend wordt. Ondanks de ietwat afstandelijke vertelwijze - je leest alles van 'buitenaf' in de verslagen en logboeken - worden alle personages heel duidelijk geïntroduceerd. Persoonlijk had ik echt het gevoel dat ik de personages kende. Veel personages zijn bovendien grappig, sarcastisch en/of cynisch, ondanks het feit dat ze zich in een levensbedreigende situatie bevinden. Ik heb ontzettend veel gelachen om dit boek, terwijl het tegelijkertijd heel spannend is en er ook vele mensen sterven. Om sommige van de gesneuvelden personages heb ik echt wel een traantje moeten laten..

Een grappig weetje is trouwens dat de auteurs de namen van hun vrienden, familie en kennissen in het boek verstopt hebben - en dat deze mensen op de meest vreselijke manieren overlijden. Stiekem een beetje luguber, maar het zal een inside joke zijn hoop ik ;)



Hoewel ik het laatste stukje van het einde stiekem een heel klein beetje voorspelbaar vind; kan ik niet anders dan dit boek vijf sterren geven. Ik ben zo benieuwd naar het tweede deel van The Illuminae Files! Ik heb op Goodreads gelezen dat we twee nieuwe hoofdpersonages krijgen en ik kan niet wachten om ook hen te leren kennen :)

Al met al heb ik enorm genoten van Illuminae, het laatste boek dat ik in 2015 las. Het verhaal op zich is al enorm origineel en tel daar dan nog de originele vertelwijze en briljante vormgeving bij op en je hebt - mijns inziens - een hit te pakken. Zelfs als de ruimte je misschien niet heel erg aanspreekt is en blijft dit boek een enorme aanrader. Romantiek, actie en spanning komen allemaal samen in deze page turner. Ik zeg: heel snel lezen en dan samen met mij fangirlen en de dagen aftellen totdat het vervolg verschijnt..

Deze recensie verscheen ook op Oog op de Toekomst.