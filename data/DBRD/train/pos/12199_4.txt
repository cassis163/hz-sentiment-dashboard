Robert Lowenthal is geboren en getogen in het Achterhoekse dorp Bontebrug. Samen met zijn beste vriend Bertje en gelegenheidsvriend Mohammed ('de enige vreemde van het dorp') brengt hij zijn jeugd door tussen kippen, brommers, pornofilms en schuurfeesten. De scenes uit Roberts jeugd zal menig wenkbrauw doen optrekken, maar laten een hechte vriendschap zien tussen Robert en Bertje.

Als Robert voor zijn studie naar Amsterdam vertrekt maakt hij kennis met een heel andere wereld, waarin hij ook zichzelf meer en meer ontdekt. Hij studeert aan de kunstacademie en krijgt hier les van zijn grote voorbeeld Josef Dietz. Josef introduceert Robert in de wereld van de kunst door samen met hem te exposeren: Een droomstart van zijn kunst carrière.

Het leven in Amsterdam brengt Robert van de ene vreemde situatie naar de andere, maar hij beweegt zich er ogenschijnlijk moeiteloos doorheen.
Het contrast met het plattelandsleven is enorm en in elk hoofdstuk voelbaar. Het absolute hoogtepunt hierin is als zijn dorpsvriend Bertje op zijn brommer naar Amsterdam tuft en zich vervolgens schaamteloos laat gaan in een eettent. Deze scene schuurt aan alle kanten.

Bontebrug heeft korte hoofdstukken waarin gewisseld wordt van tijd, maar ook van de werelden Bontebrug en Amsterdam. De vergelijkingen zijn doorgaans grappig, maar vooral vindingrijk. Over een hostel in Londen: ‘Er waren geen ramen en aan het plafond hing slechts een peertje haar best te doen om deze bilspleet van de aarde te verlichten.’

Jonah Falke (1991) heeft met dit debuut bewezen dat hij een multi talent is. Naast schrijven houdt Falke zich namelijk ook nog bezig met muziek en kunst. Bontebrug maakt nieuwsgierig naar deze talenten, want als deze net zo zijn als zijn schrijfkunsten, belooft dat heel wat.

Enige minpuntje is het ontbreken van een echt plot, maar verder is Bontebrug 36 hoofdstukken genieten van een weergave van twee uitersten van werelden, waarin vriendschap een rode draad door het verhaal trekt.