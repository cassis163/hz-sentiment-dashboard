Ik las dit boek omdat het onderdeel was van de 7Days Reading Challenge van Hebban.nl. Zelf zou ik het boek niet snel meegenomen hebben. De cover doet nogal kinderlijk aan en ik vond het boek ook op de kinderafdeling in de bib.

Ondanks de negatieve indrukken in het begin heeft het boek mij toch weten te verrassen. Het verhaal gaat over liefde, vriendschap, pesten en alles wat hiermee gepaard gaat. Sarah heeft op een realistische en duidelijke manier de gevolgen die pestgedrag kan hebben weergegeven. Op dit vlak merkte ik toch ook wel dat het eerder bedoelt was als kinderboek. Het is op een heel kinderlijke manier geschreven. Ze weet de boodschap op een goede manier over te brengen. Ik denk dat de jeugd hier zeker over zal nadenken na het lezen van dit boek.

Het verhaal had een wisselend perspectief. Zoals je misschien al weet hou ik hier heel hard van. In dit verhaal gaf het ook een grote meerwaarde. Hierdoor wist je wat er met Oscar gebeurd was en zag je ook een kant van het verhaal waardoor je begreep waarom hij verdwenen was. De gevolgen van het pestgedrag worden duidelijk en hier merk je ook welke gevolgen manipulatie kan hebben op mensen.

Het boek was me persoonlijk iets te kinderlijk, maar de boodschap vind ik wel heel mooi. Hierdoor geef ik het boek 4 sterren. Het boek is zeker een aanrader voor iedereen, maar vooral voor jongeren/ kinderen zou ik dit boek aanraden.