De Zweedse auteur Håkan Nesser heeft vooral bekendheid verworven met zijn serie rond commissaris Van Veeteren die in tien smaakvolle delen een even smaakvolle hoofdrol speelde. Voor deze serie het laatste deel zag verschijnen, had inspecteur Gunnar Barabarotti het levenslicht al gezien. Met De slager van Klein Birma is ook met deze merkwaardige diender der wet een einde gekomen aan een leuke serie. Of daarmee alle problemen voor Barabarotti en Eva Backman zijn opgelost, is te betwijfelen.

Barabarotti is nog herstellende van het verdriet dat hij heeft om het overlijden van zijn vrouw Marianne. Toch wil hij perse weer terug waan het werk omdat dit voor hem de beste therapie lijkt te zijn.
Hij krijgt een coldcase op zijn bureau geschoven, het dossier Arnold Morinder, die 5 jaar eerder spoorloos is verdwenen. Morinder is de partner van Ellen Bjarnebo die algemeen bekend staat als de slager van Klein Birma. Die naam heeft ze gekregen nadat ze haar eerste man heeft vermoord en in stukken gesneden. De straf heeft ze uitgezeten en ze is weer op haar oude stek neergestreken, met Arnold als partner.
Barabarotti bijt zich vast in de zaak en ontdekt dat er destijds fouten zijn gemaakt in het politieonderzoek. Hij haalt nog wat onbekende dingetjes naar boven die een ander licht op de zaak werpen….

Met De slager van Klein Birma maakt Nesser een mooi maar geen bevredigend einde aan de Barabarotti-serie. Er zijn nog zoveel vraagtekens in het verdere verloop van het leven van de inspecteur dat er nog wel wat te ontwikkelen viel. Maar de schepper heeft gesproken en dan hebben zijn onderdanen maar te luisteren. Wellicht loopt de auteur wel met een nog beter idee voor een nieuwe serie rond en broedt hij deze uit tot weer een aantal mooie verhalen.
De slager van Birma heeft ook weer een verloop dat je van Nesser kunt verwachten, deels voorspelbaar tot er opeens iets tevoorschijn komt dat de zaak weer een onverwachte wending geeft. Dat, en zijn beeldende schrijfwijze rechtvaardigen de waardering die Nesser verdient, een topauteur uit de nog steeds groeiende rij Scandinavische auteurs.


Eindoordeel: 4 sterren

Spanning: 3 sterren
Plot: 4 sterren
Leesplezier: 3 sterren
Schrijfstijl: 4 sterren
Originaliteit: 4 sterren
Psychologie: 3 sterren