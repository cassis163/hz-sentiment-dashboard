Amla is het twaalfde boek in de reeks rond Rani Diaz en haar team. Pitta was het eerste boek dat ik van deze Vlaamse thrillerschrijfster las en onmiddellijk was ik geïntrigeerd door de aparte rechercheur Rani en haar team.

Toen ik de kans kreeg om Amla te lezen, kon ik deze niet laten voorbijgaan. Zelf was ik heel benieuwd of deze thriller anders en verrassend zou zijn.

Wat heeft dit boek me meegesleurd! Eenmaal ik in het verhaal zat, moest ik gewoon weten hoe het eindigde. De schrijfster daagde me uit om mee op zoek te gaan naar de ware schuldige en ze slaagde erin om me meermaals te doen twijfelen. Hoewel ik uiteindelijk wist hoe het plot in elkaar zat vond ik het slim bedacht en goed uitgewerkt.

Amla is een rauw verhaal waarbij gruwelijke gebeurtenissen Norah en haar gezin vernietigen. Wie is toch verantwoordelijk voor deze ijzingwekkende daden en waarom zou iemand overgaan tot deze onvoorstelbare acties? Het werd al snel duidelijk dat in het leven van Norah niets was hoe het leek en er kwamen nieuwe onthullingen die voor nog meer vragen zorgden.

In deze psychologisch uitstekend onderbouwde politiethriller leerde ik meer weten over de teamleden van Rani en ontdekte ik een afgrijselijke maar toch realistische ontknoping.

Wat ik echt knap aan dit boek vind is, dat nadat ik het boek gelezen heb, nog niet alle raadsels opgelost zijn. Dit doet me ongeduldig uitkijken naar het volgende deel in de reeks omdat ik benieuwd ben hoe de avonturen van Rani en haar teamleden op werk en privé-gebied evolueren. Amla maakt duidelijk dat politiemensen ook gevoelens en een leven naast hun werk hebben. Naast de wreedheid van hun cases worden de speurders natuurlijk geconfronteerd met de moeilijke balans tussen hun passie en hun thuissituatie.

Amla explodeert in een huiveringwekkend einde en de auteur durft vreselijke scènes te verwerken in het verhaal. Met haar beeldende en expliciete schrijfstijl heeft ze een thriller geschreven die emotioneel, diepgravend en onthutsend is.

Amla is een must-read voor wie graag een spannend verhaal met onderhuidse dreiging, psychologie en onverwachte plotwendingen ontdekt en niet te teergevoelig is.

4.5 sterren

http://thrillerlezers.blogspot.com/2019/05/amla-van-sterre-carron.html