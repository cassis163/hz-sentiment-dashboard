Een genetisch experiment
Een persoon
Een ruimteschip

Evolutie vertelt het levensverhaal van John Water. Al vanaf zijn geboorte is duidelijk dat hij anders is. Hij groeit als enig kind op bij zijn alleenstaande moeder, voor wie hij weinig empathie heeft. Sowieso heeft hij weinig gevoelens voor andere mensen. John ontwikkelt zich veel sneller dan normaal en vindt andere mensen maar sloom en traag van begrip.
John hoort van de Wende, een gebeurtenis die op zijn achttiende verjaardag zal plaatsvinden en waarin hij zal worden wie hij werkelijk is. Hij gaat op zoek naar informatie over de Wende. Ook zoekt hij naar zijn vader en waar hij vandaan komt. Als hij uiteindelijk door de Wende is gekomen, heeft hij twee mensen leren kennen die net als hij zijn. Zij helpen hem op weg in zijn nieuwe lichaam en leven.
Na enige tijd ontdekt John dat hij het resultaat is van een genetisch experiment. Hij is 20% mens en 80% Europeaan (van Europa, één van Jupiters manen). Hij ontmoet ook zijn biologische vader, die een volle Europeaan is.
John gaat met zijn vader en een aantal anderen naar Europa. Daar, ver weg van alles wat hem bekend is, wordt hem langzaam duidelijk waarom de Europeanen aan genetische manipulatie doen en waarom hij het beste prototype is. Ik ga niet vertellen wat de Europeanen met die half mens/ half Europeanen willen doen, dat is een te grote spoiler. Wel kan ik zeggen dat er duistere bedoelingen achter zitten.
In het tweede deel van dit boek volg je Valerie Steen. Zij is een wetenschapper die op aarde de inslagkrater van een meteoriet moet onderzoeken. Algauw blijkt dat daar buitenaardse dingen zijn gebeurd. Ze ontdekt met een paar anderen een goed verstopt en zeer geavanceerd ruimteschip: Evolutie. Met dit schip reisde John op en neer naar Europa, maar nu is het schip neergestort. Valerie ontvangt vreemde berichten die schijnbaar van Evolutie afkomstig zijn.
Het derde en laatste deel gaat weer over John. Hij raakt steeds meer vertrouwd met zijn lichaam en ontdekt steeds meer over wie hij is. Ook ontwikkelt hij een meer dan bijzondere band met Evolutie, ze wordt een soort van partner voor hem. Intussen vindt er op Europa een revolutie plaats en bevindt John zich in het midden ervan.
Het einde vond ik erg verrassend en origineel. Het is geen en-ze-leefden-nog-lang-en-gelukkig-einde wat je ver van te voren ziet aankomen.
Het verhaal is geschreven vanuit de ik-persoon, dat dus 2x John is en daartussen 1x Valerie. Ik voelde heel erg mee met de zoektocht van John naar zijn identiteit en de reden van zijn bestaan. Naar mijn idee draait het hele boek om die vragen. Ook het ruimteschip Evolutie vond ik goed uitgewerkt. Hoewel ze een ding is, ga je toch met haar meeleven. De band die zij en John ontwikkelen maakt dat je alleen maar meer om haar gaat geven.
Ik vind de cover goed bij het verhaal passen. Je ziet de aarde, Europa, twee ruimteschepen en hoofdpersoon John Water. Als je het boek leest, snap je ook waarom John zo'n apart uiterlijk heeft. Het kleurenpalet, blauw-grijs-wit, past bij de sfeer van het verhaal.
De titel “Evolutie” slaat op het ruimteschip Evolutie, die een belangrijke rol in het verhaal heeft en aan het eind zelfs bijna een hoofdrol. In die zin vind ik de titel goed gekozen. Echter had ik zelf het ruimteschip een andere naam gegeven. Door de titel van het boek dacht ik dat het over evolutie zou gaan, dat de mens geëvolueerd was ofzo. Dat is hier niet het geval.
De achterflaptekst vertelt alleen over Johns zoektocht naar zijn identiteit, maar van mij had er ook iets over Evolutie bij mogen staan.
Hoewel ik me goed in John en Evolutie kon inleven, vond ik het verhaal soms lastig om te volgen. Er zijn best veel personages en het was af en toe moeilijk om iedereen uit elkaar te houden. Vooral wanneer John voor het eerst een aantal andere Europeanen ontmoet. Ik lees wel vaker boeken met veel personages, maar daar had ik dat probleem niet.
Al met al is het toch een goed science fiction boek die me een flink aantal uren leesplezier heeft bezorgd.