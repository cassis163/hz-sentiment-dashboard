Agnes van Overveld kreeg in 2010 een hersenvliesontsteking door een ruggenprik! Nog maar zevenenveertig jaar jong ziet ze haar leven zoals dat tot die tijd was, verdwijnen. Door de restverschijnselen van de meningitis twee jaar eerder, verliest ze haar betaalde baan. Agnes besluit zich niet klein te laten krijgen, blijft positief ingesteld en gaat vrijwilligerswerk doen. Zo komt ze in contact met Ria, die vanaf haar zestiende blind is.

Agnes ziet alles, maar haar gevoelens zijn in de war. Ria voelt alles maar ziet niets. Een perfecte combinatie! Deze twee optimisten zijn al snel meer dan kennissen en worden vrienden. Een bijzondere vriendschap tussen deze twee vrouwen.

'Windkracht 6' laat ook het onbegrip van de omgeving zien wanneer aan het uiterlijk van iemand niet te zien is, dat het helemaal niet goed met hem of haar gaat. Waarom kun je dan niet werken?
Agnes doet uitgebreid verslag van wat restverschijnselen van meningitis met een mens kunnen doen; ze kunnen een mens breken of heel klein krijgen!

In het eerste deel van 'Windkracht 6' lees je over de manier dat de vriendschap tot stand kwam en de bijzondere momenten die Ria en Agnes deelden. Zoals de opnamen voor het televisieprogramma 'Mijn vriendin & Ik' van RTL4 en nog veel meer speciale ogenblikken en gebeurtenissen.

En heel anders dan in andere boeken die ik las, tref je in dit boek twee keer een tweede deel aan; Deel 2 Agnes en Deel 2 Ria.
Deel 2 Agnes waarin je leest over het leven van Agnes voor en na de hersenvliesontsteking.
Deel 2 Ria waarin je leest over het leven van Ria voor en na het blind worden. Het stukje over Weverij De Ploeg was voor mij heel herkenbaar; het ligt vlakbij mijn woonplaats en ik ben goed bekend met de omgeving.

Het verhaal leest heerlijk. Geen te moeilijke woorden of medische uitdrukkingen, waardoor het ook voor een leek een heel toegankelijk verhaal is.
Denk niet dat je zult verzanden in een boek vol kommer en kwel, niets is minder waar. Dit is een boek naar mijn hart; barstensvol positiviteit en humor.
Maar ook een verhaal zonder uit de realiteit uit de weg te gaan. Goed dat besloten is om ook even te laten zien hoe ongeïnteresseerd de medici soms kunnen zijn wanneer iets net buiten hun straatje valt… Dan is het probleem voor iemand anders, zo lijkt het.

Dit boek heeft me veel inzicht gegeven in wat de restverschijnselen van hersenvliesontsteking en ook het blind worden voor een mens kunnen beteken.
Maar behalve dit inzicht is het ook een aanrader voor iedereen die het even niet ziet zitten. Het is een boek dat laat zien dat positiviteit en doorzettingsvermogen krachten zijn waarmee ondanks beperkingen heel veel tot stand gebracht kan worden.

Ik heb 'Windkracht 6' graag gelezen!