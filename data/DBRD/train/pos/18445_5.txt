Een beer, een knuffeltje, een spinnetje. Meer is niet nodig voor een groot thema: vriendschap.
Bij de eerste blik op dit boek krijg je direct een warm gevoel. Sfeervolle, overzichtelijke en mooie illustraties met humor en veel oog voor detail.

De eerste zin ‘Beer wist een heleboel dingen zeker’, doet vermoeden dat er iets is wat Beer niet weet. Beer is altijd erg netjes op al zijn spullen en poetst met knuffel Beertje iedere dag zijn hele huis.
Totdat hij iets vreemds kleverigs ontdekt en dat nog wel aan een boek. Overal zitten tot zijn schrik spinnenwebben. Beer vindt dat een groot probleem en het vooroordeel wordt al snel geuit dat een spin alles vies en rommelig maakt zonder dat Beer hem ooit ontmoet heeft.
Beer zoekt en zoekt naar die spin, gooit alles op z’n kop totdat er iets vreselijks met Beertje gebeurt en de onverwachte, of beter de ongenode, gast zich van een lieve behulpzame kant laat zien. Hoe zal Beer dan denken over Spinnetje? Wat is er belangrijk in het leven?

Een bijzonder mooi vormgegeven prentenboek met een universeel thema dat je blijft voorlezen en waarin iedere keer een nieuw detailgrapje is te ontdekken. De tekst leest vloeiend voor en heeft een goede typografie.

Dit prentenboek is een grote liefdevolle aanrader voor ieders prentenboek top tien. Een topper in zijn eenvoud. Je gaat houden van dit grappige spinnetje! En natuurlijk van Beer en knuffel Beertje. Dé cadeautip voor de feestmaand en verjaardagen van peuters en kleuters.