Vrouwenliefhebber Werner Zilch is een succesvolle jonge ondernemer in het New York van de jaren zeventig. De zaken gaan goed en hij wordt steeds bekender in de zakenwereld. Toch is niet alles in zijn leven rooskleurig. Hij heeft geen bloedverwanten in zijn familie en heeft geen idee wie zijn biologische ouders zijn. Zijn adoptiegezin is altijd erg liefdevol geweest, maar thuis heeft Werner zich daar nooit gevoeld.

Dan ontmoet hij op een dag de mooie Rebecca. Hij is op slag verliefd en weet haar op zijn eigen wijze voor zich te winnen. De toekomst lijkt een uitgemaakte zaak, totdat Rebecca hem aan haar moeder voorstelt. Zij kijkt hem aan alsof ze in hem de duivel in eigen persoon ziet. Niet echt de ideale ontmoeting met je potentiële schoonmoeder. Werner heeft geen idee waar die reactie vandaan komt. Als Rebecca vervolgens niks meer van zich laat horen stort Werner zich weer in zijn oude leventje waarin hij de ene na de andere vrouw verovert. Toch lijkt hij Rebecca maar niet te kunnen vergeten.

In een genre waarin vrouwen de overhand hebben, weet De laatste van ons zich te onderscheiden door middel van een mannelijke hoofdpersoon. Dat zorgt meteen voor een originele insteek. Het is interessant om een dergelijke verhaallijn eens vanuit een mannelijk oogpunt te volgen.

De zoektocht naar Werners verleden brengt ons naar een naoorlogs Duitsland. De oorlog loopt ten einde wanneer Werner geboren wordt. De lezer wordt vervolgens meegenomen in de tijd, tot het moment waarop Werner uiteindelijk afgestaan wordt ter adoptie, enkele jaren later. De hoofdstukken uit het heden en de jaren 40 wisselen elkaar af. Hierdoor weet de lezer vaak net iets meer dan de meeste personages. Desondanks heeft Adelaïde de Clermont-Tonnerre enkele verrassingen in petto die het verhaal vervolgens de compleet andere kant op sturen.

Met De laatste van ons zet De Clermont-Tonnerre de lezer aan het denken. In hoeverre kunnen we het kinderen de daden van hun ouders aanrekenen? En welke positie hebben zij in onze maatschappij nu slachtoffers en hun nabestaanden naast de nabestaanden van daders leven. Een interessant concept dat met veel aandacht voor detail is uitgewerkt. Daarnaast vraagt De Clermont-Tonnerre aandacht voor een heel andere zaak; weten waar je vandaan komt.

Het kunnen zwaar belanden onderwerpen zijn, maar ze worden luchtig behandeld in De laatste van ons. Dat maakt het tot een intrigerende roman vol liefde die de lezer in zijn grip houdt.