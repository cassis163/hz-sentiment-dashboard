Voor Uitgeverij LetterRijn mocht ik dit boek lezen en recenseren. Ik vond het een echte aanrader en heb het boek dan ook beoordeeld met 5-sterren.

Jim Matteos heeft in de functie van geheim agent als taak gevaarlijke tegenstanders van Amerika om te brengen. Eveneens heeft hij de opdracht om uit te zoeken hoe het zit met de gestolen splijtstofstaven uit een kerncentrale in Bushehr, gelegen in Iran. Er ontbreken 40 splijtstofstaven. Deze gebruikte splijtstofstaven zijn gevaarlijk. Het is restafval dat na gebruik ondergronds opgeslagen wordt, maar er zit nog genoeg uranium in om een enorme nucleaire ramp te veroorzaken. Jim heeft de opdracht om de originele voorraadlijsten in handen te krijgen voor het bewijs dat er splijtstofstaven ontbreken, vervolgens moet Jim uitzoeken wat er met de staven is gebeurd en wie ze heeft. Jim weet een kleine lading splijtstofstaven te onderscheppen. De Mossad, een Israëlische beweging, wil de lading splijtstofstaven ook onderscheppen. Israël heeft wantrouwen jegens Iran en de VS. De dreiging van een wereldwijd conflict neemt steeds meer toe.
Ondertussen vinden er op diverse plaatsen aanslagen plaats door een onbekende terroristische groep waarbij geheime codes en paardenemblemen achtergelaten worden. Jim leert in Iran Soraya kennen. Zij heeft informatie voor Jim, ze vermoedt dat Jim ook nieuwsgierig is naar de verdwenen splijtstofstaven. Als tegenprestatie wil Soraya bescherming door de Amerikaanse regering. Het enige wat Soraya wil is leven. Jim vertrouwt Soraya, ze besluiten samen te werken, maar dan lijkt het dat Soraya zich tegen hem keert. Hashim Farouq vecht tegen het juk van de onderdrukking, hij denkt de nieuwe Mohammed te zijn en bedenkt een masterplan, opdat de Islam de maatschappij zal besturen. Als Jim vlakbij de ontmaskering van de strijders is, wordt hij gevangen genomen en wordt hij vanuit onverwachte hoek bevrijd. Hashim Farouq speelt een spel met de CIA. Wie zal de winnaar zijn?