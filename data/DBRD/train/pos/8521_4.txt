Eigenlijk is het heel moeilijk om sterren toe te bedelen aan een true crime boek. Wat er gebeurt is staat al vast en het ligt aan het vakmanschap van de auteur om alles netjes op een rijtje te zetten en toegankelijk te maken voor de lezer. Dit geldt zeker als een bepaalde zaak meerdere jaren in beslag neemt. Het is nu al bijna 10 jaar geleden dat de rijke weduwe Jacqueline Wittenberg dood werd aangetroffen in haar woning. Ze was neergestoken.
Al snel viel de verdenking op Ernst Louwes. Hij was fiscaal jurist en stond Jacqueline op financieel gebied bij omdat haar man haar een klein fortuin had nagelaten. In de wandelgangen werd hij echter al snel de boekhouder genoemd. De tweede verdachte, die pas veel later in beeld kwam, was Michaël de Jong, een huisvriend van de familie. Om onnaspeurlijke redenen werd hij de klusjesman gedoopt, vooral door Maurice de Hond die zich in een later stadium met de zaak ging bemoeien.
Bas Haan is onderzoeksjournalist en hij heeft zijn sporen bij o.a. Nova verdiend. Hij houdt zich al jaren bezig met de Deventer moordzaak en hij is vaak in de publiciteit geweest. In dit boek geeft hij een onopgesmukt en eerlijk verslag van alles wat hij in de loop van de tijd over deze zaak heeft onderzocht. Het is een zeer goed leesbaar verslag geworden, zonder droge opsommingen en lange verklaringen. Hij gaat diep in op de vele fouten die er in het onderzoek zijn gemaakt, maar hij geeft ook een inkijkje in zijn gedachten over het geheel. Gedachten dus van iemand die vaker met dit bijltje heeft gehakt, en die gewend is aan het doorspitten van lange verklaringen en andere stukken, om dit vervolgens samen te vatten en tot in de kern te ontrafelen. Wat hij ook heel scherp neerzet is het feit dat men in Nederland in allerlei mogelijke tv-programmas zaken zo kan opblazen, dat de gewone kijker door de bomen het bos niet meer ziet. Bas Haan heeft hier duidelijkheid in gebracht.