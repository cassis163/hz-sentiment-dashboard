In het begin van het verhaal ligt de nadruk op de verwerking van de gebeurtenissen uit het tweede deel van de serie: Hart van Vuur en op de emoties die loskwamen bij de verschillende personages. Miranda Peters beschrijft dit op zowel een serieuze manier als ook met een lichte dosis humor. Dit geeft een mooie verdieping aan het verhaal. Doordat de personages voor deze verwerking de gebeurtenissen uit het vorige deel nog eens voor de geest halen, zit je gelijk ook weer goed in het verhaal. De drie delen van de serie vormen samen één geheel.

Alle bekende personages zijn ook in dit deel weer aanwezig, zo ook Lyssa, de vrouw die Hester vaak ziet in haar dromen. Zij probeert Hester en haar vrienden te helpen, maar kan dit alleen doen door in raadsels te spreken. Buiten deze raadsels zijn er nog meer geheimen in de vorm van cryptische omschrijvingen die ze moeten oplossen, willen ze mutanten kunnen verslaan en Sophia redden.

Miranda Peters heeft een zeer aangename schrijfstijl, het verhaal leest net als de andere delen lekker vlot. De personages zijn wederom goed uitgewerkt en de dynamiek tussen hen is zeer prettig, ik heb wat dat betreft vooral genoten van Kasper en Mirella. Helena blijft een mysterieuze vrouw, je weet bij haar niet of ze te vertrouwen is of dat ze er een geheime agenda op na houdt.

Wat ik ook goed vond aan dit deel, is dat blijkt dat niet alles zo zwart wit is als je van te voren had gedacht. Vooral Hester heeft het hier in het begin moeilijk mee. Verder heeft dit derde deel van de GAIA-serie de juiste mix van spanning, humor en emoties. Er zijn enkele onverwachte en zeer spannende plottwisten, die ik niet zag aankomen. Miranda Peters verraste mij ermee en ik werd nog nieuwsgieriger hoe het verhaal verder zou gaan en naar wat voor een einde zij toewerkte met dit deel, dat het slotdeel is van de serie. Ik was enorm verrast door het einde! Miranda Peters heeft me flink weten te verrassen, op verschillende vlakken. Af en toe waren er situaties die niet geheel realistisch overkwamen, maar dit stoorde mij niet tijdens het lezen.

Ik heb van begin tot het einde genoten van de GAIA-serie. Deze serie is echt een aanrader voor Young Adult lezers, die van een spannend verhaal met bovennatuurlijke elementen houden, in dit geval tieners die speciale krachten hebben, die hen oersterk maken. Ik geef het derde deel van deze serie, Hart van Smaragd, graag 4 sterren.