Tijdens een feest verandert het leven van Cara radicaal doordat iemand zuur in haar gezicht gooit. Zij belandt in het ziekenhuis. Haar gezicht is voor de rest van haar leven verminkt. Wat dat doet met haar en haar moeder lees je in dit boek. Maar dat niet alleen. Wie heeft het gedaan en waarom was Cara het slachtoffer. Toeval? Of toch niet?
Cara heeft het heel zwaar met dit alles te verwerken en wordt bijgestaan door psychologe Kathleen. Ook Kathleen heeft haar eigen problemen. Komt de waarheid aan het licht? In 4 voorgaande boeken van Anja Feliers komt Kathleen als psychologe voor.
Dit is het eerste boek wat ik lees van Anja Feliers. Het boek is opgedeeld in korte tot zeer korte hoofdstukken. De hoofdstukken zijn ieder vanuit een ander perspectief geschreven. In het begin wennen aan de namen en de verhaallijnen. De eerste 2 bladzijden pakken de lezer direct vast. Wie heeft deze nare ideeën? Een meisje verminken door zuur in het gezicht te gooien. De ellende en eenzaamheid van Cara wordt door Feliers uitgebreid beschreven. Een groot deel speelt zich dan ook af in het ziekenhuis. Kathleen, de psychologe die Cara bijstaat en de sympathie van de lezer krijgt.
Daphne, de moeder van Cara die juist op een onbegrijpelijke manier reageert naar haar dochter. Waarom reageert zij zo vraagt de lezer zich af. Juist door de fijne vlotte schrijfstijl en de korte hoofdstukken wordt de lezer aangespoord door te lezen. De spanning is in het begin niet heel groot, maar naarmate het boek vordert begint er zich een onderhuids gevoel te ontvouwen waarin je een idee krijgt wie de dader zou kunnen zijn. Aan het eind wordt de spanning dan flink opgebouwd en een onverwacht scenario maakt dat dit boek voor mij naar meer smaakt. De laatste paar hoofdstukken is de spanning dan weer iets minder en krijgt de lezer een voorproefje van het privéleven van Kathleen met ook nog een onverwachte wending. Omdat dit voor mij het eerste boek was met Kathleen, kwam dit als een verrassing. Even was voor mij de spanningsboog helemaal weg. Toch juist door de laatste paar hoofdstukken wordt de nieuwsgierigheid naar een volgend boek met daarin de psychologe Kathleen gewekt. Bovendien is dit boek prima zelfstandig te lezen.
Een boek wat niet constant een thriller genoemd kan worden, maar wel heel boeiend is met een flinke dosis psychologie er in en vlot leest.

Dit boek krijgt van mij 4 sterren.