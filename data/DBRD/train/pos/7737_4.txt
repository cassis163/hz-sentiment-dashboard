Deel 4 van In naam van de vader start gelijk heftig. Tobias wordt achtervolgd en even later van de weg gereden. Ondertussen ligt Renée wakker. Onder haar ruitenwisser heeft ze een envelop gevonden met daarin een usb-stick. Haar eerste reactie was dat iemand haar en Tobias had betrapt en dit op film had gezet, maar na het kijken van het filmpje blijkt er iets heel anders op te staan. Een filmpje van Francis. Een schokkend filmpje. Als ze Francis wakker maakt om hem er mee te confronteren gaat de telefoon. Ties is gearresteerd. Voor de moord op Paul Verduin.

“De klap voelde hij niet; wel enorme spijt, op het moment dat alles om hem heen zwart werd.”

Dit laatste deel begint gelijk met zoveel ontwikkelingen dat je meteen weer volledig het verhaal ingezogen wordt. De spanning is te snijden en de nieuwsgierigheid wordt almaar groter. Na het lezen van de eerste delen denk je alle in en outs inmiddels wel te weten, maar Jansma heeft nog wat achter de hand gehouden. Er blijken nog meer geheimen te zijn en het ontrafelen hiervan veroorzaakt flinke beroering.

“Haar stem klonk onverschillig, misschien zelfs wel hardvochtig, maar de uitdrukking in haar ogen zei iets anders.”

Wendingen volgen elkaar in rap tempo op en elke keer weten deze voor verrassingen te zorgen. En ook al kon na deel 3 het verhaal nog alle kanten opgaan, er was wel een soort van verwachting. Maar Jansma weet deze door steeds weer wat toe te voegen aan de receptuur volledig overhoop te gooien. Elk vermoeden wordt afgekapt om weer nieuwe op te roepen. En zodra alles eindelijk open ligt en de climax is bereikt weet Jansma het verhaal op een verrassende en sublieme wijze af te ronden.

In naam van de vader is een serie om van te genieten en het is jammer dat er al weer een eind aan gekomen is. Dit vraagt gewoon om meer. En om een televisieserie en niet alleen een Nederlandse serie. Zet het verhaal in een Amerikaanse setting en je hebt een dijk van een spannende (soap)serie. Hoop dat deze serie niet de laatste is want Jansma heeft laten zien dat ze dit kan en hoe.