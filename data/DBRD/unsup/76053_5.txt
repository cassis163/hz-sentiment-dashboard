Gisteren heb ik het fantastisch mooie boek van Guillermo Arriaga uitgelezen. Heel dik, maar voor mij kon het niet dik genoeg zijn. Nog nooit van de schrijver gehoord, maar die zal ik niet snel meer vergeten.
Het leven van Juan Guillermo speelt zich af in Mexic0 Stad en al snel ben je dan geneigd om te denken dat het wel een heel "hard" boek zal zijn. Het leven is ook zeker niet gemakkelijk en ook best hard voor Juan en zijn familie en vrienden, maar het harde leven wordt mooi verweven met de mooie gebeurtenissen er omheen en de persoonlijke ontboezemingen van Juan.
Juan verliest veel familieleden en wil wraak nemen. Hij neemt de schuld op zich en dat maakt het leven zo moeilijk en zwaar. Maar in dit leven spelen vrienden en dieren een belangrijke rol, die het leven voor hem draaglijker maken. Hij maakt het voor zichzelf heel moeilijk en deze strijd wordt prachtig weergegeven in het boek.
Daarnaast is er nog een tweede verhaallijn in het boek, van een Inuit die jaagt op een wolf. Deze twee verhalen lopen als een rode draad door het boek en het zijn twee verhalen die veel met elkaar overeen hebben. Het jagen op iets of iemand. Bijna niet te doen en dan toch door blijven gaan. Ontembaar is dan ook een zeer toepasselijk gekozen titel. Wilskracht, koppigheid en doorzettingsvermogen zijn eigenschappen die dit boek tot een fantastisch mooi boek maken.