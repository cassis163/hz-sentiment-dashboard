Leah on the offbeat was het eerste boek dat ik van Becky Albertalli las, maar zeker niet het laatste! Omdat Simon vs. zo’n groot succes is, was ik heel erg nieuwsgierig waarom Becky nou zo populair is. En ik moet zeggen, na eindelijk een boek van haar te hebben gelezen, dat ik het begrijp. Al vanaf de eerste zin begreep ik het en ook ik werd op slag verliefd op haar schrijfstijl! Ik weet niet wat het precies is dat ze doet, maar ze maakte me meteen aan het lachen en ik herlas dan ook spontaan dat eerste stukje omdat ik het zo goed vond! Zelfs terwijl ik mijn recensie aan het schrijven ben en aan dat stukje terugdenk, krijg ik al meteen een glimlach op mijn gezicht. Becky verwijst ook regelmatig naar andere fandoms, waarvan Harry Potter het meest terugkeert, en dat is voor mij een groot deel van haar charme. Als echte boekenwurmen laat ze ons hartje sneller slaan met al die verwijzingen! Alle boeken van Becky zijn ineens helemaal bovenaan mijn TBR komen te staan.

Maar naast Becky’s magische schrijfstijl moet ik toegeven dat ik niet echt overdonderd was door Leah’s verhaal. Naar mijn gevoel zat er niet echt veel diepgang in het boek. Ik kan me voorstellen dat er heel wat mensen zijn die zichzelf in Leah herkennen, maar dat gevoel miste ik. Ik moet zelfs bekennen dat Leah me op bepaalde momenten heel erg ergerde, ze was zo cynisch en soms regelrecht gemeen tegenover haar omgeving, zoals bijvoorbeeld haar moeder die ook alleen maar haar best probeerde te doen om Leah bij te staan. Langs de andere kant is Leah’s cynisme voor sommigen misschien deel van haar charme, een no-nonsense meisje waardoor je direct weet wat je aan haar hebt. Hoewel ik dus niet zo’n grote fan was van Leah, hebben de andere personages wel een speciaal plekje veroverd in mijn hart! Leah’s vriendengroep is verre van perfect, maar als puntje bij paaltje komt staat iedereen klaar voor elkaar en is dat niet wat telt bij echte vriendschap?

Mijn eindoordeel? Een boek met een grappige ondertoon dat je zo uit hebt. Voor mensen die Simon vs. nog niet gelezen hebben: je kan Leah perfect lezen als een standalone.