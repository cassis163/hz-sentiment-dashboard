Regelmatige lezers komen herhaaldelijk thrillers tegen waarin het verleden een belangrijke rol speelt. En dan het verleden van enkele tientallen jaren terug. Ook R.J. Ellory maakt van dit gegeven gebruik en laat in ‘Het kwaad en de rivier’ het vinden van het lichaam van een 20 jaar eerder vermist meisje, als beginpunt van een spannend verhaal starten.

Sheriff John Gaines, ex militair, wordt bij de vondst van het lichaam van Nancy Denton gehaald. Nancy is als blank tienermeisje 20 jaar geleden plotseling verdwenen en sindsdien is er niets meer van haar vernomen. Onderzoek van het stoffelijk overschot toont iets merkwaardigs aan, haar hart blijkt verwijderd te zijn en in plaats daarvan is een mandje met een slang geplaatst. Omdat het lichaam in de natte modder is begraven, blijkt het nog in goede conditie te verkeren.
Voor Gaines is de vondst het begin van een intensieve speurtocht naar het verleden van dit meisje. Een ex vriendje van het slachtoffer blijkt, evenals Gaines, een ex militair te zijn en daar een ernstig trauma aan over gehouden te hebben. Een eerste gesprek met Michael Webster levert veel warrige informatie voor Gaines op, waar hij in eerste instantie niet veel mee kan. Wanneer kort daarna het lichaam van Webster wordt gevonden is het voor de sheriff van Whytesburg duidelijk dat alleen het verleden hem verder kan helpen. Terug in de tijd is dus het devies….

Ellory staat bekend om zijn stevig en soms complex geconstrueerde verhalen. In ‘Het kwaad en de rivier’ is die hand volledig herkenbaar. De voor de auteur zo belangrijke dialogen zijn in voldoende mate in het verhaal opgenomen. Deze dialogen zijn zo samengesteld, dat de lezers aan het einde van de gesprekken een volledig beeld hebben van het karakter van de betreffende personages. En dat is knap omdat je daarmee voorkomt, voortdurend saaie opsommingen van personages te moeten lezen. Goed gevonden en nog beter uitgewerkt, compliment hiervoor aan de auteur!
De ervaring met de geheimzinnigheid die regelmatige lezers van Ellory inmiddels hebben opgedaan, wordt in ‘Het kwaad en de rivier’ in ruime mate weer ingebracht. Amerikaans getint politieonderzoek waarbij de cultuur een dosis romantiek van het vroegere beloofde land op een duidelijke wijze weergeeft, zijn harmonisch en goed gekleurd geïntegreerd in het verhaal. Waarbij de schuldvraag voor alle ellende op nogal wat schouders komt te rusten voordat de uiteindelijke ontknoping zijn beslag krijgt. Kortom, ‘Het kwaad en de rivier’ bevat alle elementen die voor een goede thriller nodig zijn. En het is de hand van de auteur die er een mooi mengsel van maakt. En daar is R.J. Ellory ook dit keer weer goed in geslaagd.

Eindoordeel: 4 sterren

Spanning: 4 sterren
Plot: 5 sterren
Leesplezier: 4 sterren
Schrijfstijl: 5 sterren
Originaliteit: 4 sterren
Psychologie: 4 sterren