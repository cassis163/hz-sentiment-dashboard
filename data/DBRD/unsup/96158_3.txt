Het boek Bijwerking is mijn eerste kennismaking met Heleen en met haar personage Britt Franken.
Na een aantrekkelijke proloog, waarin een moord wordt gepleegd en het slachtoffer wordt achtergelaten met een hoeveelheid drugs, komt het team van Britt in actie.
Ook al heb ik de andere delen niet gelezen, de kennismaking met Britt Franken verloopt vlekkeloos.

Het verhaal komt langzaam op gang. Er is veel informatie over de samenstelling van drugs. Ook worden er in een korte periode een flink aantal personages op me losgelaten. Toen ik die eenmaal op hun plek had, las het verhaal prettig.
Heleen schuwt niet om een aantal onderwerpen in haar boek te verwerken. Drugs met een bijwerking die zijn weerga niet kent.
Om een slachtoffer te creëren, die overlijdt na in elkaar geschopt te zijn, vind ik gedurfd. Het geeft duidelijk aan wat er in de huidige maatschappij gebeurt.
Ook in het rechercheteam zijn de nodige problemen. Cultuurverschillen en een gedwongen huwelijk in zijn familie, geeft de lezer ook een kijkje in het leven van de collega’s van Britt.

Als rode draad loopt het privéleven van Britt en haar dochter Bo door het verhaal. Britt is privé een onzekere vrouw die geen beslissingen kan nemen, ondanks alle pogingen van Bo om de relatie van haar haar moeder weer op de rails te krijgen.

Ondanks de goede onderwerpen die Heleen voor dit verhaal had gekozen, bleef het verhaal toch oppervlakkig. Ik kreeg geen band met de personages. De enige die ik goed uitgewerkt vond, was dochter Bo.
Alle lijnen werden netjes naar een ietwat voorspelbare ontknoping geleid.
Dit neemt niet weg dat ik door de prettige schrijfstijl van Heleen ook haar andere boeken ga lezen.