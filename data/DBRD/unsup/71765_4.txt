Een schrijfwedstrijd winnen, waarna je schrijfcarrière echt van start gaat. Het overkwam Els Kerkhoven, die de Libelle Spannende Verhalenwedstrijd won. In 2012 debuteerde ze met Gifdochters, een thriller die lyrisch ontvangen werd. Sindsdien combineert ze haar werk als etaleuse met het schrijverschap. Inmiddels ligt haar tweede boek in de schappen, Weekend Terschelling.

Nog maar enkele weken en dan vertrekt Isa naar het buitenland. Om haar tijd in Nederland af te sluiten, besluit ze een weekendje af te reizen naar Terschelling met haar zusje Daan. Ook vraagt ze hun beste vriendin Sylvie mee, die een moeilijke tijd achter de rug heeft vanwege het fatale ongeluk van haar vriend. Voor Isa en Daan is het weekend een feest vol herinneringen, totdat Sylvie plotseling nooit terugkeert na een fietstochtje naar een pinapparaat.
De enige getuige blijkt Jannetje te zijn, een oude kennis van Isa en Daan. Ze kampt echter met een beginnende vorm van alzheimer, waardoor ze niet in staat lijkt te zijn om betrouwbare herinneringen op te roepen. De twee vrouwen beginnen een zoektocht naar hun vriendin. Wat is er aan de hand? Wie heeft Sylvie… en waarom?

Na haar hoog geprezen debuut Gifdochters liggen de verwachtingen hoog. Weekend Terschelling heeft op het begin iets weg van een chicklit: drie vriendinnen die voor een gezellige korte vakantie vertrekken naar een eiland. Al snel blijkt echter dat er geheimen zijn en er dingen zijn gebeurd waar niet langer over gesproken wordt. De thriller heeft wat tijd nodig om echt op gang te komen qua spanning, maar Kerkhoven maakt dit goed door zich op die momenten extra te richten op de karakters van de personages en het geven van subtiele hints. Aan het einde van het boek vallen de puzzelstukjes dan ook soepel in elkaar.

De reacties op de verdwijning van Sylvie komen soms wat raar over; de twee zussen reageren compleet verschillend op de situatie. Misschien niet zo gek, maar waarom zou je de politie niet direct inlichten als het donker wordt en je echt niet gelooft dat je vriendin zomaar weg zou blijven? Bovendien lijkt de verdwijning soms bijna op de achtergrond te verdwijnen, doordat beide zussen dan bezig zijn met andere activiteiten. Toch weet Kerkhoven de spanning goed op te voeren zodra de zoektocht echt van start gaat. Je zit constant op het puntje van je stoel en wordt van het ene verkeerde spoor op het andere gezet.

Weekend Terschelling; een heerlijke thriller voor tijdens je eigen vakantie.