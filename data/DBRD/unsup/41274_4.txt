Dat Arjen Lubach een uitstekend schrijver is, weten we door zijn 3 romans, waarvan Magnus waarschijnlijk de bekendste is. Dat hij voortreffelijke teksten schrijft voor TV en theater, is ook geen onbekend gegeven. En alsof hij niet al over genoeg talenten beschikt, is hij ook nog een prima toneelspeler met een goed stel hersens (als je dat mag concluderen na zijn overwinning in het TV-programma De Slimste Mens). Maar kennelijk wilt Lubach zich op meer fronten laten zien, want het schrijven van een thriller stond nog niet op zijn palmares. Maar inmiddels kan ook dat worden bijgeschreven op zijn lijst. Met IV toont hij aan dat hij zich eveneens kan onderscheiden in het spannende genre.

De dood van een oude wetenschapper is het begin van een zenuwslopende en alles onthullende speurtocht dwars door het verleden van Nederland. Wanneer Elsa Ruys, de dochter van de schijnbaar vermoorde wetenschapper, erachter komt dat haar vader vlak voor zijn dood een geheime boodschap voor haar heeft achtergelaten, beseft ze dat haar vader over informatie beschikte dat hij aan niemand wilde afstaan. Behalve aan Elsa dus. De verborgen aanwijzingen van haar vader zijn dusdanig cryptisch dat ze alleen door wiskundige Elsa kunnen worden ontrafelt. Ze leiden haar naar Robin, een studente, die vertelt over een oude Thorbecke-brief waarvan de inhoud grote gevolgen kan hebben voor het land en het volk. De onthullingen in de brief gaan ver terug naar de tijd van Koning Willem III en leggen een groot geheim bloot. Met de hulp van een bekende tv-historicus moeten de twee dames de uitgezette zoektocht van Elsas vader ontcijferen. Ze worden hierbij hevig gehinderd en achtervolgd door twee groeperingen: enerzijds door de politie, die hen wil ondervragen voor de moord op de wetenschapper, en anderzijds door een geheimzinnig genootschap, dat ten koste van alles wilt voorkomen dat de inhoud van het Thorbecke-document uitlekt. Een meeslepende achtervolging is het gevolg

De welbekende thrillers van meester Dan Brown hebben aangetoond dat er enkele onthullende codes en mysterieuze verbanden te vinden zijn in de historie van steden zoals Rome en Parijs. Dat ons eigen, kleine kikkerlandje als decor zou dienen voor een speurtocht naar verborgenheden, had niemand kunnen verwachten. Een knap staaltje research van de heer Lubach, wat resulteert in een geloofwaardige plot met een perfecte opbouw. Het laat zien dat er wel degelijk geheimen in het verleden van Nederland verstopt zitten. Geheimen die het huidige staatsbeeld behoorlijk zouden veranderen. Spitsvondig koppelt Lubach diverse feiten aan elkaar en komt uiteindelijk tot een schokkende conclusie.

Het verhaal in IV heeft een tijdsspanne van ruim 24 uur, waardoor het leestempo enorm hoog is. Dit tempo wordt verder opgevoerd door de fantastische stijl van schrijven wat Lubach gedurende het gehele boek vast weet te houden. Vlotte dialogen, razende actiescènes en adembenemende onthullingen  die slim als cliffhangers worden gebruikt - maken van IV een typisch niet-weg-te-leggen-boek. Bovendien hebben werkelijk alle gebeurtenissen in het verhaal een betekenis. Zelfs het onschuldig stoten van een teen heeft een doel in het verhaal. Dat er hierbij wel wat toeval om de hoek komt kijken, is bijna logisch te noemen. Deze voorzienigheden zijn immers nodig om het verhaal lopende te houden, maar zouden in het echte leven zeer waarschijnlijk niet plaatsvinden. Vooral de pogingen om uit handen te blijven van de achtervolgers, zijn enkele keren onwaarschijnlijk en bijna niet voor te stellen.

Aan de ene kant vermaakt en verbaasd IV je met fascinerende onthullingen, maar tegelijkertijd ontneemt het je de adem door de vaart en spanning in het verhaal. Het is onmogelijk om het boek enkele dagen (of zelfs enkele uren) weg te leggen, want de drang om te weten hoe het afloopt is groot. Arjen Lubach legt klasse in alles wat hij doet, zo ook in het schrijven van thrillers. Een bijzonder gelukt thrillerdebuut wat schreeuwt om meer!