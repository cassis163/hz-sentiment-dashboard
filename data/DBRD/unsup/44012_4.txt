De verteller van 'Het pad van de gele slippers' stelt zich voor als een gevluchte Pers. Hij woont in Rotterdam. Sultan Gholestan Farahandji, een oude Iraanse filmregisseur die in de buurt van Delft is neergestreken, vraagt hem zijn verhaal op schrift te stellen. De achternaam van deze Sultan lijkt verdacht veel op die van Kader Abdolah (pseudoniem van Hossein Sadjadi Ghaemmaghami Farahani), de Iraanse natuurkundige die in Delft woont. Maar wellicht is dit te ver gezocht. De verteller schrijft dus het verhaal van Sultan.

Sultan groeit op in een kasteel in Arak als zoon van saffraanhandelaren. Zijn vader is een conservatieve dociele man, moeder is een progressieve vrouw. Sultan is als tiener geobsedeerd door vrouwen (en vooral hun borsten), maar als het erop aan komt, laat hij het afweten. Als het meisje waar hij verliefd op is trouwt met de imam, beleeft hij kortstondig iets wat naar een verboden relatie neigt. Voor haar maakt hij een paar gele slippers, die hij echter nooit aan haar voeten zal kunnen schuiven.
Via zijn nichtje Akraam Djoon, docente Engels, maakt Sultan kennis met boeken over het verre Amerika. Het is een middel van de Amerikanen om onder het bewind van de sjah de Perzische bevolking te beïnvloeden. Vanuit de kasteeltoren bespiedt hij met een verrekijker de stad en haar omgeving. Vervolgens ontdekt hij de fotocamera en niet veel later de filmcamera.

Als cameraman maakt hij gewaagde films, die alom worden geprezen. De beste actrices bieden zich aan en zijn niet te beroerd af en toe voor de camera uit de kleren te gaan. De sjah en diens vrouw Fara Diba nodigen de inmiddels beroemde cameraman uit in hun paleis. Vervolgens dwingt een ondergrondse verzetsbeweging hem te helpen bij het ontvoeren van Fara Diba, waardoor hij uiteindelijk achter de tralies belandt. Zijn vrijheid krijgt hij terug nadat de revolutie is uitgebroken. Khomeini komt aan de macht. Die vrijheid blijkt echter al snel een heel andere dan die hij gewend was als filmmaker. Het duurt dan ook niet lang of hij moet het land ontvluchten. Via Pakistan belandt hij in Nederland waar hij korte documentaires maakt voor Iraniërs die hun land ontvlucht zijn. Daar ontfermen dokter Meinema en zijn vrouw zich over hem.

'Het pad van de gele slippers' roept de vraag op in hoeverre het boek het pad van Kader Abdolah weerspiegelt. Gezien de liefdevolle beschrijvingen van dokter Meinema, wil je weten wie Kader ooit zo heeft opgevangen in Nederland. Het verhaal is op het ene moment in Perzië gesitueerd, dan weer rond de boerderij in de regio Delft. Abdolah had niet hoeven beginnen met een verwijzing naar Sheherazade. Het pad van de gele slippers is inderdaad een vertelling als die van 'Duizend-en-een nacht'.