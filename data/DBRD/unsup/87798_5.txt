Dit boek is een vervolg op ‘Kind 44′ (het geweldige debuut van Smith) en gaat wederom over Leo Demidov, de KGB-agent die probeert te overleven in de barre Sovjet-Unie. Stalin is inmiddels enkele jaren dood en onder Chroestsjov lijkt sprake te zijn van enige ontspanning. Leo heeft een eigen Bureau Moordzaken opgezet en wordt betrokken bij een moordzaak die al snel onderdeel blijkt te zijn van een omvangrijke wraakactie op (voormalige) KGB-agenten door voormalige slachtoffers. En ook Leo, die eveneens onderdeel vormde van het systeem en mensen heeft opgepakt en laten wegvoeren naar de Goelag, blijkt een doelwit.
Wat al snel volgt is een razendsnelle thriller vol onverwachte wendingen. Smith spaart de tere harten van de lezer bepaald niet, want hij schrijft uitgebreid over allerlei hartverscheurende en gruwelijke gebeurtenissen. Over hoe een mede-agent van Leo voor zelfmoord te plegen zijn eigen gezinnetje uitmoordt, bijvoorbeeld. Of over een bloederige opstand op een gevangenenschip in de Zee van Ochotsk. En ook over hoe Leo, undercover in een Goelag, door mede-gevangenen wordt herkend als KGB-agent en door hen wordt onderworpen aan alle martelingen die ze zelf ook hebben ondergaan.
Het plot concentreert zich intussen vooral op een soort gecompliceerde wraakactie waar Leo het slachtoffer van wordt. Hiermee is het plot eigenlijk een beetje vergezocht en soms wat ongeloofwaardig, een manco wat ook ‘Kind 44′ in zich had. Maar door de enorme vaart van het boek, alle verrassingen en de zeer doelmatige schrijfstijl van Smith, is dit eigenlijk op geen enkel moment een bezwaar. Een topboek! Lezen!!