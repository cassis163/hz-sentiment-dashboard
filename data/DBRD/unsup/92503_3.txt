...
Ik vind het een beetje moeilijk om mijn mening over dit boek te omschrijven. De onverschrokkenheid van Kate en haar niet-verbloemde uitspraken deden me af en toe een beetje aan Eve Dallas denken die één van mijn favoriete personages is. De zoutkanonnen die ze hanteren herinnerde me dan weer aan Sam en Dean uit Supernatural en ja ook die twee zie ik enorm graag bezig. Je zou dan ook verwachten dat ik helemaal gek ben van dit verhaal maar eigenlijk vind ik het gewoon ok.

Op zich vind ik het idee van magie als een commercieel product heel goed gevonden. Ook het feit dat de wereld hierdoor op een magische economie draait in plaats van een industriële en dat dit goedverkopende product het mits enkele aanpassingen nog beter doet door zijn verslavende effect was een leuke invalshoek. Het begin liep echter wat stroef omdat al die nieuwe begrippen, de kartels met elk hun eigen machthebbers en de verschillende vormen van magie eerst moesten worden voorgesteld.

De opmerkelijke personages waren dan weer een pluspunt en ze komen geloofwaardig over. Het verhaal is zo opgebouwd dat alles mooi in elkaar klikt en de combinatie van magie en politiewereld zorgt ervoor dat dit boek een heel ander verhaal vertelt en zich hierdoor onderscheidt van andere Urban-verhalen.

Het thema is echter ook de reden waardoor ik dit boek als vrij doorsnee heb ontvangen. Er is namelijk een reden waarom ik series als The Wire en Breaking Bad niet heb gezien … het spreekt me niet echt aan. Desondanks was ik heel nieuwsgierig naar dit boek omdat de vorige Urban-boeken die verschenen bij uitgeverij De Fontein (vooral die van Anne Bishop) me uitermate goed waren bevallen. In Grijze Magie is het verhaal knap uitgewerkt en komt het net als de personages geloofwaardig over alleen geraak ik minder betrokken bij de karakters doordat hun wereld me niet echt ligt.