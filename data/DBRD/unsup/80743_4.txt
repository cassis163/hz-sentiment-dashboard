Als vrijwilliger voor de politie in San Fernando zit Harry Bosch met zijn neus in een onopgeloste zaak als hij een sms’je krijgt van rechercheur Bella Lourdes: er is bezoek naar hem onderweg.
Dat bezoek blijkt iemand van het kantoor van de Officier van Justitie te zijn, vergezeld door Harry’s voormalige partner Lucia Soto en haar huidige partner, rechercheur Tapscott. Het nieuws dat zij voor hem hebben, is nieuws waar Bosch niet bepaald vrolijk van wordt. Een moordenaar die door hem achter de tralies is gestopt en wacht op de doodstraf, beweert dat hij onterecht is veroordeeld. Harry zou bewijs hebben vervalst. Harry is des duivels, zeker omdat zijn integriteit in deze wordt betwist. Hij gaat het onderzoek van de Officier van Justitie niet afwachten en schakelt de hulp van zijn halfbroer Mick Haller in.
Als er bij de politie van San Fernando een melding binnenkomt van de moord op een jonge apotheker en zijn vader, twijfelt Harry geen moment en sluit hij zich aan bij een team van drie rechercheurs om onderzoek naar deze moorden te doen. Harry komt terecht in de duistere wereld van medicijnfraude en is op een gegeven moment zijn leven niet zeker.

Het is al snel duidelijk dat er twee soorten waarheid zijn: de waarheid die je bevrijdt en de waarheid waardoor je eenzaam achterblijft in de duisternis.

[Het zou hem alles kosten.]

Twee soorten waarheid is het twintigste deel in de serie rondom Harry Bosch en het eerste dat ik las. Ik was een beetje bang dat ik een heleboel voorgeschiedenis zou missen maar dat viel mij reuze mee. Natuurlijk heb ik me afgevraagd hoe Harry op de plek terecht gekomen is waar hij aan het begin van dit boek zit, maar er wordt op de achtergrond net genoeg informatie gegeven om je een beeld te kunnen vormen. Het verhaal is heel goed te volgen als je nog geen ander boek met Bosch in de hoofdrol hebt gelezen!
Het personage Harry Bosch is neergezet als persoon van vlees en bloed. Hij is niet heel vrolijk, wordt gedreven door een enorm gevoel van rechtvaardigheid, is eerlijk en gaat vakkundig te werk. De beschuldigingen aan zijn adres komen hard aan en het liefst gaat hij op zoek naar degene die hem in een kwaad daglicht wil stellen, maar zijn broer steekt daar een stokje voor; dit is juist iets voor hem.
De moord op een vader en zoon zorgt voor de nodige afleiding en Bosch gaat zelfs undercover om de moordenaar te pakken.

Michael Connelly schrijft to the point, zonder overbodige poespas. Een fijne schrijfstijl wat ervoor zorgt dat je het boek slecht naast je neer kunt leggen. Het plot klopt van begin tot het eind en Connelly werkt de twee verhaallijnen subtiel naast elkaar uit. Het beeld dat Connelly schetst van de medicijnverslaafden en de manier waarop zij worden misbruikt voor de handel in medicijnen is intriest, maar ik vrees heel realistisch neergezet. Aan de andere kant heb je het gekonkel in de politiemacht en de onderlinge politieke spelletjes waar de broer van Bosch zich als een vis in het water voelt.
Twee soorten waarheid is een goede thriller met een hoofdpersoon die gezien het laatste hoofdstuk nog lang niet klaar is met speuren.