Een boek dat een behoorlijke indruk op mij gemaakt heeft is ‘HEX’ van Thomas Olde Heuvelt. Niet alleen heb ik genoten van het verhaal maar ook van de thematiek, de structuur en de literaire laag van het boek. Hierdoor is deze literaire thriller een hoogtepunt in de Nederlandstalige speculatieve literatuur
Als eerste is de beeldende schrijfstijl erg aangenaam om te lezen. Deze stijl doet denken aan Jonathan Carroll, een Amerikaans auteur van magisch realistische literatuur en fantasy. Voor mij is het verschil tussen beiden dat Olde Heuvelt meer gebruik maakt van sterke angstsymbolen, waar Carroll gebruik maakt van spanningsopbouw via surrealistische twists.
Daarnaast is de manier waarop de schuldthematiek in het verhaal wordt uitgewerkt creatief. Hoe de motieven van collectieve en individuele schuld elkaar raken in het verhaal is prachtig. De auteur laat dit steeds in verschillende situaties en via de relaties tussen verschillende personages aan bod komen. Hierdoor wordt dit onderwerp vanuit verschillende perspectieven bekeken, waardoor er diepgang ontstaat in het verhaal.
‘HEX’ associeerde ik ook met de filosofie van Henri Bergson (1859 – 1941). Voor Bergson is de relatie tussen bewustzijn en leven een belangrijk thema. Dankzij het geheugen blijft het verleden bewaard en wordt de toekomst verwacht. Het bewustzijn heeft hierdoor haar eigen duur en bestaat in gelijktijdigheid met het verleden dat bewaard blijft en de toekomst die dichterbij komt. Met betrekking tot deze benadering is de Wylerheks een perfect symbool voor het bewustzijn van schuld, omdat zij het verleden, heden en toekomst bepaalt van Beek en een enorme invloed heeft op het leven van alle inwoners van het dorp.
Daarnaast is er nog een thema dat mij doet denken aan Bergson en dat is de relatie tussen het mogelijke en het werkelijke. Volgens deze filosoof is elk heden volstrekt nieuw en onvoorspelbaar en kan het mogelijke alleen bestaan in een weerspiegeling van beeld van het heden in het verleden. Olde Heuvelt gebruikt dit in het boek met een twist, waar ik enorm van genoten heb. Dit heeft vooral betrekking op het dorp en de heks op wie de volgende woorden van de Franse denker erg van toepassing zijn: ‘… het mogelijke zou er altijd al geweest zijn als een schim die zijn tijd afwacht.’
Tot slot kan ik alle lezers die literaire thrillers willen lezen met een filosofische diepgang ‘HEX’ van Thomas Olde Heuvelt van harte aanraden! #hex #thomasoldeheuvelt #uitgeverijluitinghsijthoff