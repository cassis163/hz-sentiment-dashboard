Patrick Loobuyck stelt vast dat de zenuwen gespannen staan in onze samenleving. Volgens sommigen zetten de multiculturele samenleving, migratie en globalisering druk op de ketel, terwijl anderen net wijzen op islamofobie, discriminatie en structureel racisme. Het leidt tot verwarring, nijdige discussies en ondoordachte beleidsmaatregelen die de morele paniek alleen maar groter maken dan ze al was. En tot overmaat van ramp is deze angst en onzekerheid gefundenes fressen voor populisten.

Loobuyck zorgt met zijn boek voor soort een time-out in dit maatschappelijke cafégevecht. In plaats van elkaar voortdurend in de haren te vliegen, kunnen we beter even afstand nemen en de focus richten op wat ons verbindt, stelt hij. Deze zogenoemde ‘overlappende consensus’ is een set van principes op basis waarvan de samenleving wordt georganiseerd, met de waarden van de Verlichting – vrijheid, gelijkheid en solidariteit – als belangrijkste pijlers.

Samenleven met gezond verstand is een overtuigend en kraakhelder betoog. Loobuyck schrijft in een nuchtere en ontspannen stijl, zonder te blijven hangen in wolligheden. Hij ontwart de gordiaanse knopen van verhitte maatschappelijke arena’s zoals het hoofddoekendebat of de onenigheid over het onverdoofd slachten en schetst een samenlevingsmodel met duidelijke krijtlijnen. Een absolute aanrader voor iedereen die, net zoals onze samenleving, weleens het noorden kwijt is.

Lees de volledige recensie op Vreemder Dan Fictie.