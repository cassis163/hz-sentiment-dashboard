In het boek In dromen lieg je niet wordt het verhaal over een school shooting verteld vanuit de ogen van Maja, de enige overlevende van de shooting. Het proces in de rechtbank is leidend in het verhaal, maar gedurende het verhaal gaan we regelmatig terug in tijd. Daardoor krijgt de lezer steeds meer info over wat de dag van de shooting is gebeurd, de maanden voorafgaand en de maanden die volgen.

De verschillende karakters worden gedurende het verhaal steeds sterker. In het begin worden karakters meer 'oppervlakkig' weg gezet, het is haast alsof Maja geen emotie aan de personages durft toe te voegen. In de loop van het verhaal krijgen we steeds meer inzicht in Maja's gedachten, belevingen en voornamelijk emoties. Hierdoor worden de verschillende kanten van haar karakter, maar ook van die van haar klasgenoten en familie, steeds completer; steeds meer Ã©cht. Dit is ook hetgeen wat dit boek enorm sterk maakt. Je wilt weten hoe het afloopt; wordt Maja veroordeelt? Is ze schuldig? En had ze Sebastian kunnen stoppen?

Eigenlijk moet over dit boek niet te veel geschreven worden en moet het vooral gelezen worden. Het is een aangrijpend verhaal. Over hoe het lot van een 18-jarig meisje wordt bepaald door de media en officier van justitie, zonder dat ze er zelf iets over te zeggen heeft. En hoe de mensheid een schuldige lijkt te zoeken, terwijl iedereen misschien wel schuldig was omdat niemand Sebastian heeft weten te stoppen.