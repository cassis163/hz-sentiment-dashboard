De Amerikaanse klinische psycholoog Tom Wright debuteerde in 2012 met Wat de zomer niet overleeft, een thriller waarmee hij werd genomineerd voor de prestigieuze CWA New Blood Dagger prijs. Merel  is zijn tweede thriller die meteen al heftig begint.

De controversiële psychologe Dr. Deborah Gold wordt na een hevig noodweer dood aangetroffen. Zij is aan een kruis genageld en haar lichaam is op een vreselijke manier geschonden. Als rechercheur Jim Beaudry Bonham de zaak onderzoekt, ontdekt hij dat Deborah Gold heel veel vijanden had en veel geheimen van veel mensen kende. Bonham en zijn team hebben veel te onderzoeken en dat in een tijd waarin ook Jim zelf naar de nodige stabiliteit in zijn leven zoekt. Houden gebeurtenissen uit zijn eigen verleden verband met deze gruwelijke kruisiging en is hij in staat zich staande te houden in een onderzoek dat hem persoonlijk diep raakt?

Merel  is de tweede thriller met Jim Beaudry Bonham in de hoofdrol en hoewel Tom Wright een tweede verhaallijn over het verleden van Bonham introduceert, is het niet nodig om Wat de zomer niet overleeft  eerst te lezen. Merel is een duistere thriller die deprimerende thema's behandelt maar Tom Wright schrijft er met zoveel gevoel, warmte en humor over dat je niet met een zwaar gevoel blijft zitten. Het verhaal wordt verteld door Bonham en dat gebeurt op indringende wijze. Je krijgt een heel goed beeld van deze complexe man en de wereld waarin hij leeft. Ook andere personages zoals zijn nichtje Lee Ann Rowe, die net als Bonham in haar jeugd psychisch beschadigd is, zijn dochters Casey en Jordan en zijn ex-vrouw Jana overtuigen en zijn levensecht.

Soms is Tom Wright heel erg beschrijvend waarbij hij lange zinnen gebruikt en zaken breed uitmeet en ook worden in korte tijd heel veel personages geïntroduceerd waarvan sommigen voor het verhaal niet echt van belang zijn en anderen te oppervlakkig blijven. Dit leidt de aandacht af van het hoofdverhaal. De sfeertekeningen die Tom Wright schetst van een besloten Texaanse gemeenschap waarin iedereen iedereen kent, overtuigen. Hoewel de wisselingen tussen heden en verleden niet echt scherp van elkaar zijn gescheiden, leidt dat op geen enkel moment tot verwarring. Het leest als een verhaal in een verhaal.

Merel  is heel knap geconstrueerd en de ontknoping is verrassend en onvoorspelbaar. Vanaf de eerste pagina is er een duidelijke onderhuidse spanning aanwezig en het verhaal bevat voldoende onverwachte wendingen en verrassende gebeurtenissen om je aan het boek te kluisteren. Dat Tom Wright als klinisch psychotherapeut heel veel ervaring heeft opgedaan met beschadigde mensen, komt het boek alleen maar ten goede en geeft het de nodige diepte.

Er is echter een aspect dat grote afbreuk doet aan het leesplezier van Merel  en dat is de matige vertaling. Sommige zinnen hebben een vreemde en verre van vloeiende opbouw. Een betere redactie zou meer recht gedaan hebben aan het mooie taalgebruik van Tom Wright.

Merel  is een duistere, knap geconstrueerde en goed geschreven psychologische thriller. Een thriller van niveau die boeit van begin tot einde.