De eerste gedachte die in mij opkwam tijdens het doorbladeren van dit boekje: dit lijkt een luchthartig omdenkboek met veel humor en leuke items. Ik had al snel in de gaten, dat dit toch serieuze kost is in een vrolijke verpakking. De auteurs willen hun lezers inzicht geven in positieve en negatieve stress. Dit boekje kan helpen bij het vinden van een gezonde balans in het leven en geeft tips om balans te behouden.
Wat mij opvalt, is de duidelijke opbouw van alle informatie. Ik krijg als lezer heel zinvolle en bruikbare informatie aangereikt over wat stress inhoudt: Wat is stress precies is, hoe voelt stress lichamelijk en mentaal aan en de signalen van ongezonde stress worden benoemd. Verder lees ik handige tips om stress te voorkomen. Al met al een leerzaam en praktisch boek voor jong en oud(er). Sommige dingen wist ik al, omdat ik als recensent vaker zelfhulpboeken in handen krijg. Enjoy life, f*ck the stress is echt een klasse apart! Het leest makkelijk weg.
Hoewel de namen van de auteurs anders doen vermoeden, zijn we geen familie. Jan Schouten was voorheen directeur van Schouten en Nelissen, het bekende toonaangevende trainings- en adviesbureau voor persoonlijke ontwikkeling en organisatieontwikkeling. Willem Schouten is ontwerper. Ze vullen elkaar heel goed aan en maken dit boek tot een evenwichtig en goed doordacht stappenplan. Dit boek is namelijk een eerste stap naar meer grip op stress.
Het laatste deel van het boek bevat inspiratie- en ansichtkaarten, quotes en oefeningen. Dit boek helpt je om de theorie om te buigen naar de praktijk. Het is aan je eigen creativiteit hoe je dit doet. Als je merkt dat je praktische hulp of coaching nodig hebt bij je persoonlijke ontwikkeling, dan vind je achterin dit boek adressen van organisaties die daarin gespecialiseerd zijn. Bij overspannenheid of een burn-out heb je iemand nodig, die je helpt om oude gewoontes en overtuigingen te doorbreken. Dat is vaak een langdurig proces. Ik vind dit boek een heel mooie eerste stap naar nieuwe inzichten en meer balans in je leven.