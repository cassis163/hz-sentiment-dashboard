Een boek met 350 essentiële feiten, tips en whiskywetenswaardigheden is best lastig te recenseren. Het opsommen van de inhoudsopgave is misschien de enige manier om de lezer inzicht te geven in hoe Wat je als whiskyliefhebber moet weten in elkaar zit.
Whisky is..., Whisky, een werelddrank, Het productieproces van graan tot glas, Malt- Grain- Blended- Ierse- Bourbon- Canadian-Japanse whisky, In de fles en op de fles, Whisky proeven, Whisky kopen - in whisky investeren, Whiskytrends en -innovaties, Whiskytrivia, Whiskyorganisaties, Whiskydistilleerderijen. Afsluitend nog een Register, Bronvermelding en Dankwoord.
Dat is meer dan 300 pagina’s genieten als je een whiskyliefhebber bent.
Het zijn 350 vragen waar een antwoord op wordt gegeven. Sommige heel technisch, andere informerend over mensen, merken, streken, gewoontes et cetera.

Voor een whiskyliefhebber, maar niet zozeer een deskundige, heeft het boek heel veel te bieden.
Een voorbeeld:
Hoe ruik ik whisky?
Ruik aan de whisky door je neus ongeveer een vingerdikte boven het glas te houden. Merk daarbij het verschil op tussen ruiken met gesloten en met open mond. Ruik met kleine snufjes. Adem uit door je mond. Een flinke snuif met je neus diep in het glas haalt voornamelijk de alcohol naar boven en die werkt als een verdovend middel op je geurreceptoren. Het gevolg is dat je gedurende tien tot vijftien minuten niet zoveel ruikt en proeft.

Een ander leuk onderdeel zijn de vragen met betrekking tot bij welk soort eten welke whisky past.
Welke whisky’s passen bij vis?
Whisky’s die erg lekker smaken bij vis zijn Clynelish, Glenmorangie, Oban en Old Pulteny. Ze voegen een zilt-zoete toon aan de vis toe. Kreeft of een bisque van schaaldieren is een prachtige combi met de whisky’s van deze vier kustdistilleerderijen. Talisker doet het goed wanneer deze wordt gedruppeld op een oester of verneveld over een plakje gerookte zalm. In een romige saus past een Speyside-whisky goed. Jonge, in ex-bourbonvaten gerijpte malt whisky’s werken vaak het best.

En nog één dan:
Welke whisky’s passen bij kaas?
Elke kaassoort vraagt om een eigen whisky. Bij een kaasplateau is het daarom moeilijk om één enkele whisky te presenteren. Uitgaande van de soort, zijn hier enkele voorbeelden. Blauwe kazen presteren goed naast rokerige malt whisky’s. Cheddar laat zich goed vergezellen door in ex-bourbonvaten gerijpte malts, zoals de Lowlander Auchtentoshan of de Eastern Highlander Glen Garioch. Gerijpte kazen zoals een comté, een oudere Goudse of een gruyère prefereren een oudere fruitig-moutige whisky zoals een mooie Macallan of Glendronach.

En zo is er nog heel veel meer te ontdekken. Waarom whiskey soms met en soms zonder e wordt geschreven bijvoorbeeld.
Het is jammer dat na het doorlezen en het opengeslagen houden in verband met het schrijven van de recensie, de bladzijden losgelaten zijn. Misschien moet zo’n naslagwerk op een andere manier in elkaar worden gezet.

Een heerlijk boek, vol met foto’s gemaakt door de schrijver zelf, Hans Offringa, die tevens fotograaf is.