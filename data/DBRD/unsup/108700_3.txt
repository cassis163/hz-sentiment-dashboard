Vrienden Ivo en Mila ontmoeten een man die beweert de baas van de wereld te zijn. Hij ziet eruit als een zwerver en loopt met een winkelwagentje vol rotzooi over straat. Het kost hem dan ook enige moeite om de twee te overtuigen dat hij werkelijk de baas is.

Hij legt een steentje op de weg en vertelt Ivo en Mila dat een man een ster in zijn ruit zal krijgen door het steentje. Doordat de man de volgende dag niet met de auto naar zijn werk kan, zal hij geen ongeluk veroorzaken en heeft de politie tijd om een bende inbrekers op te pakken. Als voor de ogen van Ivo en Mila een auto een ster in zijn ruit krijgt en ze een paar dagen later op het nieuws horen dat een bende dieven is gepakt, zijn ze overtuigd.

Het boek wordt verteld vanuit het perspectief van Ivo, een praatgrage jongen. Zijn ouders hebben weinig begrip voor hem en vinden hem meestal maar irritant. Mila is juist een heel stil meisje. Ze wordt vreemd gevonden omdat ze zo weinig zegt. Ze is door haar moeder verlaten toen ze klein was.

Baas heeft veel kritiek op de wereld. Hierdoor wordt het boek soms wat moralistisch.

Lees verder op mijn site