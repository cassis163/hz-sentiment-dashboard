Een weekje terug: Bart kondigt op mijn Facebook de lancering van De Hemel aan. Zo gaat dat tegenwoordig... Ik vorige vrijdagmiddag: langs mijn lievelingsboekenwinkel in het centrum van Antwerpen waar de trilogie De Schepping (2004) - Het Paradijs (2010) - De Hemel (2015) mooi staat te blinken. Ik had niet anders verwacht! Dit weekend: herfstweer buiten maar het groen heeft nu eenmaal ook regen nodig, de lente komt echter binnen met de proloog van De Schepping en de epiloog van De Hemel, waar mooi mijn reeds eerder aangeschafte 'Het Paradijs' tussen past. De tekst: prachtig, geschikt voor jong en oud. Niet te lang en niet te veel, maar opnieuw perfect gekozen. Zoals altijd. Zinnen om te kauwen en te herkauwen. Niet te snel, maar traag tot jou te nemen. In groot lettertype, voor jong en ouder. De beelden: Gerda Dendooven (Vl) tekent voor De Hemel in opvolging van Wolf Erlbruch (D), die de tekeningen voor De Schepping en Het Paradijs op zich nam, en doet haar naam eveneens alle eer aan. Tekst en beeld vloeien mooi samen. Moeyaert werkt al jarenlang samen met beide illustratoren, en ik begrijp waarom. Het geluid: het Nederlands Blazers Ensemble samen met, waar ik ook een zwak voor heb natuurlijk, de warme stem van Bart Moeyaert zelve op de cd De Hemel is wederom om bij weg te dromen... Lig in je zetel of op je bed en geniet!
Deze trilogie vormt een prachtige combinatie in tekst, beeld en geluid om van te genieten.
CD-opname bij Het Paradijs: De Jaargetijden, Joseph Haydn.
CD-opname bij De Hemel, Sieben letzte Worte, Joseph Haydn.
Beiden door het Nederlands Blazers Ensemble.
Oh ja, ik ben een Bart Moeyaert-fan! :-)