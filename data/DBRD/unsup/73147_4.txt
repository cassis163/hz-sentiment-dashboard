Judith Visser (1978) heeft haar nieuwe psychologische thriller Vreemden in de nacht  op een sluwe wijze opgebouwd. Ze maakt in dit boek constant een switch in de tijd: tussen het begin van de jaren 70 van de vorige eeuw enerzijds, en het heden anderzijds. De auteur slingert je probleemloos van het ene moment op het andere door deze twee verschillende tijdsbeelden heen.

Een mysterieus huis in de badplaats Rockanje, de jonge kappersassistente Olga met haar gestoorde minnaar, en de dynamische voedingscoach Cassandra die haar leven een nieuwe wending geeft. Voeg daar als extraatje een telkens weerkerende nachtelijke en door merg en been snijdende gil door dat huis heen aan toe. Ten slotte mix je al deze elementen krachtig, giet er een goed gevuld glas emoties overheen en je krijgt een thriller voorgeschoteld die niet kan worden weggelegd vooraleer hij goed en wel is uitgelezen.

Hoofdpersonage Olga wordt zonder enige schroom ontleed. Deze naïeve jongedame hunkert naar liefde, aandacht en haar eigen gezinnetje. Haar diepliggende emoties worden zonder pardon door Judith Visser uitgespit en dit boek evolueert tot een onderhoudend en spannend verhaal. De ogenschijnlijk zelfzekere Cassandra wil opnieuw op eigen benen staan en stuurt haar krasverslaafde vriend de laan uit. Stap voor stap kom je dichter bij de verrassende ontknoping. Geen omwegen, als een ervaren gids loodst ze haar lezers tot aan de laatste rechte lijn en dan wordt het spurten tot aan de eindstreep.

Judith Visser is helemaal niet aan haar proefstuk toe want Vreemden in de nacht  is reeds haar tiende thriller. Op haar typische, of beter nog, eigenzinnige wijze weet ze precies tot net aan haar scherpste kant te gaan, zonder zich daar echter aan te snijden. Ze weet perfect hoe ze haar lezers moet verleiden en blijven prikkelen. Ook al heeft ze deze periode zelf niet beleefd, schitterend toch hoe ze de sfeer van de vroege jaren 70 waarheidsgetrouw weergeeft. Visser kruipt in de ziel van haar hoofdpersonage Olga en stapt daar pas uit wanneer ze klaar is met haar thriller. In elk hoofdstuk, hoe kort ook, beschrijft ze een gebeurtenis of actie. Je leest en wilt stoppen want het is al laat. Vooruit, nog even verder lezen want het volgende hoofdstuk is toch kort… en dan stel je plots midden in de nacht vast dat Vreemden in de nacht  uit is!

Uiteindelijk wordt het geen bekroning met vijf sterren,want eenmaal de ontknoping bekend is, ebt de spanning te bruusk weg. Het slotstuk loont weliswaar de moeite, maar haalt niet meer het hoge niveau van alles wat hieraan voorafgaat. Met uitzondering van Olga worden de hoofdrolspelers niet erg uitgediept, wat een minpuntje is. Met wat meer pagina’s, en dus meer karaktertekening, was dit euvel eenvoudig verholpen geweest.

Hadden we het dan toch bij het rechte eind, toen we voor het eerst de titel van deze spannende thriller zagen en meteen de link legden met ‘Strangers in the night’, de door iedereen gekende klassieker van Frank Sinatra?

Vreemden in de nacht  is een originele, af en toe bizarre thriller; dit wordt nog eens extra in de verf gezet door de enthousiaste reacties van de deelnemers aan de Crimezone leesclub. Rest nog de vraag wanneer Judith Visser eens daadwerkelijk volledig buiten de traditionele lijntjes zal kleuren…