Het tweede boek uit de 'Wallander-reeks' begint met de vondst van een vlot met twee dode mannen vlakbij Ystad, de woonplaats van Wallander. Dit leidt er onder andere toe dat de politie van Ystad bezoek krijgt van de immer rokende majoor Liepa uit de Letse hoofdstad Riga. In het politiebureau levert de rokende majoor de nodige commotie op. Enige tijd later gaat Wallander voor ondersteuning van een onderzoek door de Letse autoriteiten naar Riga. De sfeer van deze hoofdstad met oude communistische kenmerken wordt door Mankell beklemmend beschreven.

Als Wallander uiteindelijk nog eens illegaal naar Riga afreist begint het meest spannende gedeelte van de Honden van Riga. Bij de zoektocht naar de moordenaar ontmoet Wallander Baiba Liepa en haar medestanders met hun politieke idealen. De strijd van de 'honden' om de macht geeft een beeld van corruptie en machtswellust in een ontredderde samenleving. Natuurlijk ontmoeten we ook weer de altijd mopperende vader van Wallander, Bjork, Svedberg, Martinson, Ebba en de andere collega's op het bureau.

Al met al een spannend boek dat ook verhaalt over de spanningen in de Baltische staten rond 1990. En hierover vertelt Mankell op een toegankelijke manier, zonder dat het te politiek of saai wordt. Zeer spannend, soms ontroerend en goed gedocumenteerd.