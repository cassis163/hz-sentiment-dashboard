Natuurlijk kende ik havermout. Alleen bleef mijn gebruik hiervan beperkt tot een krokante crumble, lekkere koekjes of de alom bekende havermoutpap. Als kind bestelde ik in Engeland ooit porridge, omdat het zo lekker klonk. Mijn teleurstelling was dan ook groot toen ik ontdekte dat die met water was bereid en me helemaal niet beviel van smaak.

Dit kookboek beviel me echter wel. Zowel de recepten als de informatieve inleiding spraken me aan. Ik leerde er immers heel wat uit bij. Wisten jullie bijvoorbeeld dat het regelmatig eten van havermout een cholesterol-verlagend effect heeft? Of dat het voor een snellere vetverbranding zorgt?

Na dit interessante hoofdstuk was het de beurt aan de recepten. Deze zijn ingedeeld in 5 rubrieken. Zo begint men met een aantal Basisrecepten waarbij je leert hoe je verschillende soorten melk kan bereiden. Een havermoutje met amandel, soja -of notenmelk smaakt nu eenmaal helemaal anders dan die met de traditionele melk die je in de supermarkt koopt.

Vervolgens volgt de Ontbijt-categorie waarin verschillende varianten op de bekende havermoutpap passeren maar bijvoorbeeld ook een recept voor Homemade Havermoutgranola. Het Lunch-gedeelte bestaat voornamelijk uit verschillende soorten broden, maar ook een hartige havermout-quinoaburger komt hier aan bod.

De Snack-rubriek bevat nog meer variatie. Wat dacht je bijvoorbeeld van een Healthy havermoutsnickers, een pompoen-havermouttaart of een havermeelstroopwafel? Het gedeelte met avondmaaltijden wordt dan weer ingevuld met recepten als een stevige pompoen-haversoep, havermoutpizza, een pompoenquiche met havermoutbodem en zelfs havermoutkroketjes met geitenkaas.

Havermoutje heeft een heel overzichtelijke indeling. De index die achterin staat en voorzien is van foto’s, vind ik superhandig. Het boek bevat originele gerechten, maar evengoed de klassieke recepten én een aantal varianten hierop. Gelukkig maar, want die klassiekers zijn hun naam waard en hebben hem niet voor niets gekregen.

De strakke en sobere foto’s hadden door het veel voorkomende wit steriel kunnen overkomen maar dat doen ze niet. Net door die lichte achtergrond lijken de recepten beter tot hun recht te komen.
Ik vond het moeilijk om een keuze te maken toen ik een gerecht wou uitproberen maar uiteindelijk koos ik voor de Homemade Havermout Granola en die heeft alvast bewezen dat hij zijn plaatsje in dit boek zeker heeft verdiend.