Een stil geloof in engelen is het levensverhaal van Joseph Vaughan. Op jonge leeftijd, Joseph is dan twaalf jaar, krijgt hij te horen dat een meisje uit zijn klas is vermoord. Deze moord is, zo zal later blijken, niet de enige die plaats zal vinden.

Joseph trekt zich deze moorden aan en wil daar wat aan doen. Samen met een aantal vrienden probeert hij de inwoners van Augusta Falls te beschermen, maar dat loopt op niets uit. Om alle ellende proberen te vergeten vertrekt Joseph naar New York. Aanvankelijk gaat dat goed, maar het lijkt of de dood hem blijft achtervolgen.

Vele jaren later keert Joseph terug naar de plaats waar hij is opgegroeid. Maar zijn verblijf daar is van korte duur. Hij gaat terug naar New York, maar blijft volhardend om de moordenaar van alle meisjes te vinden.

Het boek schetst een mooi, en waarschijnlijk goed, beeld van het Georgia uit de jaren '40/'50. En misschien wel van het hele zuidelijke deel van de Verenigde Staten in die tijd. Hoewel er een aantal moorden worden gepleegd, heeft het boek meer weg van een roman dan van een thriller. Waarbij dan wel een mate van spanning aanwezig is. En ook nog eens een verrassend plot.

Een stil geloof in engelen is een boek dat je in je greep houdt. Ik heb het dan ook met veel aandacht en plezier gelezen. Wat mij betreft een echte aanrader.