Na een zevenjarig verblijf in Engeland besluit profiler Sasza Zaluska samen met haar zesjarig dochtertje terug te keren naar haar geboorteland Polen. Ze zoekt er rust en wil een nieuw leven opbouwen. Na enkele dagen krijgt ze echter een telefoontje van een onbekende man. Hij wordt bedreigt en vraagt Sasza om de achtergronden van enkele zakenpartners na te trekken. Sasza twijfelt, maar neemt het aanbod dan toch aan. Wanneer een van deze zakenpartners wordt doodgeschoten, wordt Sasza door de politie bij het onderzoek betrokken. Tijdens dat onderzoek komt ze een oude zaak tegen. Twee tieners, broer en zus, zijn 20 jaar geleden beiden op dezelfde dag om het leven gekomen. Het meisje stierf door een overdosis, de jongen door een auto-ongeluk. Is er een verband met de huidige zaak? Sasza bijt zich erin vast, maar wat ze ontdekt gaat verder dan ze ooit had verwacht…

In het begin zijn de vele personages wat verwarrend, maar dankzij het handige overzicht vooraan het boek krijg je vrij snel zicht hierin. Het verhaal zelf is redelijk complex, je moet als lezer er je gedachten goed bijhouden wil je alles goed begrijpen.

De plot zit op een ingenieuze manier in elkaar. Wanneer je denkt te weten hoe het in elkaar zit, gaat het verhaal nog een stap verder en word je meegesleept in een rollercoaster van gebeurtenissen die uitmonden in een schitterende climax.

Met ‘Het meisje uit het Noorden’ heeft Katarzyna Bonda een uitmuntende thriller neergezet. Het boek zit psychologisch ijzersterk in elkaar en laat je verlangen naar het vervolg van de reeks, die hopelijk snel worden vertaald. Een absolute must-read!

Het boek krijgt van mij 4 sterren ****!