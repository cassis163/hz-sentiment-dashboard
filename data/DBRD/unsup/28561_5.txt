Stephen Lloyd Jones is geboren in 1973 en getogen in Chandlers Ford, Hampshire, Zuid-Engeland. Hij studeerde aan London University en woont nu met vrouw, drie zoons en – volgens eigen zeggen – veel te veel boeken in Surrey. Over Jones is nog zeer weinig informatie voorhanden, daar zal ongetwijfeld verandering in komen als het succes van zijn debuutthriller, Het boek Jakab, doorzet.
Het verhaal is immens, heeft niets van het geijkte schema dat leidt van misdrijf via onderzoek tot finale. Protagonist is de jonge vrouw Hannah Wilde en er zijn drie hoofdverhaallijnen. Een: het heden, over Hannah en haar familie, op locaties in Engeland en Frankrijk. Twee: het Engelse Oxford, jaren 70 van de 20ste eeuw, met Hannahs ouders als belangrijkste personages. Drie: Boedapest, Hongarije, jaren 70 van de 19de eeuw, waar de ellende begint met alle uitvloeisels van dien. Het is onmogelijk hier nader op de verhaallijnen in te gaan, daar ze onlosmakelijk met elkaar verbonden zijn en elk tipje van de sluier wel iéts zou verraden van de complexe plot. Kort gezegd draait het om het levensdevies van Hannah: Wees waakzaam. Vertrouw niemand. Bij twijfel vlucht!. Drie regels, waaraan ze zich altijd gehouden heeft om het kwaad af te weren. Als haar dochter gevaar loopt voelt Hannah zich genoodzaakt de regels aan haar laars te lappen en het kwaad een halt toe te roepen.
Het boek Jakab  is met een uitzonderlijk goede pen geschreven. Verschillende genres in een: thriller, fantasy en roman zijn met elkaar verweven; legenden, folklore en historie doorspekken de merkwaardige, griezelige en soms gruwelijke geschiedenis van Hannah en de haren. Meeslepend tot en met, ook voor lezers die zich normaliter niet wagen aan minder realistisch werk, maar stel je erop in dat een ferme dosis verbeeldingskracht onontbeerlijk is. Go with the flow, laat je meevoeren in Hannah's wereld, en je zult ervaren dat je in Jakabs greep komt.
De opbouw van Het boek Jakab  is ondanks de tijd- en locatiesprongen overzichtelijk door aanduidingen boven de hoofdstukken. Het verhaal leest zeer prettig, zit vol vaart en actie, feiten worden geleidelijk aan onthuld en zorgvuldig gedoseerd. Als lezer wil je weten hoe het eindigt. En je wilt weten óf het eindigt, want ook dat is maar de vraag.
De hoofdpersonages zijn stuk voor stuk sterke persoonlijkheden en de diverse locaties zijn zodanig beschreven dat ze tot de verbeelding spreken. Het historische Boedapest komt op wonderbaarlijke wijze tot leven, een geheim genootschap is hoe dan ook altijd intrigerend, het woord valideren krijgt een nieuwe betekenis, en ga zo maar door. Minimale minpuntjes zijn de frequentie van Hongaarse termen (meestal te destilleren uit de context, echter hier en daar moet Google uitkomst bieden) en – kwestie van smaak – de geloofwaardigheid. En toch, stel je voor ...  Onthoud voor de zekerheid het begrip 'hosszú életek', dat niet door de auteur bedacht is, maar echt bestaat
Stephen Lloyd Jones heeft met Het boek Jakab  een daverend debuut geschreven, waarop in de zomer van 2014 een vervolg komt.