‘Vogelman’ is het debuut van Mo Hayder, een Britse schrijfster. Ze is op haar 15e gestopt met school en werkte als serveerster, veiligheidsagente, leerkracht Engels en zelfs hostess in een club in Tokio. Ze heeft een diploma in het maken van films en in het creatief schrijven. Momenteel is ze 55 jaar en voltijds schrijfster. (Youniverse, 2017)

Er worden vijf verminkte lijken van jonge vrouwen aangetroffen op een veld in Greenwich. Rechercheur Jack Caffery ontdekt dat ze elk iets gemeenschappelijk hebben en zal er alles aan doen om de dader zo snel mogelijk te vinden aangezien de seksuele seriemoordenaar elk moment opnieuw kan toeslaan. Buiten het zoeken naar de dader heeft Jack ook nog andere persoonlijke problemen, onder andere met zijn vriendin Veronica en de verdwijning van zijn broer Ewan als kind.
Mo Hayder neemt je mee in het leven van een necrofiel. Ze heeft een verhaal geschreven waar je totaal in meegetrokken wordt en waarin je constant blijft raden hoe het in elkaar zit. Wanneer je denkt dat ze de dader gevonden hebben, blijkt het uiteindelijk toch de verkeerde te zijn. Omdat het boek ontelbaar veel onvoorspelbare wendingen maakt, blijft het spannend tot het einde.
De ontwikkeling van de karakters van de personages geeft ze mooi weer. Zo leeft Jack Caffery voor zijn werk en verloopt zijn privéleven met ups en downs. Hij wil zijn vriendin Veronica dumpen. We begrijpen hem volledig aangezien Veronica een erg irritant personage is.
Dit boek is niet voor angsthazen bestemd aangezien de moorden nogal luguber zijn. Hayder beschrijft de moorden gedetailleerd waardoor je vaak geschokt bent. De schokmomenten zag ik over het algemeen niet aankomen waardoor het boek mij een huiveringwekkend gevoel gaf.
Het enige minpunt is dat er snel wordt prijsgegeven wie de dader is. Je leest immers ook flashbacks vanuit zijn standpunt. Daardoor weet je na enkele hoofdstukken al wie de seksuele seriemoordenaar is.

Dit was het eerste boek van Mo Hayder dat ik gelezen heb en het zal zeker niet het laatste zijn. Aangezien ze voor de research van het boek een tijdje meeliep met de medewerkers van het crisiscentrum van de Londense moordbrigade, is het boek heel waarheidsgetrouw.