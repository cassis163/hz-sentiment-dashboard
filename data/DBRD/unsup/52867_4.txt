Zojuist heb ik met trillende handen dit boek dichtgeslagen. Wat een mooi geconstrueerd boek; alles klopt: de personages, de plot, de vaart en af en toe even de rustpauzes om adem te halen voor je de volgende achtbaan induikt.
Karen Rose vertelt in dit boek het verhaal van Daniel en Alex. Zo simpel als dat klinkt is het echter absoluut niet. Daniel, FBI-agent, is de broer van seriemoordenaar Simon Vartanian (uit het boek Sterf voor mij). Wanneer Schreeuw voor mij begint heeft Daniel net twee weken daarvoor zijn broer doodgeschoten en zijn ouders begraven, die samen met vele anderen slachtoffer van Simon zijn geworden. Alex is de eeneiige tweelingzus van Alicia, die 13 jaar geleden is verkracht en vermoord, waarna haar moeder zelfmoord heeft gepleegd. Daarna is zij liefdevol opgenomen in het gezin van een oom en tante. Zij gaat terug naar haar vroegere woonplaats wanneer blijkt dat haar stiefzus Bailey is verdwenen en zij de voogdij krijgt over Baileys getraumatiseerde dochtertje Hope.
Dan wordt een jonge vrouw gevonden die op dezelfde wijze is vermoord als Alicia. De moordenaar van Alicia zit in de gevangenis, dus hij kan het niet zijn. Is hier sprake van een copy-cat moordenaar? En het blijft niet bij deze ene moord.
Met elkaar verbonden door de misdaden uit het heden en uit het verleden, gaan Daniel en Alex op zoek naar antwoorden en het lijkt erop alsof alles en iedereen met elkaar te maken heeft. De lezer weet al direct wie de moordenaar is, maar wat zijn zijn motieven? Waar is Bailey en als zij nog leeft, wie houdt haar gevangen en vooral: waarom? Waarom werkt de sheriff hen tegen? Wie zijn die mannen die met elke moord angstiger worden?
De sleutel tussen de moord op Alicia 13 jaar geleden, de moorden van nu en de verdwijning van Bailey moet letterlijk gezocht worden in het verleden.
Door de onderverdeling van de hoofdstukken in dagdelen met tijdsaanduiding, wordt de spanning heel subtiel steeds verder opgevoerd. Het perspectief wisselt even gemakkelijk van Daniel en Alex naar de moordenaar, naar Bailey en naar andere hoofdrolspelers in dit drama. Dat is naar mijn mening de kracht van het boek en tegelijkertijd ook zijn  enige  zwakte. Door die wisselingen blijf je continu gefocust en geprikkeld, maar er gebeurt zoveel en er is sprake van zoveel personen dat je op moet passen de draad niet kwijt te raken.
Al met al is mijn eerste kennismaking met de boeken van Karen Rose er één die smaakt naar meer!