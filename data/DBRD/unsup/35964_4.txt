Meestal heb ik met dit soort boeken zoiets van: Nou… als een would-be terrorist dit maar niet leest. Hij zou eens op ideeën gebracht worden en dan zijn de rapen gaar. Want zo’n boek is ‘Schokgolf’. Het zou zo maar eens ten uitvoer gebracht kunnen worden. Of het dan wel helemaal zou moeten worden zoals beschreven in dit boek… daar mag je twijfels over hebben, maar het is absoluut een feit dat de uitbarsting van de Eyjafjallajökull alleen in maart en april van 2010 op IJsland grote gevolgen had voor het vliegverkeer op het noordelijke halfrond. Laat staan dat er een uitbarsting van een vulkaan komt, Katla genaamd, die twintig keer zo krachtig zou zijn als die van de Eyjafjallajökull. Even terzijde… wat een naam. Ik moest wel drie keer kijken of ik het wel juist geschreven had en zelfs dan was ik er niet helemaal zeker van.
Maar goed. De Katla bestaat inderdaad en in september van 2016 was er al melding van verhoogde activiteit van de vulkaan en dat het een kwestie van tijd zou zijn dat hij uit zou barsten. Dus dit verhaal is er een die van een bestaande en dreigende situatie uitgaat. Alleen wordt het nog een graadje erger. Er is een IS-cel op IJsland actief die bezig is met de laatste voorbereidingen treft voor een terroristische aanslag die de wereld nog nooit heeft gezien. Door het opwekken van series van aardbevingen is men van plan de uitbarsting van de Katla te forceren. Tom Brandt, een oud-marinier en natuurfotograaf raakt tijdens een reportage voor National Geographic betrokken bij een ongeluk in een vulkaankrater op IJsland. Tom Brandt, die we zouden kunnen kennen van de thriller ‘Niemandsland’ (helaas niet gelezen) is echter niet alleen maar oud-marinier en natuurfotograaf, maar ook lid van de Militaire Inlichtingen- en Veiligheidsdienst. Deze organisatie stuurt hem met een groep geologen dwars door het ruige binnenland van IJsland om undercover een onderdeel van een nieuw geheim wapen te testen.
Dit zijn zo beetje de ingrediënten van een spannend en toch wel eng verhaal wat mij betreft. Uiteindelijk staat Tom Brandt er zo’n beetje alleen voor om IS te stoppen met het creëren van een regelrechte ramp.
Dit is een geweldig verhaal dat ik ademloos uitgelezen heb en nog wel van een Nederlander, die voor niemand in de internationale schrijverswereld van actie thrillers onderdoet. Frank van Zwol is een beroepsavonturier die het liefst te voet, op ski’s of per kano de wildernis van Alaska, Canada of Scandinavië in trekt. Voordat hij aan ‘Schokgolf’ begon, heeft hij zelf eerst een tocht door het barre en kale IJsland gemaakt. Frank van Zwol heeft ook ‘Het Thule-incident’ (ook nog niet gelezen, maar ga ik wel doen) geschreven, dat ook wel futuristisch genoemd zou kunnen worden. Ik zou ‘Schokgolf’ zelfs wel sciencefiction durven noemen. Er zitten nogal wat technische gadgets in die, voor zover ik weet, momenteel nog niet bestaan.
Nog een dingetje viel me op. Tom heeft zich na de geboorte van zijn zoon Wesley en de scheiding van zijn vrouw laten steriliseren. Waarom heeft hij dan een condoom in zijn portefeuille om de wond die hij in zijn kuit heeft te beschermen tegen wondinfectie voordat hij een warme bron in gaat? Beetje vreemd, maar een kniesoor die daarop let. Ik zou zo weer een nieuwe futuristische roman van Frank van Zwol ter hand nemen. Kom maar op.

Jos Lexmond