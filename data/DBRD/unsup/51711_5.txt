In Bontebrug maken we kennis met de Achterhoekse Robert, geboren en getogen in Bontebrug. Voor zijn studie vertrekt hij naar Amsterdam waar hij op de kunstacademie terecht komt. Hier krijgt hij begeleiding van de bekende kunstenaar Josef Dietz en krijgt hij uiteindelijk de kans om samen met Dietz te exposteren.

Het leven in Bontebrug en Amsterdam is een wereld van verschil. Amsterdam is bruisend. In Bontebrug is elke kleine verandering een grote happening, Dit verschil wordt extra benadrukt door het gebruik van dialect. In scènes die zich afspelen in en rond Bontebrug wordt veelal dialect gesproken door de verschillende personages. Dit draagt bij aan de beeldvorming en heeft ook invloed op de sfeer.

Daarnaast is er ook een groot verschil in het leven dat Robert in beide plaatsen leidt. In Bontebrug valt weinig te beleven en gaan jongeren zelf op zoek naar vermaak. Dit houdt meestal in dat ze met een groep ergens een biertje zitten te drinken. In Amsterdam hoef je niet op zoek naar avonturen. Die overkomen je.

Auteur van Bontebrug, Jonah Falke, is net als hoofdpersoon Robert kunstenaar. De afbeelding op de voorkant is een van zijn eigen creaties en is bekend onder de naam ‘Iris en Dennis’. Het kunstwerk symboliseert de innerlijke strijd die Robert voert. Ga je verder, of kijk je toch achterom? Waar ga je heen? Kiest hij voor een leven in Amsterdam of keert hij terug naar zijn roots?

Jonah Falke (1991) debuteert met Bontebrug als auteur en dat doet hij erg geloofwaardig. Naast kunst en muziek heeft Falke blijkbaar nog een talent. Met Bontebrug levert hij een uitstekend literatir debuut aan dat prikkelend genoeg is om uit te kijken naar een opvolger.