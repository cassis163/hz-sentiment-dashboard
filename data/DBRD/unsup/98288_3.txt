Did I mention I love you? is het eerste deel in de “fenomenale” serie van Estelle Maskame, aldus de tekst op het boek.
De cover ziet er in mijn ogen typisch Amerikaans uit, een pier, palmbomen en twee personen, waarschijnlijk de hoofdpersonages uit het boek. Leuke bijkomstigheid: mijn boek is gesigneerd door de auteur zelf, dus dat is al heel leuk.

Het verhaal gaat over Eden, die besluit om de zomer in het warme Californië door te brengen bij haar vader en zijn nieuwe gezin, die ze al een aantal jaren niet heeft gezien. Bij aankomst maakt ze ook kennis met haar stiefbroers. Aan Tyler, de oudste, heeft ze al meteen een gruwelijke hekel. Maar langzamerhand groeien ze naar elkaar toe.

Het verhaal leest lekker weg, de schrijfstijl is fijn. Eden komt lieflijk over, terwijl de rebelse Tyler lekker onbehouwen en arrogant is. De karakters komen duidelijk over in deze typische Amerikaanse setting.
Eden en haar nieuwe vriendinnen vermaken zich nogal, ze lopen van feest naar feest en dat is zo’n beetje het enige wat er gebeurd in dit verhaal, afgezien van de verhoudingen en spanningen tussen Eden en Tyler. Het is daardoor een beetje oppervlakkig.
Toch heb ik dit boek met plezier gelezen, het verhaal is niet ingewikkeld en als lezer ben je toch benieuwd hoe het afloopt. En toch had ik meer van het verhaal verwacht.

Het is een leuk boek om tussendoor te lezen, als je gewoon wilt lezen en niet al te veel wilt nadenken, als je gewoon het verhaal over je heen wilt laten komen. En zelf ben ik toch wel een beetje nieuwsgierig naar de vervolgdelen.