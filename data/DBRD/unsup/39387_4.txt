Chloe heeft het niet makkelijk gehad in haar leven. Haar moeder is op een dag zo maar uit het gezinsleven weg gewandeld en haar vader bleef met twee jonge kinderen achter, Chloe en haar broertje Danny. Chloe helpt haar vader met de zorg voor Danny die een zeldzame spierziekte blijkt te hebben. Wanneer hun vader overlijdt, neemt Chloe de volledige zorg voor Danny op zich. Totdat ze Aidan ontmoet, een jonge arts. Ze worden stapelverliefd, trouwen snel en Aidan neemt de totale regie over. Hij wil Chloe met niemand delen, zelfs niet met Danny, die in een modern verzorgingstehuis wordt ondergebracht. Chloe is in het begin van hun huwelijk zo verliefd dat ze alles accepteert, ook dat ze niet meer werkt. Maar nu, nu ze net ontdekt heeft dat ze zwanger is, wil ze dat strakke keurslijf voor haar en hun baby niet meer. Ze wil bovendien ook weer wat werken en ze neemt, zonder toestemming van Aidan, een opdracht aan. De opdracht bestaat uit het maken van een portretfoto van een oude dame voor een boekomslag. De oude dame blijkt de helft van een schrijversduo te zijn, Madeleine Hamilton.

Dan ontspint zich de tweede verhaallijn, die van Madeleine en Georgiana die vlak voor de Tweede Wereldoorlog samen op hun familielandgoed Summerhill wonen. De zusjes zijn altijd heel close geweest, zeker nadat eerst hun moeder en later ook vader overleden. Georgiana heeft als eerste haar vleugels uitgeslagen en is lang op reis door Europa geweest. Door de dreiging van oorlog is ze teruggekeerd op Summerhill met in haar kielzog een aantal vrienden. Madeleine, Maddy, vindt die vrienden maar niets en zeker Victor niet, de vriend van haar zus. De auteur pendelt tussen de twee verhaallijnen en in de tijd. In beide verhaallijnen bouwt ze langzaam maar zeker de spanning op.

Chloe komt op het landgoed om fotoâ€™s te maken, ze kan het goed vinden met de hoogbejaarde Madeleine. Chloe en Madeleine worden elkaars anker, ze helpen elkaar. Uiteraard komt Aiden achter de opdracht van Chloe en hij doet er alles aan om Chloe weer te isoleren. Dat lijkt hem aardig te lukken wanneer Chloe de griep krijgt. Hij kan haar dan volledig van de buitenwereld af sluiten.
Maar Chloe is veranderd, haar ongeboren baby geeft haar een belangrijk doel om een ander leven te willen leiden.
In de verhaallijn van Madeleine en Georgiana wordt steeds duidelijker dat Victor iets te verbergen heeft. Madeleine gaat op onderzoek uit en ontdekt een duister geheim. Maar als ze dit met Georgiana wil bespreken, weet Victor het zo te draaien dat het Madeleine is die iets te verbergen heeft. Victor is een gevaarlijke tegenstander, hoe gaat Madeleine dit oplossen?

Mijn mening: Een heerlijke roman heeft Nikola Scott geschreven, het is haar tweede boek. De auteur hanteert twee verhaallijnen, eentje in de huidige tijd en eentje van de tijd vlak voor de oorlog. In beide verhaallijnen maken we kennis m et Madeleine, Maddy, Hamilton. In het verleden als jong meisje en in het heden als een hoogbejaarde vrouw. Rouwverwerking speelt in beide verhaallijnen een grote rol evenals de volledige zorg voor een jonger broertje of zusje. Ook het thema huiselijk geweld wordt goed in een van de verhaallijnen verwerkt. Een prima boek dus, de auteur houdt de vaart er goed in, wisselt snel tussen de verhaallijnen en helemaal als het spannend wordt! Dat maakt dat je door wil lezen, vier sterren.