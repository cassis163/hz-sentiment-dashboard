Deel 1 van de Royals: verleiding, vond ik al een heerlijk boek om te lezen. Het boek verslond ik binnen een dag of twee en om eerlijk te zijn gebeurde dat wederom met dit deel van de Royals. Aangezien het 3e deel van de Royals: geheimen, onlangs is uitgekomen heb ik dit deel onmiddelijk bested zodat ik in 1x door kan lezen. Want geef nou toe: wie is er nou niet verliefd op de Royals?
Het verhaal:
In het eerste deel is Ella tegen het einde van het boek weggelopen wegens een streek die je niet anders kan verwachten dan van Reed Royal. Ben je benieuwd wat mister Reed gedaan heft? Lees dan gauw het eerste deel.
In deel twee begin je namelijk met lezen vanuit het perspectief van Reed, wat ik wel heel erg leuk en interessant vond, aangezien je in het eerste deel alleen vanuit het perspectief van Ella leest. Erin Watt houdt daarom de spanning erin over het welbevinden van Ella. Als lezer was ik namelijk benieuwd waar ze naartoe zou gaan. Echter moet je hier als lezer gewoonweg even geduld voor hebben. Naarmate de zoektocht naar Ella verder gaat, begint het in het boek af te wisselen tussen het perspectief van Ella en Reed. Zo kom je steeds meer van beiden te weten tot ze…….ja tot ze wat eigenlijk? Zouden ze bij elkaar komen? Hier wil ik eigenlijk verder niks over vertellen.
‘Deze Royals maken je kapot’, een uitspraak die wederom op de cover van het boek is beland. Iets wat me eigenlijk onmiddelijk opviel. Het lijkt bijna op het motto van de serie. Dit is namelijk iets wat terugkomt in de boeken en wat je op meerdere manieren op kunt vatten, wanneer je kritisch leest. Dit geldt eigenlijk ook als je het hebt over de titel van dit deel: Verraad. Ella voelde zich tenslotte verraden door Reed aan het einde van het eerste deel en daar wordt de draad bij het tweede deel eigenlijk gelijk opgepakt. Maar wanneer je verder komt in het boek, merk je dat er meerdere vormen van verraad aan het licht worden gebracht. Zowel bij de Royals zelf, als bij anderen.
Wat ik met name erg interessant vind is de progressie in het verhaal. Langzaamaan kom je steeds meer te weten over de gevoelens van Reed & Ella, over hun acties, heden en verleden, maar ook dat van de andere personages. Dit gebeurt eigenlijk in een soortgelijk tempo als bij het deel verleiding, alleen kom je nu steeds iets nieuws te weten. Tot je bij de laatste 50 bladzijden komt. We kennen allemaal de term ‘Cliffhanger’ wel. Ik kan je wel vertellen dat dit een zeer sterke cliffhanger is die ik absoluut niet aan had zien komen. Ik ben blij dat ik deel 3: geheimen, gisteren in huis heb gehaald! Hier had ik niet lang op willen wachten om verder in te gaan.
De personages:
Uiteraard staan in dit deel De Royals wederom weer centraal, samen met het nieuwste lid: Ella. Zoals ik al eerder aangaf lees je nu zowel vanuit het perspectief van Ella als van Reed. Iets wat aangepast is ten opzichte van het vorige deel, wat ik interessant en leuk vind. Er wordt hier namelijk een beter inzicht in het personage van Reed gegeven. Je leert hem beter kennen doordat je meer over zijn gevoelens en zijn acties te weten komt.
Ondanks dat je niet vanuit het perspectief van de andere personages als: Callum en de andere Royal-jongens leest, merk je toch dat je daar als lezer ook meer betrokken bij wordt. De beschrijvingen van deze Royal-mannen zijn zowaar levensecht en om eerlijk te zijn raak je stuk voor stuk verliefd op ze.
Algehele conclusie:
Een heerlijk boek om te lezen. Het is ondeugend, leest gemakkelijk weg en het is gewoonweg verslavend. Het is beter dan naar een soapserie kijken!
Heb je de boeken nog niet gelezen? Ren dan snel naar de winkel want deze wil je niet missen. Tip: koop ze gelijk alledrie, want wegleggen lukt niet meer zodra je bent begonnen!