Kate Summerscale (1965) is een Engelse schrijfster en journalist. Haar eerste boek (The Queen of Whale Cay) schreef ze toen ze bij het schrijven van een necrologie gefascineerd raakte door het leven van een in de jaren 20 van de vorige eeuw beroemde vrouwelijke speedboat racer. Er bleek genoeg stof voor een prachtig boek te zijn. Hierna dook ze in de geschiedenis van de moord in het landhuis Road Hill House, wat resulteerde in het boek 'De vermoedens van Mr. Whicher of De Moord in Road Hill House'. En vorig jaar heeft ze een boek gepubliceerd over de allereerste en opzienbarende echtscheidingszaak in Engeland in 1844, 'De geheime liefde van Mrs. Robinson'.

In een afgelegen landhuis in Engeland wordt in 1860 de driejarige Saville Kent vermoord. Hij is 's nachts uit zijn bedje gehaald, terwijl zijn jongere zusje en de kinderjuffrouw in dezelfde kamer sliepen. Het huis was voor de nacht afgesloten; het ligt daarom voor de hand dat iemand van het uitgebreide huishouden de moord heeft gepleegd, maar wie? Saville's vader of moeder? Of een (stief)broef of -zus? Of iemand van het personeel? De moord blijft lang onopgelost en dan krijgt de fameuze detective van Scotland Yard, Jack Whicher, de zaak overgedragen. Maar is het niet veel te laat om de moordenaar op te sporen?

In een uitgebreide en zeer gedetailleerde reconstructie schotelt de auteur een stoet aan verdachten en mogelijke oplossingen voor. Ik heb gefascineerd zitten lezen hoe het recherchewerk anno1860 in zijn werk ging. Mede door de uitgebreide research van Summerscale ontstaat het beeld van gedreven onderzoekers die koste wat het kost erachter proberen te komen wat er precies is gebeurd. Het rechercheren stond nog in de kinderschoenen, de eerste echte rechercheurs werden pas in 1841 door de London Metropolitan Police aangesteld. Inspecteur Whicher was één van hen.
Het boek is gebaseerd op feiten maar is te lezen als een spannende detectiveroman. Verwacht geen spannende whodunnit, maar meer een 'how did they do it'. Dus geen snelle achtervolgingen, geen harde actie, maar een minutieuse beschrijving van alles wat er is gebeurd, op een dusdanige wijze dat je bijna één ding volledig uit het oog verliest: het slachtoffer.
Mooi en meeslepend; ik heb ervan genoten.