Boerenbedrog vertelt het verhaal van Carla Diepenheim. Een boerendochter uit het Friese dorpje Snedum, waar het verhaal en drama zich allemaal afspeelt. Het verhaal draait om boer Wouter die meedoet aan een datingprogramma Hartenboer, welke wij allemaal kennen als Boer zoekt vrouw. Carla is al jarenlang verliefd op Wouter, ze geeft zich op voor dit programma nadat Wouter tegen haar had gezegd zich op te moeten geven voor dit programma omdat hij erin mee zou gaan doen. Wouters deelname is echter een jaar uitgesteld, Carla is verbaasd dat Wouter niet tussen de kandidaten zit en geeft zich op voor een andere boer.

Connie heeft de karakters goed uitgewerkt en allemaal geven ze kleur aan het verhaal, ieder op een eigen manier. Tijdens het lezen wordt het verhaal verteld vanuit het perspectief van de verschillende karakters. De dagboekfragmenten geven een terugblik in het verhaal en zijn in de ik-vorm geschreven. Tijdens het lezen ervan heb je niet meteen in de gaten dat het om Carla gaat, dit wordt pas later duidelijk. Het duurt wel even voor je in de gaten heb wie de ik persoon is. Boerenbedrog is gedetailleerd en vlot geschreven met een aantal spannende wendingen erin. Je weet als lezer wel vrij snel hoe het verhaal ongeveer zal verlopen, maar desondanks wordt je aangenaam verrast door de manier waarop. Liefde ..... tot hoever wil je ervoor gaan en wat heb je ervoor over, dit werd me duidelijk tijdens het lezen van Boerenbedrog.