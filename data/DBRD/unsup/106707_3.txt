Lief van je is de tweede roman van Roanne van Voorst. Zij is antropoloog en schrijver. Lief van je is fictie, maar wel op basis van waargebeurde verhalen. Roanne van Voorst sprak voor de totstandkoming van dit boek met jonge veteranen en hun partners.

Het boek gaat over Rêve, een studente die haar jongere broer Justin mist. Hij is overleden aan een val van een brug nadat zij drugs met hem had gebruikt. Ze voelt zich schuldig en meldt zich aan voor het leger. Na haar uitzending naar Syrië, keert zij terug met Post Traumatisch Stress Syndroom.

Het boek springt heen en weer tussen heden en verleden en vooral in het begin werkt dit erg verwarrend. Het duurde wel een poosje voordat ik een beetje in het verhaal kwam. Het deel over haar leven in het leger brengt meer duidelijkheid en in het laatste deel maak je haar ontsporing mee na haar terugkomst. De proloog en de epiloog gaan over de rechtszaak tegen haar nadat zij een misdaad heeft gepleegd.

Het boek is goed geschreven en er zitten mooie passages in, maar toch kon het me niet echt grijpen. Er wordt zeer begripvol en verhelderend geschreven over Rêve, maar het kwam op mij toch wat afstandelijk over. Je begrijpt wat zij allemaal meemaakt en hoe zij psychologisch steeds verder in de problemen komt, maar de emotie ontbrak. Het voelde voor mij een beetje alsof een psychiater zijn patiënt beschrijft. Toch zet het boek je wel aan het denken en zorgt voor empathie met veteranen met PTSS.