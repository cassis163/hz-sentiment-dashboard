Het overlijdensbericht van Claire van Santfoort is de inleiding van Alles te verliezen. Direct daarna doet het verhaal een stap terug naar een maand eerder. En wordt een beschrijving gegeven van het leven van Claire, haar man Harald en hun twee kinderen.

Plotseling verschijnt daar Chris, een oude bekende van Claire. Maar hij is niet de enige die weer in haar leven komt. Want ook Marius, met wie Claire tien jaar eerder een relatie had, dringt zich aan haar op.

Dan wordt het voor de lezer steeds duidelijker wat voor leven Claire heeft geleid voordat ze Harald leerde kennen. Maar van dit leven heeft ze hem niets verteld. Dat wordt gedaan door Marius, omdat hij vindt dat Claire nog wat aan hem verschuldigd is. Harald raakt hierdoor van slag en moet even niets meer van Claire hebben.

Alles te verliezen is een boek dat vlot geschreven is en ook zo leest. Op sommige momenten is er spanning, maar die heeft zeker niet de overhand. De meeste hoofdstukken spelen zich af in het heden, maar soms springt een hoofdstuk naar het eerdere leven dat Claire heeft geleid. Dat is, zeker in het begin, nog wel eens verwarrend. Ondanks dit is het een prettig leesbaar boek. Niet supergoed, maar ook niet bijzonder slecht.