Drie jaar na de verdwijning van Lena Miller, dochter van politicus Jack Miller, wordt haar lijk in Londen gevonden door een zwerver. Violiste Amber Kaufmann wordt tijdens een interview geconfronteerd met dit nieuws en reageert geschokt. Kurt, haar man, was in het verleden de vioolleraar van Lena. Na haar verdwijning is hij zelfs gearresteerd op verdenking van betrokkenheid bij de vermissing. Het leven van Amber en Kurt komt door de vondst van het lichaam volledig op zijn kop te staan. Kurt wordt wederom gearresteerd en hierdoor besluit Amber om zelf op onderzoek uit te gaan.

Aan de andere kant van Londen krijgt Luke Oâ€™Connor eveneens het trieste nieuws te horen. Hij heeft zich destijds bezig gehouden met de zaak, maar hij is toentertijd om onduidelijk redenen van de zaak gehaald. De gepensioneerde rechercheur besluit nu alles op alles te zetten om de schuldige achter de tralies te krijgen. Hij gaat zijn gangen van drie jaar geleden na en ontdekt de duistere redenen van zijn ontslag. Luke besluit Amber te bellen en samen proberen ze de waarheid boven tafel te krijgen.

Patricia Snel wisselt, voornamelijk in het begin, tussen het heden en het verleden. Dit kan soms even verwarrend zijn, maar over het algemeen is dit vrij duidelijk. Haar gedetailleerde manier van vertellen geeft het verhaal een extra dimensie, al kan het soms te gedetailleerd zijn. Niet elke lezer heeft verstand van, of interesse voor, de honderden klassieke stukken die bij naam de revue passeren.

Ondanks de stempel literaire thriller laat het boek je nooit op het puntje van je stoel zitten. De verdwijningszaak spreekt aan, nodigt uit om door te lezen, maar over het algemeen kabbelt het slechts voort. De nieuwsgierigheid naar het einde zorgt ervoor dat de lezer geboeid blijft. Helaas wordt het boek geen moment een echte pageturner.

Het einde van De violiste heeft nog een aantal plottwists in petto. Normaal gesproken zorgen de plottwists voor grote verrassingen voor de lezer, maar niets is minder waar. Niet alle twists zijn voorspelbaar, maar de meeste voel je op je klompen aankomen. Zelfs voor een thriller die nooit buitengewoon spannend wordt, is dit een minpunt. Al met al heeft Patricia Snel met De violiste een vermakelijke thriller geschreven. Niet meer, maar ook niet minder.