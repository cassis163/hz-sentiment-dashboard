De meid is het waargebeurde verhaal over de Zeeuwse Neeltje Lokerse. Neeltje is geboren in het jaar 1868 te `yerseke. Ze groeit op ‘met Gods woord’ in een arm boerengezin waarin ze al op jonge leeftijd afscheid moet nemen van twee zusjes en een broertje. Als Neeltje 8 jaar is komt haar vader te overlijden. Neeltje is erg leergierig en zou graag de basisschool afgemaakt hebben maar ze moet gaan werken. Ze gaat net als haar moeder aan het werk als dienstbode.
Al bij haar eerste betrekking bij een welgestelde familie in Goes, krijgt Neeltje te maken met het onrecht dat zij zonder reden (en getuigschrift) op straat komt te staan. Via haar vriendin Betje komt ze aan een nieuwe betrekking in Den Haag. In Den Haag wordt Neeltje verliefd op Hendrik die haar bedriegt. Vervolgens krijgt Neeltje meerdere betrekkingen in Amsterdam waar het haar al snel duidelijk wordt dat er veel meisjes in moeilijke posities terecht komen vaak omdat ze zwanger raken en geen gehoor meer krijgen van de man. In die tijd was dat een schande en kwam je nergens meer aan het werk. Neeltje besluit dat ze deze verhalen wil gaan halen en haar ervaringen wil gaan delen. Zij wordt hierin gesteund door haar vriend Anton. Dit is vooral in het tijdsbeeld een heel moedige stap want wil men wel luisteren naar een dienstbode uit de lagere klasse? Neeltje wordt zelf ook slachtoffer van een man, haar werkgever, die niets meer met haar te maken wil hebben als ze zwanger blijkt te zijn. Zij neemt wraak op hem vooral om aandacht te trekken voor de gehele kwestie.

Het boek is erg toegankelijk en prettig geschreven. Het boek begint met een inleiding welke je eerst in de tweede helft van de 19e eeuw zet en geeft een goed tijdsbeeld neer. Omdat het boek vanuit Neeltje in de tegenwoordige tijd is geschreven, leef je ook echt met haar mee en kun je haar ook beter begrijpen. Dit maakt dat je haar emotie mee beleeft. Er wordt af en toe gebruik gemaakt van een flashback welke diepgang geeft aan het verhaal. De spanning vond ik vooral in het feit dat je Neeltje voorspoed en geluk gunt en daarom graag wil doorlezen of dat moment dan ook komen gaat. Neeltje heeft een enorme ontwikkeling laten zien. Ze is van een vrij timide meisje met een sterk rechtvaardigheidsgevoel uitgegroeid tot een strijdlustige mondige vrouw. Ik heb bewondering voor haar dat zij begin twintigste eeuw in haar positie deed wat ze deed.