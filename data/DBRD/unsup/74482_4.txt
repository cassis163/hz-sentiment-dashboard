Een seriemoordenaar speelt in het dagelijks leven scènes na uit een computerspel. Er vallen vele slachtoffers. De softwareontwikkelaars zijn hier niet blij mee, maar zij hebben zelf ook een mysterieus verleden. Tot zover heel kort het hoofdthema van Engelenmoord.

Engelenmoord is zonder twijfel een pageturner. Een boek dat uitnodigt om snel - veel te snel - te lezen. Omdat het uit moet, omdat je wilt weten hoe het verder gaat. De personages uit Engelenmoord komen over het geheel genomen goed uit de verf. De politiemensen zijn levensechte en herkenbare gewone mensen. Dit geldt in iets mindere mate voor de merkwaardige softwareontwikkelaars van het bedrijfje Monkeewrench. Een ander opmerkelijke inbreng komt van de assistentes op de politiebureaus.

Op een bepaald moment komen twee verhaallijnen samen. Dat is kundig gedaan door de schrijfsters. De lezer ziet het aankomen en je vraagt je voortdurend af wanneer het zover is. En niet te vergeten, er is humor! De ontknoping kwam voor mij niet echt als een verrassing en de plot vond ik niet helemaal geloofwaardig. Maar zonder twijfel is dit een razend spannend en toegankelijk boek dat maakt dat veel huishoudelijk en ander werk blijft liggen omdat het uit moet. Complimenten voor debutantes.