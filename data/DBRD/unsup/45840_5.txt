Op basis van de achterflap, verwacht je een feelgood roman, waarin er weinig of geen plaats is voor zware onderwerpen. Wel, dat pakte helemaal anders uit! Later meer daarover… Het boek start uit het perspectief van Jonathan, vervolgens wordt zijn perspectief telkens afgewisseld met dat van Hannah. Hoewel het eerst niet duidelijk is wat deze twee personages met elkaar te maken hebben, wordt dat langzaam maar zeker zonneklaar. Het is leuk dat er langzaamaan onthuld wordt hoe deze twee personages verbonden zijn en dat dit ook op een bijzondere manier is.

Ongeveer tot de helft ging het boek zijn gangetje en volgde het boek min of meer mijn verwachtingen, maar vanaf dan sloeg de stemming volledig om. Deze omslag is geen punt van kritiek, maar maakt dit boek net origineel en onvoorspelbaar. Ik kan onmogelijk verklappen wat deze omslag precies is zonder een groot deel van het boek te verklappen…

Vanaf dat moment wordt je om de oren geslagen met plot twists. Hoe meer je van het boek leest, hoe minder je weet wat verwachten. Charlotte Lucas komt enorm origineel uit de hoek met de ontwikkelingen in dit boek!

Charlotte Lucas schreef met ‘Jouw perfecte jaar’ een hartverscheurende en tegelijkertijd hartverwarmende roman. Wat op het eerste zicht een feelgood roman lijkt, ontpopt tot een diepgaande en betekenisvolle roman, die je zelf laat nadenken over het leven. Een voltreffer!