Onlangs ontving Michael Connelly de CWA Diamond Dagger Award 2018. Het is de ultieme onderscheiding van de Britse Crime Writers' Association, die wordt toegekend aan schrijvers wiens carrière gekenmerkt wordt door een grote bijdrage en aanhoudend hoge kwaliteit op het gebied van crime fictie. Eerdere winnaars waren onder meer P.D. James, John le Carré, Sue Grafton, Frederick Forsyth en Lee Child.
Ook uit Dark Sacred Night, zijn tweede boek met LAPD detective Renée Ballard als hoofdpersoon, blijkt weer eens Connelly's kwaliteit als auteur. In dit boek wordt Renée Ballard bijgestaan door Harry Bosch. Wanneer Ballard 's nachts op haar bureau Hollywood Station komt, treft ze er de gepensioneerd rechercheur Bosch aan die in archiefkasten aan het neuzen is.
She had left her suit jacket in the cardboard box in the trunk of her car. This gave her unfettered access to the Glock holstered on her hip. She put her hand on the grip of the weapon and came to a stop ten feet behind the man.
“Hey, what’s up?” she asked.
The man froze. He slowly raised his hands out of the open drawer he was looking through and held them so she could see them.
“That’s good,” Ballard said. “Now you mind telling me who you are and what you’re doing?” “Name’s Bosch,” he said. “I came in to see somebody.”
Ballard stuurt hem weg en gaat vervolgens kijken waar Bosch mee bezig was. Hij blijkt de dood van de vijftienjarige Daisy Clayton te onderzoeken. Ze is negen jaar geleden vermoord. De moordenaar is nooit gevonden. Ballard kent de reputatie van Bosch bij de LAPD, hoort dat hij met pensioen is en momenteel vrijwilliger is op het kleine politiebureau van San Fernando, waar hij cold cases behandelt. Ballard raakt geïntrigeerd door de zaak en besluit om met Bosch samen te werken om erachter te komen wat er met Daisy is gebeurd en haar moordenaar voor de rechter te brengen.
Hoewel de relatie tussen Ballard en Bosch intens is, wordt de spanning nooit seksueel. Hun wederzijdse interesse blijft professioneel. Ballard is een gereserveerde, sportieve vrouw van in de dertig. Ze is een begaafd rechercheur, wiens veelbelovende carrière op een zijspoor belandde door een geval van ongewenste seksuele intimidatie dat ontkend werd en ertoe leidde dat ze tegen haar zin in de nachtdienst belandde.
Connelly schreef drie boeken met advocaat Mickey Haller, halfbroer van Bosch als hoofdpersoon, maar de klik is nergens zo sterk als tussen Bosch en Ballard. In tegenstelling tot veel van zijn mannelijke leeftijdsgenoten is Bosch gevoelig voor de problemen van Ballard. Het tweetal heeft een band die veel weg heeft van een vader-dochter relatie. In het verhaal komen verschillende vormen van vrouwendiscriminatie, zoals seksisme en intimidatie, aan de orde. Zo vraagt een eigenaar van een stripclub Ballard of ze een baan wil terwijl ze een inbraak onderzoekt en weigeren mannelijke supervisors  haar back-up te sturen als ze erom vraagt.
Net als zijn laatste twee boeken The Late Show en Two Kinds of Truth is dit weer een echt Connelly-boek. Het verhaal is spannend en zit ingenieus in elkaar. Zoals vaak het geval is, vervlecht Connelly voor beide hoofdpersonen de hoofdvraag met andere onderzoekszaken die zij ondertussen behandelen. Alhoewel het verhaal een complex is van gebeurtenissen uit het verleden en in het heden, raakt de lezer de weg niet kwijt. Uiteindelijk leidt de auteur de lezer door een labyrint van verwikkelingen naar een voortreffelijk eind.
In Dark Sacred Night komt een einde aan het werk van Harry Bosch bij de politie van San Fernando. Bosch stelt Ballard voor om in de toekomst samen te blijven werken - zij van binnenuit de LAPD en hij van buitenaf. Zij stemt in met dit niet-officiële partnerschap. Hieruit mag worden afgeleid dat Dark Sacred Night niet het laatste boek over dit tweetal is. Daarmee zouden veel lezers erg blij zijn.