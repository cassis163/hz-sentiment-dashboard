De auteur Jenny Downham heeft eerder veel indruk op mij gemaakt met haar boek “Voor Ik Doodga. “
Om die reden was ik razend benieuwd naar haar nieuwe boek, Ontrafelen.
In het verhaal maken we kennis met Katie, haar overbezorgde moeder Caroline en haar zwakbegaafde broertje Chris.
Daarnaast speelt de dementerende moeder Mary, van Caroline en oma van Katie en Chris, een hele grote rol.
Katie, Caroline en Chris wonen, nadat de vader het gezin verlaten heeft, samen in een klein huisje.
Ook Mary komt, omdat ze vanwege haar dementie niet meer goed voor zichzelf kan zorgen, bij hen wonen.
Langzamerhand komen we erachter dat alle drie de vrouwen zo hun geheimen hebben.
Katie staat voor haar eindexamen, waarna haar een lange zomervakantie wacht, waarin ze tijd genoeg heeft om voor Mary en Chris te zorgen.
Haar moeder heeft last van overspannenheid en heeft daarom eigenlijk even genoeg aan zichzelf.
Tijdens het lezen van het boek worden langzamerhand de diverse geheimen van Katie, Mary en Caroline ontrafeld, wat erg boeiend is om daar als lezer deelgenoot van te zijn.
Katie kan heel goed met Mary opschieten. Ze is zeer geïntrigeerd door de bijzondere geschiedenis van haar oma Mary en haar moeder Caroline.
Ze begint te begrijpen, waarom haar moeder nooit goed met haar eigen moeder heeft kunnen opschieten.
De lege gaten in de herinneringen van Mary probeert ze, samen met Caroline , op te vullen.
Langzamerhand gaan we tijdens het lezen de bijzondere geschiedenis van Mary en Caroline begrijpen.
Ook het geheim van Katie wordt onthuld.

Ik heb het boek met heel veel plezier en interesse gelezen.
Het verhaal vond ik erg boeiend, waardoor ik er geen enkele moeite mee had het boek uit te lezen.
Een mooie schrijfstijl, waardoor dit bijzondere verhaal goed tot zijn recht komt en interessante personages, die zo goed weergegeven zijn, dat ik het verhaal als het ware voor me zag.
Dit nieuwe boek van Jenny Downham heeft veel indruk op mij als lezer gemaakt, het bleef na het lezen nog enig tijd in mijn hoofd rondzingen.
Dat zijn wat mij betreft de betere boeken.
Een aanrader.