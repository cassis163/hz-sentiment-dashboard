Het lijkt een doodgewone eerste schooldag op Opportunity High, een highschool in Amerika. De directrice houdt haar openingstoespraak waarna de lessen horen te beginnen. Echter, de deuren van de aula blijken allemaal afgesloten te zijn. Daarna gaat alles in een vogelvlucht: via een achterdeur komt een jongeman binnen met een wapen en een arsenaal aan kogels. In 54 bloedstollende minuten neemt Marieke Nijkamp je mee in dit drama.
Nijkamp heeft ervoor gekozen om het verhaal vanuit vier verschillende personages te vertellen. Twee personages bevinden zich ín de aula waar de schietpartij plaatsvindt en twee personages bevinden zich juist daarbuiten. Alle vier de personages hebben een andere band met schutter en slachtoffers. Hierdoor beleef je het drama vanuit diverse oogpunten. Ook leer je de schutter zo vanuit verschillende visies kennen.
Misschien had het verhaal nog wat meer diepgang gekregen als ook voor het perspectief van de schutter was gekozen. Nu blijft dat lezersvrijheid.
Nijkamp heeft er ook voor gekozen om social media in haar boek te verwerken in de vorm van Twitterberichtjes en een aantal stukjes van een blog. Deze toevoeging begreep ik niet goed. Ik vind het interessant om moderne media in boeken te verweven, maar in 54 minuten vond ik het vooral afleiden van de daadwerkelijke actie.

Alles tegen elkaar afwegend geef ik het boek 3 sterren. Het verhaal mist soms wat diepgang en écht mee kunnen leven met een personage, maar het thema is spannend en actueel en spreekt jongeren zeker aan.