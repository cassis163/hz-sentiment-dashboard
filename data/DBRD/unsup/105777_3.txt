Ik zit met dubbele gevoelens over dit boek. Ik heb het snel uitgelezen, wat vaak betekent dat ik een boek spannend of boeiend vind. Dat vond ik ook, maar ik had toch wel moeite met het plot. Erg geloofwaardig of waarschijnlijk vond ik het allemaal niet. Misschien ligt dat aan mijn nuchtere inslag; maar een plot waarin dit soort onwaarschijnlijkheden worden opgestapeld is voor mij iets té. Tegelijkertijd was er een duidelijke intrinsieke logica - het boek spreekt zichzelf niet tegen, de originele titel geeft al aan dat het 'improbable' is, dus wellicht was dit de bedoeling.

Daarnaast had ik ook nog moeite met de nogal gruwelijke experimenten die werden beschreven. Ik vond het boek hier een beetje uit de bocht vliegen. Ook hier geldt: het paste wel in de intrinsieke logica van het boek en de personen die verantwoordelijk waren, maar ik wil liever geloven dat mensen niet zó gewetenloos zijn.

Tot slot was het einde van het boek eigenlijk weer te mooi om waar te zijn. Iedereen heeft de helse gebeurtenissen overleefd, niets raars overgehouden en ze leven nog lang en gelukkig?!? Dat ik nog 3 sterren geef voor dit boek komt omdat ik ondanks al bovengenoemde bezwaren het boek toch zeer snel heb uitgelezen en me al lezend toch liet meeslepen door de achtbaan die de schrijver voor ons lezers in petto heeft.