Belofte maakt schuld

Dit verhaal gaat over drie vrouwen, de jonge Ava, haar moeder Lisa en haar beste vriendin Marilyn. Het verhaal begint als een beschrijving uit het dagelijks leven, toch rafelt het perfecte leven van elk van de dames langzaam af door hun geheimen. Ondanks dat ze allemaal een eigen probleem hebben op te lossen is er toch een vierde vrouw, een vrouw die het leven van deze dames, soms onbewust, stevig in de tang heeft.
Het verhaal speelt zich afwisselend af in het heden en verleden en wisselt ook van hoofdrolspeelster. De ene keer is de jonge tiener Ava aan het woord en de andere keer haar moeder of Marilyn. Er komen ook mannelijke hoofdrolspelers in voor, maar deze hebben een magere rol. Overigens stoorde dit absoluut niet, het was zelfs wel prettig.

Wat mij vooral opviel is dat er weinig over het decor verteld werd. Er waren geen lange beschrijvingen over een werkplek, woning, kamer of omgeving. Voor mij persoonlijk prettig want het verhaal liep al flitsend genoeg. In het begin vond ik het wat warrig, het heen en weer gespring, maar halverwege kon ik het boek niet meer wegleggen, de spanning bleef hoog en de emoties werden zo geschreven dat het leek alsof je er zelf bij was.
De auteur weet op een boeiende manier karakters neer te zetten die zo uit het dagelijks leven komen, ook is het plot iets wat zomaar zou kunnen gebeuren. De kracht zit het hem in de diepgang van de gevoelens van de hoofdrolspeelsters.

Het belangrijkste aspect is voor mij dat dit erg snel, flitsend en toch ontroerend geschreven is. In duidelijke taal, met een eerlijke blik. Een spannende twist in het verhaal zorgt ervoor dat het einde alsnog verrassend is. Ik heb genoten van het boek en wil nu zeker meer van Sarah Pinborough gaan lezen.