Dit (laatste) boek van Sebastian Fitzek is het eerste wat ik heb gelezen en het is zeker goed bevallen. De voorgaande 9 boeken staan inmiddels op mijn "Wil ik lezen" lijstje.
In uitvoerige beschrijvingen (soms spoilers...) en analyses is in de eerdere 62 lezerrecensies ruimschoots voldaan dus dat sla ik voor het gemak maar over.

Daar waar de meeste thrillers qua opbouw rustig aan beginnen met een probleem (iemand dood of bijna) of een uitdaging (iemand kwijt of zelf de weg kwijt) en zo op drie kwart van het boek in een steeds spannender wordende climax overgaan is het bij dit boek precies andersom.
Na een korte inleiding schiet het verhaal uit de startblokken en er blijven maar nieuwe ontwikkelingen bijkomen die soms rommelig (en over the top) zijn maar wel allemaal bijdragen aan het verhaal. Als alle lijntjes samen komen en je denkt het te weten is er nog zeker een kwart boek over waarin dan toch op het eind nog een mooie wending zit die ik niet aan zag komen.

Dat Fitzek als het boek uit is nog ongeveer 10 bladzijden gebruikt om zich te verantwoorden had hij voor mij niet hoeven doen. Misschien is dat de voormalig journalist die spreekt, maar de lezer overtuigen dat de verschillende verhaallijnen in het echt ook voor kunnen komen is niet nodig.
Het verhaal is sterk genoeg op zich en los van de hoeveelheid aan ellende die de hoofdpersonen overkomt is het aannemenlijk genoeg dat het zou kunnen. En dat is voor mij genoeg. Ik geef 4 sterren puur vanwege de spanning en het tempo!