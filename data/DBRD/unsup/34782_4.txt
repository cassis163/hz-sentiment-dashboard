John Grisham kende ik al wat langer. Het was die schrijver die het ene na het andere boek over rechtszaken schreef en waar mijn tante een boekenplank vol van had staan. Wat moest ik met Grisham? Het leek mij echt niets voor een twaalfjarige, maar daarin had ik mij vergist.
Theo is 13 jaar. Zijn ouders zijn advocaat en hij is er zeker van dat hij dit later ook wordt. Hij brengt veel van zijn tijd door op de rechtbank en weet alles van recht. Hoewel hij nog heel jong is vragen veel mensen in zijn omgeving hem om advies. In zijn woonplaats staat iemand terecht voor een moordzaak. Theo volgt de zaak met heel veel belangstelling. Op een dag brengt een leeftijdsgenoot hem in contact met iemand die een goede getuige zou kunnen zijn in deze zaak. Echter deze getuige is illegaal en durft zich niet bij de politie te melden. Hij vraag Theo om hulp. Theo weet zich er geen raad mee, maar samen met zijn oom en zijn ouders zet hij de juiste stappen.
Het boek is erg spannend en leest lekker weg. Het is leuk dat het over een leeftijdsgenoot gaat. Ik wist van te voren niets van rechters, advocaten en rechtbanken maar dat was niet nodig voor dit boek. Het werd allemaal heel goed omschreven, ik heb er echt wel wat van geleerd. Wat ik wel jammer vond, is dat het boek een open einde heeft.
Mijn conclusie is dat deze Grisham echt thuis hoort op de jeugdafdeling van de bieb. Ik was van te voren bang dat een boek over een rechtszaak supersaai zou zijn maar dat was het zeker niet! John Grisham is gewoon super spannend!