De zevenzeventigjarige Norbert Jones leidt een rustig leven met zijn vrouw. Samen hebben ze één dochter. Norbert heeft een grote hobby en dat is verzamelen en dat is sinds zijn pensioen alleen maar meer en meer geworden. Op een dag krijg hij van de specialist de uitslag te horen dat hij niet meer lang te leven heeft. Dit zet Norbert tot nadenken en het roept een aantal vragen bij hem op zoals hoe moet het verder met Emma zijn vrouw en wat gaat er gebeuren met zijn verzameling .... Dit laatste doet hem besluiten om zijn verzameling van ongeveer 19.000 stuks te verkopen. Dit gebeurt geheel op zijn eigen manier. De potentiële kopers moeten hem zien te overtuigen met een verhaal om dit item te mogen kopen.

Het verhaal vertelt het leven van een oude man die geheimen heeft en die moet zien los te laten wat niet altijd meevalt want hij worstelt hiermee. Dit geheim heeft een grote stempel op zijn leven gedrukt. Tijdens het verhaal krijg je een duidelijk beeld van waarom hij met verzamelen is begonnen en hoe hij dit allemaal moet zien los te laten. Het is niet alleen het verhaal van Norbert die je aangrijpt maar ook de verhalen van de kopers. Zo hebben ze allemaal hun eigen rugzak. Door al deze verhalen krijg je als lezer een kijkje in hun leven. Tijdens het lezen vroeg ik me af waar de titel Het kleine leven van Norbert Jones op gebaseerd is en opeens is het duidelijk. Marloes heeft een prettige schrijfstijl die makkelijk is en zonder al te veel opsmuk van ingewikkelde zinnen. Subtiel is de humor er in verwerkt waardoor dit aandoenlijke verhaal je raakt en je met Norbert en Emma meeleeft.

Marloes heeft in haar debuut de juiste balans in het verhaal weten vast te houden tussen het heden en verleden van Norbert Jones.