Als advocaat met vijfentwintig jaar ervaring op strafrechtgebied heeft Philip Margolin zo ongeveer alle vormen van het kwaad gezien die er bestaan. Toch werd hij enkele jaren geleden diep geraakt door berichten dat criminalisten die forensisch onderzoek plegen op grote schaal bewijsmateriaal vervalsen om zo een veroordeling te kunnen bewerkstelligen. Dit gegeven nam hij als basis voor zijn nieuwste rechtbankthriller Hard bewijs.

Terneergeslagen door de executie van zijn cliÃ«nt, die hij vergeefs heeft proberen te behoeden voor de doodstraf, krijgt de middelmatige advocaat Doug Weaver een nieuwe zaak waarin hij een van brute moord verdachte man moet verdedigen. De zaak lijkt hopeloos. De schizofrene verdachte wordt na grondig forensisch onderzoek als enige verdachte aangemerkt. Zijn vingerafdrukken staan op het moordwapen en in zijn auto worden zijn t-shirts doordrenkt met bloed van het beestachtig verminkte slachtoffer gevonden. Samen met de briljante advocate Amanda Jaffe, die ingehuurd wordt door de ouders van de verdachte, probeert Doug Weaver uit alle macht om de psychisch gehandicapte man vrij te krijgen. Maar is dat mogelijk als de forensische bewijslast overstelpend is? Het wordt een juridisch steekspel met als inzet het leven van een mensschuwe zonderling.

Hard bewijs kent meerdere verhaallijnen die op een razend knappe manier met elkaar verbonden worden. Vanuit wisselend perspectief worden de gedachtes en handelingen van de juristen en van een door eerzucht gedreven moordenaar beschreven. Philip Margolin maakt duidelijk hoe dun de lijn is tussen goed en kwaad. Ook maakt hij duidelijk dat de forensische wetenschap weliswaar waterdicht (hard) bewijs kan leveren, maar dat die wetenschap in handen is van mensen die dat bewijs (al dan niet bewust) kunnen manipuleren.

Hard bewijs is een intelligente rechtbankthriller die duidelijk maakt dat schuld of onschuld abstracte begrippen zijn, die niet gedefinieerd worden door de realiteit, maar door juridische handigheden. Margolin heeft zich grondig verdiept in de forensische wetenschappen en die kennis schijnbaar achteloos in zijn plot verwerkt. Zijn personages zijn contrasterend en schrijnend menselijk. De wereld van de elkaar bevechtende juristen is haarscherp getroffen. De plotwisselingen zijn talrijk in dit juridische meesterwerkje van Margolin, een rasverteller die keer op keer bewijst dat hij een vaste plaats in de toptien van thrillerauteurs verdient.