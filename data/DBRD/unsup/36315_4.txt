In Rome en Jeruzalem worden, quasi tegelijkertijd, twee vrijmetselaars op rituele wijze vermoord. Een Franse commissaris, ook vrijmetselaar, Antoine Marcas en zijn tegenpool, de profane Jade Zewinski worden van hogerhand verplicht om samen het onderzoek naar één van de doden te voeren.
Gaandeweg blijkt dat Thule, een oude van oorsprong Duitse organisatie die aan de basis lag van de nazi-partij, achter de moorden zit. Maar de beweegredenen achter de moorden komen maar beetje bij beetje aan de oppervlakte.
Het is me nog nooit eerder overkomen, maar na het lezen van dit boek bleef mijn opmerkingenblaadje leeg. Geen punten van kritiek dus, maar eerder uitschieters in de positieve zin. Gewoon een goed opgezette, degelijk uitgewerkte thriller. In dit boek geen overvloed aan actie of gruwelijke moorden, maar een evenwichtige verdeling van spanning en informatie.
De achtergrond van het verhaal, de vrijmetselarij, is een origineel gegeven, en omdat één van de auteurs zelf logelid is, zal de inkijk in dat besloten wereldje
ongetwijfeld vrij waarheidsgetrouw zijn weergegeven. In combinatie met een evenwichtige plot en een sobere, vlotte schrijfstijl levert dat een zeer geloofwaardig verhaal op.