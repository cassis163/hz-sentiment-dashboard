OVER DE INHOUD:

Hoewel dit boek is gebaseerd op een waargebeurd verhaal, zijn de personages en gebeurtenissen fictief. Het is immers een sprookje.

Het boek begint met een voorwoord waarin onder andere staat geschreven:

Als klein kind kijk je vol verwondering naar de wereld, maar als volwassene besef je pas dat het leven ook minder leuke kanten kent.

Prins Michaelis wordt voor het eerst op staatsiereis gestuurd door zijn vader koning Jamanicus. In het rijk van Andaluz ontmoet hij Amila, het nichtje van de sultan. Ze is een islamitische schoonheid. Prins Michaelis vindt Amila met haar zwarte krullen zeer aantrekkelijk. Amila vindt prins Michaelis attent en beschaafd. Dat hij Frans spreekt, de taal van de liefde, vindt ze helemaal bijzonder. Zijn blonde haren en diepblauwe ogen vindt ze prachtig. Ze worden verliefd, trouwen vrij snel en gaan in Nederland in een groot kasteel wonen.

Koning Jamanicus is overleden en nu zijn Michaelis en Amila koning en koningin. Ze worden verblijd met de geboorte van prins Eduard en prinses Luna. Koningin Amila verzorgt de twee kinderen en koning Michaelis regeert het land, dat is hard en veel werken.

Het duurt geruime tijd eer ze de cultuurverschillen weten te overbruggen, maar de liefde houdt stand.

Wat als een sprookje begon verandert vijf jaar na de geboorte van prinses Luna, als het noodlot toeslaat. Koningin Amila wordt ernstig ziek en na enkele jaren overlijdt ze. Vanaf dat moment staat de koning helemaal alleen voor de opvoeding van de twee kinderen. Pubers die het moeilijk hebben met het verlies van hun moeder, mede omdat ze altijd dachten, dat hun moeder weer beter zou worden. De koningin wilde haar naderende dood niet accepteren of erover praten.

Drie jaar na het overlijden van de koningin beseft de koning dat hij wel erg eenzaam is. Hij gaat te rade bij toverfee Amora. Deze zet hem aan tot nadenken over zijn jeugd, ouders, werk, huwelijk, kinderen en welke verwachtingen hij heeft van de eventuele nieuwe koningin, maar vooral te kijken naar zichzelf. Geniet hij wel van het leven? Is er een zekere spanning in zijn hart? Is hij verbeten? Heeft hij genoeg vrije tijd?

Lukt het de koning om eerlijk antwoord te geven op deze vragen? En komt het tot een ontmoeting met een vrouw? Welke verwachtingen had prins Michaelis en wat is hiervan uitgekomen? Welke rol heeft hij hier zelf ingehad en welke omstandigheden?

MIJN MENING:

Dit sprookje gaat over een keiharde realiteit en wordt goed beschreven. De problemen waar elke weduwnaar, die kinderen heeft en een drukke baan, tegenaan loopt worden duidelijk in beeld gebracht. Daarnaast is aandacht besteed aan wat het betekent als je vrouw ernstig ziek wordt en er niet over wil praten, aan cultuurverschillen en rouwverwerking, aan jezelf wegcijferen, aan gevoelens niet kunnen delen en hoe om te gaan met puberende kinderen en hun verdriet. De grote stap die deze vader moet maken om zijn eenzaamheid op te lossen zonder zijn kinderen te kort te doen. Zelfreflectie, ware gevoelens, eerlijk zijn en openstaan voor een nieuwe manier van leven worden goed verwoord. Overpeinzingen, twijfels, beslissingen nemen en vertrouwen spelen eveneens een belangrijke rol in dit verhaal.

Het karakter van de koning wordt prima uitgediept. Van de twee kinderen voldoende. De auteur heeft een vlotte eenvoudige schrijfstijl. Hij weet de zware onderwerpen op een luchtige manier te brengen door deze te verpakken in een sprookje, zonder afbreuk te doen aan de ernst hiervan. Hierdoor zijn ze ook geschikt voor jongeren vanaf vijftien jaar. Situaties worden dusdanig beschreven dat meevoelen- en leven vanzelf gaan.

Dit realistische verhaal is ontroerend en laat zien wat voor een impact jeugdervaringen kunnen hebben op het volwassen leven.

Knap om werkelijkheid in een sprookje te beschrijven. Zeker als eigen gevoelens zo dichtbij zijn.

Nieuw geluk moet je zelf vinden en dat gaat in stapjes.