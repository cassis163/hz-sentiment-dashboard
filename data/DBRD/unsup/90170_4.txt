Zag deze detective/thriller liggen bij een bibliotheek en verwachte er niets van. Gelukkig toch meegenomen, want dit was een aangename lees-verrassing!

Wisselende hoofdstukken, geschreven vanuit het perspectief van de verschillende hoofdrolspelers nemen de lezer mee naar Amsterdam, Polen, Antwerpen. Het lijkt allemaal te beginnen met de dood van een meubelrestaurateur. Maar een inspecteur met een tamelijk onorthodoxe werkwijze bijt zich vast in de zaak.

Ondertussen hunkert een boekhandelaar in manuscripten, oude en zeldzame boeken naar een glimps van zijn favoriete klant. Zowel hij als zij komen oorspronkelijk uit Polen, maar wonen nu in Amsterdam. Hij is niet alleen verliefd op boeken, maar ook op Marianne. Dan kopen zij en een groep vrienden een pand tegenover zijn nauwelijks rendabele boekenzaak Scripta, aan de Singel.

Relaties, tragedies en liefdes worden langzaam onthult. De lezer blijft tot de laatste paar korte hoofdstukken gissen wie de moordenaar is. Om er achter te komen, dat het toch die ander was.

Er zitten een paar schitterende "bijrollen" verweven in het verhaal. De postbode bijvoorbeeld, die alles weet over diverse mensen in de buurt. Of de "prostitue" die een aardig centje verdient met de verkoop van geitenmelk. Heel mooi ook: het verdriet en heimwee van vluchtelingen die hunkeren naar een vaderland, dat ondertussen veranderd is.

Obsessieve liefdes, opoffering, afgunst, onderlinge vriendschappen: allemaal worden die prachtig beschreven. Net als relaties die spaak lopen.

Het mooist waren echter de sfeervolle beschrijvingen van hartje Amsterdam in verschillende seizoenen en onder verschillende weersomstandigheden. De lezer kan bijna de diverse personen volgen op hun routes door de stad. Jammer dat de auteur dit minder doet bij de handelingen die plaatsvinden in Antwerpen.

De nauwelijks rendabele boekhandel aan de Singel en de buurt, worden zo overtuigend beschreven; dat je bijna naar Amsterdam gaat voor een bezoekje aan die winkel - om vervolgens te bedenken dat het allemaal "maar" fictie is.

Er zijn wat kleine missers. Gaat iemand die elk dubbeltje moet omdraaien naar de Hema voor jam? Moet een lezer Wiktor's zuster geloven, die zich herinnert hoe hij gearresteerd is bij een studentenbetoging - terwijl Wiktor hoofdstukken lang is beschreven als een stille, verlegen grijze muis?

Toen ik het boek uit had, waren er twee dingen. Allereerst is het boek nu alleen beschikbaar in het Nederlands. Helaas kan ik het dus niet cadeau doen aan Engelstalige vrienden. Ten tweede, dat dit blijkbaar een debuut is en er nog geen andere boeken zijn van dezelfde schrijfster.