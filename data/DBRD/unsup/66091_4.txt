‘Voltooid’ vertelt het verhaal van Isabel Dieudonné. Isabel is specialist Postmortale Zorg. Dit werk is zij gaan doen nadat zij twee jaar eerder haar werk als rechercheur neerlegde. De aanleiding van deze switch was een zaak die haar té dicht naderde en waarbij haar collega en halfbroer David was betrokken.

Twee jaar later wordt haar hulp ingeroepen door haar voormalig teamleider bij de recherche. Hij heeft haar nodig. In eerste instantie wil Isabel er niets van weten, maar uiteindelijk zwicht zij en krijgt ze te maken met een bizarre misdaad. Een onbekende man wordt levenloos in het bos aangetroffen. Uit zijn borst steekt een tak met een witte vlag. Op de tekst staat een tekst geschreven…. KLAAR. Enkele dagen later wordt er opnieuw een lijk gevonden. Dit keer is het een autistische jongen. De werkwijze is hetzelfde; de tekst op de vlag is iets anders. VOLTOOID staat er op. Ziet Isabel kans deze moorden op te lossen? Je leest het in ‘Voltooid’!

“Onder de laag herfstbladeren lag een man. Een oude man, in een mosgroene ribbroek en een bruine verwassen uitziende jas. Perfect gecamoufleerd, bedacht Isabel. Zachtjes veegde ze de laatste bladeren van zijn lijf. Haar oog viel op de tak die nu beter dan eerst zichtbaar was en die nog steeds rechtop stond. Ze volgde de knoesten in het hout omhoog, tot aan het witte, geruisloos wapperende doek dat eraan bevestigd zat. KLAAR. De letters dansten voor haar ogen.”

Mariska Overman geeft met deze thriller stevig haar visitekaartje af. ‘Voltooid’ kent een uitstekende spanningsopbouw en Overman presenteert haar verhaal in een fijne schrijfstijl. Haar personages zijn stuk voor stuk prima gekarakteriseerd. Vooral de emoties, twijfels en soms zelfs wanhoop van Isabel komen uitgebreid aan bod en maken dit boek tot meer dan ‘slechts’ en thriller.

“De chaos in haar hoofd was overweldigend. Ze had geen enkele houvast. Niemand had houvast. Ze zochten in het wilde weg naar, naar wat? In haar achterhoofd galmden de woorden ‘sister of a killer, butt out’. Had die persoon gelijk? Kon ze dit wel aan?”

Overman heeft zich overigens goed laten informeren, want haar beschrijvingen van onderzoekstechnieken en het werk in een mortuarium zijn gedetailleerd en waarheidsgetrouw. Daarin geeft Overman ook meteen haar uitstekende oog voor detail prijs.

Tenslotte, ja tenslotte….. het nawoord….. briljant!

Kortom, het is voor thriller minnend Nederland te hopen dat Overman snel met een volgend boek komt!

De auteur
Overman (46) woont met haar man Rob en twee kinderen in Hengelo. De thriller ‘Hoofdzaak’ was haar debuut. Naast het schrijven van boeken, schrijft Overman blogs en columns over de dood en rouw, in vakbladen en op websites. Samen met haar man heeft zij Bureau MORBidee, een communicatiebureau dat de dood bespreekbaar maakt.

Uitvoering
Uitgever: De Crime Compagnie
ISBN 9789461092861
Paperback, 300 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/