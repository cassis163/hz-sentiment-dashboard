Merel is groot fan van de band Twils. Als de band op Koningsdag een concert geeft wil ze daar natuurlijk graag bij zijn. Ze weet haar ouders over te halen dat ze mag gaan met een paar vriendinnen. Op school leren Merel en haar vriendinnen een groep jongens kennen waar ze samen mee naar het concert gaan. Merel wordt verliefd op Bas. Plotseling ontploft er iets, de lichtbalken boven het podium storten neer. Paniek breekt uit. Merel is haar vriendin Sarah uit het oog verloren. Waar is ze gebleven. Wat is er gebeurd? Is het een aanslag? Het lijkt erop dat iemand het op de band Twils voorzien heeft. Het hoe en waarom moet opgelost worden.

Het boek leest vlot weg, mede door de korte hoofdstukken en relatief grote letters. De schrijfstijl is makkelijk. Geen moeilijke termen of bewoordingen. Het verhaal is vooral geschreven vanuit de ogen van Merel. Vriendschap speelt een grote rol. Maar ook het fan zijn van de band. Het verhaal past prima bij iemand van 15 jaar, de leeftijd van Merel. Dingen die een groot deel van het leven van een vijftienjarige bevatten komen ook in dit boek terug; school, vriendinnen, leuke jongens, een boyband e.d. Het is dus een goed geschreven verhaal passend bij de doelgroep young adult. Ook voor volwassenen leest het makkelijk weg hoewel de onderwerpen van dit boek wel wat jeugdig zijn. Heel realistisch is het verhaal niet maar dat staat het leesplezier niet in de weg. Een prima debuut voor de doelgroep young adult.