Titel: Comeback
Auteur: Belinda Aebi
Serie: Kaya de Regge 2
Uitgeverij: Lannoo
Publicatiedatum: augustus 2018
Aantal blz: 288

Cover
De covers van het tweeluik Ademnood en Comeback zijn mooi. Mysterieus zwart met een vleugje rood. En de naam van Aebi in witte letters. Ik houd ervan en mijn aandacht zou zeker getrokken zijn.

Auteur
Belinda Aebi (1959) werkte 26 jaar als manager van de juwelenafdeling bij de firma Rodania, het horlogebedrijf dat door haar Zwitserse vader in België werd opgericht en uitgebouwd. In het boek Swiss Made (maart 2008) tekende ze zijn levensverhaal op. Tijdens het werken aan deze biografie ontdekte ze haar "goesting" om te schrijven.

Achterflap/samenvatting
Profiler Kaya De Regge is samen met de Gentse recherche op zoek naar de dader van een dubbele moord. Wat speelde er zich af in het sanatorium waar hij en zijn slachtoffers als kind verbleven? En hoe zit het met de dood van Jack, de Colombiaanse barista waar Kaya gevoelens voor had? Leidde Jack een dubbelleven en was zijn koffiebar een dekmantel voor drugshandel? Wanneer er nieuwe feiten aan het licht komen, kan Kaya niet anders dan op onderzoek uitgaan...

Mijn mening
Wat is het lastig om een recensie te schrijven van een tweeluik. En dan vooral zonder dingen weg te geven. Comeback lezen zonder Ademnood te lezen, raad ik in dit geval echt niet aan. Comeback gaat namelijk verder waar Ademnood zo abrupt eindigde.

Aebi doet er in dit deel van het tweeluik nog een schepje bovenop. De spanning zit onderhuids, het is voelbaar op meerdere vlakken. In dit deel ligt de nadruk meer op de dood van Jack dan op de dubbele moord uit het eerste deel. We komen meer te weten over de achtergrond van Jack in Colombia. Toch worden ook de oude moorden niet vergeten.

Belinda Aebi heeft een tweeluik geschreven dat moeilijk weg te leggen is. Waar je meeleeft met de levens van Kaya de Regge, haar collega’s die het ook niet makkelijk hebben, voel ik een mix van gevoelens voor JW. Je wordt als lezer heen en weer geslingerd tussen gevoelens van medeleven en sympathie tot aan walging. Aebi is in Comeback een tikkeltje ruiger, wat het onderwerp misschien ook wel vraagt. Ik houd ervan.

Spanning: 4,5
Plot: 4
Leesplezier: 4
Schrijfstijl: 4,5
Originaliteit: 4
Psychologie: 4

Ik geef Comeback 4,5 sterren. Comeback is nog net even beter dan deel 1. Belinda Aebi heeft mijn interesse voor haar boeken zeker gewekt met dit tweeluik.

Leontine