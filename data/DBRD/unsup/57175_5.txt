'Literaire thriller' staat er op de cover, maar bovenal is Dood van een soldaat een sterk en gevoelig vrouwenportret. Tegen een achtergrond van dood en verwoesting worstelt Sara met haar demonen, waarbij ze zich groots toont in haar zwakte. Er is de onvoorwaardelijke liefde voor haar broer, het mededogen voor haar getekende dorpsgenoten en de passie voor Alexander, die ze alleen met haar lichaam kan uiten, hoe graag ze hem ook wil zeggen dat ze zielsveel van hem houdt. En dan is er het loodzware geheim dat alle nevenkarakters van het Brabantse dorpje met elkaar verbindt... Een boek dat blijft hangen en dat vraagt om meer.