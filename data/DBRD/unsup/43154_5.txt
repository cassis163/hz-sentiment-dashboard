Ellen Lina: Mama, echtgenote, lerares én schrijfster. Ik heb haar leren kennen als de schrijfster achter “Ooit zal ik je weer zien“. Wat heeft dít verhaal me toen gegrepen. Toen ik “Sky” (voordat deze zou uitgebracht worden) mocht lezen, had ik (net als menig ander) een erg hoge verwachting. Ik zal met de deur in huis vallen en het maar meteen verklappen: WAUW! Ellen heeft het gewoon weer dubbel en dik voor elkaar!

Elisa is op haar zestiende moeder geworden. Het perfecte droombeeld dat zij in gedachten had, is aan diggelen gegaan op het moment dat haar vriendje, Julian, haar en dochter Sky achterliet. Dit tekende haar voor het leven. Ze geeft het niet toe, maar haar niet-bestaande liefdesleven is volledig gebaseerd op haar gebrek aan vertrouwen en de breuk op jonge leeftijd. Toch heeft ze ook voldoende goede dingen in haar leven: haar dochter, haar ouders, de buren en haar werk. Dat zijn de belangrijkste dingen in haar leven en daar klampt ze zich hard aan vast. Maar wat als er iets of iemand weer in het spel komt, waardoor ze gaat twijfelen en keuzes moet maken?

Sky is een zestienjarig, hoogbegaafd meisje. Ze heeft problemen met het leggen van sociale contacten. Dit zorgt ervoor dat zij zich isoleert, nergens thuis voelt en het gevoel heeft dat haar moeder haar niet begrijpt. Wanneer ze kennismaakt met de online wereld en een vriendje krijgt via social media, wordt ze nieuwsgierig. Ze wordt steeds nieuwsgieriger naar de relatie tussen haar moeder en vader. Wie is hij? Waarom praat mama nooit over hem? Wat is er gebeurd?

Wanneer Sky op een dag besluit om haar vader op te zoeken dreigt alles mis te gaan. Haar leven staat compleet op zijn kop. Sky leert dat in de realiteit niets is wat het lijkt. Haar leven verandert in een wilde rit met een achtbaan. En Elisa en Julian zijn de mede-passagiers.

Julian is de papa van Sky en de eerste en enige liefde van Elisa. Julian en Elisa waren beiden nog heel jong toen ze ouders werden. Hij verliet de vrouwen in zijn leven toen Sky nog maar drie maanden oud was. Elisa stond er alleen voor en Julian heeft alles gemist in het leven van beide. Wanneer Julian Sky weer ziet, maakt dat een heleboel in hem los. Wat heeft hij toen gedaan? Wie is hij geworden, wát is er van hem geworden? Maar voornamelijk, wat gaat er nog allemaal gebeuren? Ook bij Julian is het niet allemaal zoals het lijkt en Elisa komt nog voor een aantal verrassingen te staan.
Een vraag die je je begint te stellen gedurende het lezen: “Hoe zal dit eindigen?” Ik begon me al een beeld te schetsen over hoe het allemaal kón eindigen. Maar ik zeg jullie dit, dit was niet één van mijn scenario’s. Alleen maar goed dus! Heerlijk onvoorspelbaar.

De schrijfstijl is vlot, doordacht en gebaseerd op een breed publiek. Hiermee slaat de auteur zeker de spijker op de kop. Wanneer een verhaal al zwaar is van inhoud, is het des te belangrijker om ervoor te zorgen dat je de lezer erbij houdt. Dit doet Ellen perfect! Mede door vanuit het perspectief en karakter van de personages te schrijven. De woorden en zinnen las ik niet gewoon, maar ze dringen diep door en krijgen betekenis. Het was zelfs zo, dat ik op een gegeven moment niet meer moest kijken vanuit welk personage ik aan het lezen was. Helemaal top dus! Daarnaast is het zo dat je regelmatig een duik in het verleden van Elisa en Julian neemt. Daardoor leer je deze twee personages nog beter kennen. Ellen springt niet van de hak op de tak en maakt het totaal niet verwarrend. Je weet heel goed wanneer iets in het heden of in het verleden geschreven is.

Ellen Lina did it again. Ik had hoge verwachtingen van Sky en ze heeft het waargemaakt. Een boek dat aan ál mijn verwachtingen voldeed. Het was spannend, emotioneel, welbespraakt en er zat zelfs humor in! Het is een aanrader voor een ieder die van een pakkend verhaal met diepgang en persoonlijke ontwikkeling van de personages houdt. Ik kijk in ieder geval uit naar de volgende “Ellen Lina!”