Een klein dood vogeltje is een combinatie van realiteit en fictie. Mark Vermeer (pseudoniem), insider in de wereld van de farmacie, heeft deze thriller op eigen ervaringen gebaseerd. Knap gedaan, feitelijkheden verpakt in een heel aardig en soms spannend verhaal. Driekwart van het boek leest plezierig, in het laatste kwart is het gedrag van hoofdpersoon Ilse - wetenschapper nota bene - dermate stupide, dat het niet leuk meer is. Tegen het eind maakt dan ook nog de welbekende nachtkaars zijn entree. Jammer, dat de auteur het aanvankelijke niveau niet heeft weten vast te houden. Alsof hij, nadat hij zijn ei kwijt was, de afronding van het verhaal niet meer van belang vond.

Een ieder met interesse in mogelijk consumentenbedrog door de farmaceutische industrie zou dit boek moeten lezen. Feiten en fictie liggen vermoedelijk niet ver uiteen. Deze business lijkt meer om geld en aanzien dan om gezondheid en mensenlevens te draaien. Vermeer is niet de eerste en zal zeker niet de laatste zijn die hier bedenkingen over heeft.

Een klein dood vogeltje is de moeite waard om te lezen. Niet omdat het een topthriller is, maar ter verruiming van je blikveld of ter bevestiging van wat je altijd al dacht. Beetje kritisch kijken naar het doen en laten van megaconcerns is nooit verkeerd.

(Zie de boekbeschrijving/flaptekst voor info over het verhaal.)

[spanning 3, plot 2, schrijfstijl 4, leesplezier 3, originaliteit 3, psychologie 2]