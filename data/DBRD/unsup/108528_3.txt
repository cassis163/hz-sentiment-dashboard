Allan speelt weer letterlijk en figuurlijk de hoofdrol in dit boek ‘De 100-jarige man die terugkwam om de wereld te redden’, wat een geestig en onderhoudend vervolg is op de internationale bestseller ‘De 100-jarige man die uit het raam klom en verdween’ maar ook als losstaand boek gelezen kan worden. Het is een vlot geschreven verhaal dat uit korte hoofdstukken bestaat, doorspekt met humor, waaruit blijkt dat Allan Karlsson nog heel wat meer avonturen in petto heeft. Het ene moment zweeft de inmiddels 101-jarige in een luchtballon boven de zee, het andere moment werkt hij in een doodskistenbedrijf, om vervolgens asperges te willen gaan verbouwen in Kenia. Maar het is niet alleen lachen, gieren en brullen. Het boek getuigt ook van enige diepgang door politieke kwesties en leiders aan de kaak te stellen. Wederom raakt Allan in lastige parketten verzeild als hij oog in oog komt te staan met wereldfiguren als Kim Jong-un, de Zweedse minister van Buitenlandse Zaken, Angela Merkel en president Trump. Fans van Jonasson zijn in ieder geval weer verzekerd van hilariteit alom, veroorzaakt door de honderdjarige held en zijn onweerstaanbare sidekick Julius.