Juuls broer Milan is omgekomen bij een auto-ongeluk; met zijn dronken kop tegen een boom is de conclusie, maar de moeder van Juul twijfelt daar al vanaf het begin aan. Alleen is zij nogal labiel en stort ze compleet in, dus niemand luistert naar haar. Juul begint ook te twijfelen of het wel een ongeluk was als ze op een dag bij het graf van Milan een kaart vindt waarop staat dat ze een dare moet doen als ze achter de waarheid van zijn ongeluk wil komen. Doet ze de dare niet, zal diegene haar moeder nog gekker maken.
Dus Juul laat zich meesleuren in een ziek spelletje, waarbij de opdrachten die ze moet uitvoeren steeds extremer worden. Zij en haar vriendin Fleur, die haar helpt, worden steeds banger, maar naar de politie mogen en durven ze niet te gaan.
Zullen ze achter de waarheid komen door mee te werken? Hoe ver zullen ze gaan? En wie heeft ze in zijn macht?

De fragmenten die vanuit het perspectief van de dader geschreven zijn, staan in de vorm van een spotlight, wat heel toepasselijk is omdat hij/zij een ‘grande finale’ aan het voorbereiden is. Leuk vormgegeven! En natuurlijk geeft het politielint om het boek heen het weer wat extra’s.
De dares die Juul ontvangt staan allemaal op een condoleancekaart, wat je helemaal doet gruwelen van de dader. Wie doet zoiets zieks? Je leeft enorm mee met het verdriet en de angst van Juul en haar vriendin Fleur. De spanning is beklemmend. Wel gaan ze me iets te ver voor de waarheid en zou ik ze af en toe wel een schop onder hun kont willen geven! Maar wie weet hoe ver je zelf zou gaan in zo’n situatie…

Verwoest is een heerlijk spannende en meeslepende jeugdthriller die je, zoals op de voorkant al gezegd, echt in één ruk uit wilt lezen! Als je eraan begint móét je gewoon verder om erachter te komen hoe het afloopt, wie de wreker is en wat het motief is.
Ik ben nu wel heel benieuwd naar de andere boeken van Margje Woodrow! Weer een jeugdthriller-auteur van wie ik alles wil lezen…