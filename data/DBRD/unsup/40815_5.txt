Het sneeuwt al tijdenlang en de wereld wordt steeds witter, kouder en onaangenamer. Waar de sneeuw eerst vreugde bracht, brengt het nu vooral ongemak.
De 11-jarige Alisa is eenzaam, ze heeft geen echte vriendinnen, alleen twee denkbeeldige. Op een dag zakt Alisa door de sneeuw en blijft ze vallen, tot ze in een andere wereld terechtkomt. Daar is het heerlijk warm! In Zusjesland wonen allerlei sprookjesachtige wezens in harmonie. Alisa ontmoet er een ander meisje: Mare. Ze sluiten vriendschap en vermaken zich prima op die bijzondere plek. De herinneringen aan hun eigen wereld vervagen langzaam.
Toch blijft thuis wel aan ze trekken en komen ze erachter dat ze een einde kunnen maken aan de eeuwige winter daar. Maar als ze straks weer thuis zijn, raken ze dan de herinneringen aan Zusjesland en hun vriendschap niet kwijt?

Ik heb echt van begin tot eind zitten genieten van het avontuur van de twee meisjes in dat wonderlijke Zusjesland. De zwart-wit illustraties geven het boek een extra sprookjesachtige sfeer en het taalgebruik vond ik ook zo prachtig. Wat moet dit een heerlijk boek zijn geweest om te schrijven! Zo vol fantasie! Alsof Salla Simukka alle sprookjesfiguren en verhalen die haar ooit hebben geraakt heeft samengevoegd in dit kinderboekâ€¦ Ze wist me echt mee te nemen en te raken met dit verhaal.

Zusjesland is een verhaal over vriendschap en moed, een magisch avontuur, echt heerlijk sprookjesachtig! Een sprookje voor jong en oud!