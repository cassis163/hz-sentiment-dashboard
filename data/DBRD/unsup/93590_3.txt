Toen Tami Hoag Dieper dan de doden schreef, was ze niet van plan om een serie te maken met de hoofdpersonen uit dat boek. Het liep anders. Down the darkest road  is na Geheimen in het graf  het derde boek over agent Tony Mendez en kinderpsychologe Anne Leone. De serie speelt ruim twintig jaar geleden in Oak Knoll, toen thrillerauteurs nog geen rekening hoefden te houden met geavanceerde forensische technieken en mobiele telefoons.

Ooit had Lauren Lawton alles wat ze kon wensen. Maar toen verdween haar 16-jarige dochter Leslie om nooit teruggevonden te worden en kwam haar man twee jaar later om het leven nadat hij van een brug reed. Vier jaar na de verdwijning van Leslie besluit Lauren om samen met haar 15-jarige dochter Leah naar Oak Knoll te verhuizen. Daar komt ze Rob Ballencoa tegen, de man van wie ze vermoedt dat hij destijds Leslie heeft ontvoerd en vermoord. Er kon nooit iets tegen hem bewezen worden. Maar waarom is hij haar gevolgd naar Oak Knoll? Wil hij Lauren haar enige dochter ook afpakken?

Down the darkest road  drijft voor het grootste deel op de achterdocht van Lauren. Ze dreef de politie van haar voormalige woonplaats Santa Barbara gek en dat dreigt ze nu in Oak Knoll opnieuw te doen met Tony Mendez. Tami Hoag laat zien hoe ver een moeder kan gaan in het wreken en beschermen van haar kinderen. Ze speelt daarbij handig met de vraag of Rob Ballencoa wel inderdaad schuldig was aan de verdwijning van Leslie. De lezer wordt allerlei feiten gevoerd die Lauren niet weet, maar moet net als haar wachten tot het einde voor de antwoorden komen. (Door: Anne Terwisscha)