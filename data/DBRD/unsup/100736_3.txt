Het boek gaat over Ferdinand, een fluitist, afkomstig uit Sarajevo en door de oorlog gevlucht naar Wenen.
In Wenen probeert Ferdinand zijn leven zo goed als mogelijk weer vorm te geven, hoewel hij zich in alles een vreemdeling blijft voelen. Hij heeft moeite met het aanpassen aan de in Wenen geldende regels en wetten.
Ook moet hij genoegen nemen met een baantje als taxichauffeur, hij heeft moeite de mensen te begrijpen en voelt zichzelf ook vaak verkeerd begrepen.

Wanneer hij met een viltstift op muren schrijft, wordt hij aangesproken op het schrijven zelf en niet op de tekst. Hij voert de vogels, maar wordt erop aangesproken dat daarmee ratten aangetrokken worden, de reden waarom hij vogels voert wordt niet gezien.

Ferdinand is een denker, maar mede door het oorlogstrauma dat hij opgelopen heeft, met name door het verlies van zijn zus Fatima (ook wel Seka, zusje, genoemd), zijn zijn gedachten niet altijd even realistisch en soms nogal paranoïde.

Hij maakt tijdens een taxirit kennis met muzikant en evangelist Abraham George Washington, ook wel Reverend genoemd, ze raken bevriend en wanneer Ferdinand zijn baan verliest weet Reverend hem over te halen de leiding op zich te nemen van de muziekgroep ‘Een toekomst voor Bosnië’.
In deze groep zitten mensen uit de verschillende bevolkingsgroepen van de Balkan verenigd met als doel door muziek de verschillen en hun verleden te vergeten.

Maar is het echt mogelijk om door muziek alles te vergeten, om je helemaal verbonden te voelen met een ander? Verdwijnen de gevoelens van haat? Speelt religie, achtergrond en afkomst geen rol meer wanneer je samen muziek maakt?

Het verhaal wordt verteld door een alwetende verteller, in een chronologische volgorde, afgewisseld met flashbacks gevormd door de gedachten van Ferdinand.
De schrijfstijl is vlot en sust je soms bijna in slaap, tot je op het einde ineens helemaal door elkaar geschud wordt en verbijsterd en verwonderd het boek dichtslaat.

Het boek geeft een goed beeld van het leven van een vluchteling; van de moeilijkheden waar zo iemand tegenaan loopt, het verschil in cultuur, de nieuwe regels die onbekend zijn, de heimwee naar vaderland en familie, en het trauma opgelopen tijdens de oorlog.
Het geeft een idee van de gruwelijkheden die plaatsgevonden hebben tijdens die afschuwelijke Balkanoorlog zonder ze te gedetailleerd te benoemen.

Een groot minpunt is toch wel de af en toe ronduit slechte redactie, de schrijffouten en wankele vertalingen zijn bij tijd en wijle nogal storend.