Lineke Breukel (1961) is een kleindochter van Jan Nowee, een van de schrijvers van de Arendsoogserie. Tot haar achttiende woonde ze in het Haagse Statenkwartier. Zij werd in het verleden meerdere malen gestalkt. Vooral haar emoties en de manier waarop zij zich hiertegen sterkte, heeft Breukel in haar thrillertrilogie Vluchtspel verwerkt.
Lineke Breukel verhuisde in 1997 met haar man en zoon naar Pijnacker. Na enkele jaren van survivalvakanties in Zweden, kocht ze met haar man in 2005 een huis in de natuur van het Zweedse Småland. In 2012 emigreerde Breukel met haar gezin naar Zweden. Over deze stap schreef zij de boeken “Zweedse Buren” (2013) en “Rare Jongens die Zweden” (2016).
Naast schrijfwerk houdt Lineke Breukel zich als coach parttime bezig met het begeleiden van probleemjongeren in een tehuis in Eksjö. IJsblauw, Het instituut (deel 1 trilogie) is haar nieuwste boek.

Een jonge vrouw wordt wakker in het Amsterdamse Vondelpark niet wetende waar en wie ze is. Niet ver van haar verwijderd zit een jongen tegen een boom. Ze vraagt de jongen, Tom, of hij haar kan helpen. Tom ontfermt zich over haar en neemt haar mee naar zijn vriend Evert. Samen proberen ze uit te zoeken wie de jonge vrouw is en waar ze vandaan komt. De enige twee aanwijzingen die ze vinden zijn een briefje in haar jaszak, met de naam Sandra en een telefoonnummer erop, en een amulet dat ze om haar hals draagt. De spanning neemt toe als ze merken dat ze achtervolgd worden en moeten vluchten. Er volgt een razendsnelle tocht door Amsterdam en Den Haag op de hielen gezeten door hun achtervolgers.

IJsblauw, Het instituut het eerste deel van een trilogie is een razendsnelle thriller die je in zijn greep houdt en je naar adem doet snakken. Het verhaal speelt zich af in het deel van de medische wereld dat zich bezig houdt met het klonen van mensen. Lieneke Breugel heeft haar karakters goed gekozen en uitgewerkt. Gaandeweg het verhaal groeien de personages en krijg je een volledig beeld van ze. Het verhaal heeft een aaneenschakeling van veel acties met een constante spanningsboog. Deze thriller telt 525 pagina’s maar door de eenvoudige en boeiende schrijfstijl vlieg je als het ware door het boek heen. Breukel beschrijft de omgeving zo echt dat het lijkt of je er zelf bij bent! De vele wendingen in het verhaal brengen je naar een prachtig slot. Een slot met een open eind. Deze actiethriller vraagt om meer en we kijken dan ook zeker uit naar deel twee van deze trilogie!