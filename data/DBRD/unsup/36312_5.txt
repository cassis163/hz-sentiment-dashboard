Met dank aan A.W. Bruna Uitgevers voor het recensie-exemplaar.

Auteur: Louise Jensen

Oorspronkelijke titel: The Sister

Vertaling: Mary Bresser

Uitgever: A.W. Bruna

Aantal pagina’s: 352

Genre: Thriller, NUR 332

Verschijningsdatum: 30 mei 2017



Over de auteur:

Enkele jaren geleden raakte Louise Jensen gewond bij een ongeluk. Als afleiding tegen de pijn en haar beperkte bewegingsvrijheid begon ze met schrijven. Van haar debuutthriller Het zusje werden in het Verenigd Koninkrijk bijna 500.000 exemplaren verkocht. Louise Jensen woont met haar gezin in Northamptonshire en geeft mindfulnesstrainingen.

( Bron: www.awbruna.nl )

Cover:

Wat een fantastisch mooie kaft zeg! Het matte zwart, de glimmende envelop die gewoon 3D van het boek afspat. De tekst maakt het spannend en ik vind dit de mooiste cover wat ik in 2017 onder ogen heb gekregen.

Achterflap:

‘Ik heb iets vreselijks gedaan, Grace. Ik hoop dat je me kunt vergeven.’

Grace is de dood van haar beste vriendin Charlie nooit te boven gekomen. Ze wordt achtervolgd door haar laatste woorden. Op zoek naar antwoorden opent ze een doos met persoonlijke aandenkens en brieven van Charlie. Daarna realiseert ze zich dat ze eigenlijk maar heel weinig wist van haar hartsvriendin. Wanneer Grace op zoek gaat naar Charlies vader, komt ze in contact met Anna, die claimt het zusje van Charlie te zijn. Voor Grace voelt het algauw alsof Anna familie is, en door haar komst is het verlies van Charlie iets draaglijker. Maar iets klopt er niet…

Mening:

Jongus jongus wat een geweldig boek is dit! Vanaf de eerste letter wist dit verhaal, gevuld met intrigerende personages, mij totaal in de greep te houden. Verwacht in deze geen gruwel, seriemoord en doodslag of een onderzoek van een politieteam, al vallen er uiteraard doden.

Dit verhaal trekt je aan de kraag de wereld van Grace en Charlie in op een wijze waarbij suspence met stip op 1 staat. Het is spannend, het is bedrukt. De personages zijn zeer gevarieerd van aard, meer dan goed uitgediept, het aantal perfect in balans en waar de ene vraag opgelost wordt, je telkens wat meer info verzamelt, dient de volgende zich aan! Waarom heeft Grace geen contact meer met haar ouders? Hoezo is Charlie verdwenen? Wie zit Grace te stalken en wat zit daar dan weer achter? Word ik op het verkeerde been gezet of zijn bepaalde personages dan toch wel oké en komt het uit een andere hoek? Kan ik wanneer de achtergronden duidelijk worden toch nog enige sympathie opbrengen voor de vreselijke gedragingen van bepaalde figuren?

Jensen hanteert een kundige pen en de schrijfstijl is vloeiend. In de ik-vorm lanceert ze je afwisselend het Toen en het Nu in en je zou willen dat je beide verhaallijnen tegelijk zou kunnen lezen om het te kunnen ontrafelen. Langzaam maar zeker komt het allemaal bij elkaar en wordt er naar de climax toegewerkt. Die komt, en hoe!

Het contrast met de inzet van het verhaal is bijna te groot want hier gaat het van onderhuids naar directe actie. Bijna, want ondanks dat contrast, blijft het letters vreten. Waar ik daar dacht: Hey, ik zie hier een connectie met King, wijst de auteur daar zelf vervolgens ook op, werkelijk briljant.

Louise Jensen rondt het geheel, gevuld met een flink aantal thema’s, uiteindelijk compleet af. Wat een verhaal, wat een onderlinge verhoudingen, wat een personages en wat een parel van een debuut!

Conclusie:

Schrijfstijl: 4.5

Spanning: 4.5

Originaliteit: 4.5

Psychologie: 5

Leesplezier: 5

Plot: 4

Vier en halve sterren voor Het zusje.

Karin Meinen.