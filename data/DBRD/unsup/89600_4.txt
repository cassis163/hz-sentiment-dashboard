In De rode magneet lees je het verhaal van een viertal astronauten. Dat viertal bestaat uit twee mannen en twee vrouwen die geselecteerd zijn om deel te nemen aan een missie. Deze missie is een reis naar Mars!

Deze onderneming wordt georganiseerd door Outer Space Broadcasting; een productiemaatschappij die tijdens het programma De Rode Magneet deze astronauten zal volgen en hun belevenissen vertraagd zal uitzenden naar de ontvangers op Aarde. Het wordt op deze manier een soort van ‘real-life soap’ maar dan in uitgestelde tijd en waarin alleen de opnames te zien zijn die goedgekeurd zijn door de sponsors en Outer Space Broadcasting. Deze beelden worden gemanipuleerd om de kijkcijfers hoog te houden, want het eigenbelang staat vanzelfsprekend voorop!

Het is geen eenrichtingsverkeer; de astronauten kunnen ook berichten ontvangen van de achterblijvers op Aarde, ook hiervoor geldt dat er een vertraging aanwezig is. Even chatten is niet mogelijk en dat levert zo nu en dan vervelende ervaringen op.

Het leven met elkaar in een zo kleine ruimte gaat niet vanzelfsprekend van van een leien dakje, maar het vergt veel geduld en het vermogen om iets door de vingers te kunnen zien.
Dit levert de nodige spanningen op. Wanneer er onverklaarbare dingen gebeuren is het wantrouwen een feit!

Waarom was het eigenlijk ook al weer begonnen? Red de Aarde?
Dat idee maakt het verhaal heel actueel. Het lijkt heel mooi, maar alles wat menselijk is komt in dit boek voorbij en daardoor vraag ik me af of het wel verantwoord is om mensen van deze planeet te laten vertrekken…

In De rode magneet wordt het verhaal uit verschillende perspectieven verteld, waardoor de spanning op peil blijft.
Bertina Mulder heeft zich goed geïnformeerd over zaken die te maken hebben met reizen naar Mars en wat daar bij komt kijken.
De rode magneet is een boek dat je in één ruk uitleest! Het is zelfs zo goed geschreven dat ik zo nu en dan de gebeurtenissen als in een film voor mijn ogen zag verschijnen en het daardoor leek of ik er zelf bij aanwezig was.

Voor in het boek staat heel toepasselijk:
Logic will get you from A to B.
Imagination will take you everywhere.
Albert Einstein

Mijn fantasie werd zeker geprikkeld door deze psychologische thriller!