Zeker in deze tijd, Afghanistan en de Taliban zijn nog dagelijks in het nieuws, is dit onderwerp interessant. Je krijgt met dit boek een kijkje aan de andere kant van de oorlog, de kant die altijd verborgen blijft. Na het lezen van dit boek ben ik wel anders naar soldaten en het leger gaan kijken.
Ik voel me wel enigszins misleidt door de tekst achterop. Ik verwachtte vrij snel een vreselijk misgelopen missie. Maar de missie begon überhaupt pas voorbij pagina 200.

Het eerste deel van het boek gaat over Steve die probeert negen man te vinden om het team te vormen voor de missie. Dat wordt zeer uitvoerig beschreven, dat had wel wat minder gemogen wat mij betreft. Een voordeel is wel dat er meteen een duidelijk beeld wordt neergezet van de tien karakters.
Een tegenvaller is dat Matt Lynn wel erg ver uitweidt over triviale zaken en daar erg lange zinnen voor gebruikt.
Een voorbeeld:
Steve kon de geur van het parfum van de vrouw dat nu aan het boord van zijn poloshirt hing duidelijk ruiken; een rokerig mengsel van honing en whisky, waarvan hij nu al wist dat het veel langer in zijn hoofd zou blijven hangen dan het meisje dat dat parfum droeg.
En dan blijkt dat ook nog eens niet waar te zijn. Hij heeft het regelmatig over het meisje maar nooit meer over het parfum.

Deel twee gaat over de missie zelf. De strijd wordt heel uitgebreid beschreven, alle wapens en strategieën komen uitgebreid aan bod. Dat maakte het heel realistisch maar helaas haalde dat wel een beetje de vaart uit het boek. Daarnaast waren sommige gevechten in veel te veel detail en met veel te veel uitleg beschreven. Ik kreeg de indruk dat de schrijver zijn lezers bij voorbaat al tot dom had bestempeld. Veel voor de hand liggende zaken werden daardoor teveel benadrukt. Ook leken mij nogal wat uitspraken van de goed getrainde soldaten ongeloofwaardig.

Ik zal het boek niet aan iedereen aanraden. Mensen die van wapens houden en flinke vuurgevechten zullen het wel een interessant boek vinden. Als het meer vaart had gehad zou ik misschien wat positiever zijn. De plotwendingen zijn wel goed gevonden en maken dat je verder wilt lezen. Vooral het einde is goed gevonden. Matt Lynn zorgt er wel voor dat je alle mogelijke eindscenario’s bedenkt, behalve hoe het echt afloopt. Dat was een goede verrassing.
Het was een vermakelijk boek en als je niet zo kritisch bent misschien zelfs een aanrader.