Het schrijversechtpaar Cilla & Rolf Börjlind bevestigd met een uitstekend vervolg op hun debuut Springvloed. De derde stem gaat verder waar Springvloed is geëindigd.

In Marseille wordt een vrouw vermoord en haar lichaam wordt in stukken gehakt. Als Abbas, een goede vriend van Tom Stilton, het nieuws te horen krijgt is hij in eerste instantie ontroostbaar. Het blijkt namelijk een ex vriendin van hem te zijn. Al snel gaat het verdriet over in wraakgevoelens en samen met Tom Stilton reist hij naar Marseille om de moordenaar te vinden.

In Stockholm wordt het levenloze lichaam van douanebeambte Bengt Sahlmann gevonden. Er is geprobeerd om het op een zelfmoord te laten lijken, maar alles wijst erop dat Bengt Sahlmann vermoord is. De zaak komt onder de aandacht van Mette Olsäter en al snel wordt er een link gelegd met een grote drugsvangst van de douane.

Intussen is Olivia Rönning net terug uit Mexico en ze heeft besloten dat ze niet als politieagent aan het werk wil gaan. Maar als ze door toeval betrokken raakt met de moord op Bengt Sahlmann, gaat ze op eigen houtje opzoek naar de moordenaar. Doordat ze een andere weg inslaat dan het team van Mette Ölsater komt ze al snel op een spoor die haar naar de vermoedelijke moordenaar leidt.

Waar ik in Springvloed moeite had om in het verhaal te komen, had ik dit totaal niet met dit boek. Vanaf de proloog zit je direct in het verhaal. Met twee moordzaken is het boek eigenlijk dubbel spannend. Enerzijds gaat het over de wraak van Abbas die samen met Stilton naar Marseille gaat en anderzijds de moord op de douanebeambte waar Olivia en Mette zich mee bezig houden. Door de korte en snelle hoofdstukken leest het boek weer als een trein en het verhaal verslapt geen moment.
Het derde deel, Zwarte dageraad, staat ook hoog op mijn nog te lezen lijstje en ik kan niet wachten om eraan te beginnen.