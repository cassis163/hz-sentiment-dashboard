Twee echtparen gaan samen op restaurant. Het ene is de kandidaat-premier met zijn vrouw, het andere zijn broer met getrouwde aanhang. En de broer, Paul, vertelt over die avond, het hele boek lang. Ze praten over vanalles: over films, over vakanties, etc. Maar ze praten niet over hun kinderen, waarover ze het wel zouden moeten hebben. Het thema van dit boek gaat over hoe ver je kan gaan om je kinderen te beschermen. Wat doe je als ouders om hun toekomst te vrijwaren?
Herman Koch schrijft vlot en helder waardoor ik werd meegezogen in een verrassend spannend verhaal met dito plot. Hij zet je steeds weer op het verkeerde been. Ook observaties van mensen en situaties zijn zeer raak weergegeven, niet het minst over het snobisme in het restaurant zelf. Ik vond het boek in ieder geval zeer de moeite.