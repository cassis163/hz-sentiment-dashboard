Op de jeugdafdeling van de bibliotheek en de boekhandel zou je een heuse paardenmarkt kunnen organiseren. Er zijn echt ontzettend veel paardenboeken. Veel meisjes verslinden de ene na de andere serie. Schrijfster Gertrud Jetten en illustrator Ina Hallemans maakten samen twee series paardenboekjes: ‘Manege de Zonnehoeve’ en ‘Droompaarden’. Voor het boek Hoe ik mijn opa vond en alles anders werd ging Gertrud alleen aan de bak.  

Hoe ik mijn opa vond en alles anders werd is een van de kerntitels voor de komende Kinderboekenweek. Tijdens de 62ste editie van de Kinderboekenweek staan opa’s en oma’s centraal. Het motto is dit keer: voor altijd jong. De oma van de twaalfjarige Isa is zo’n voor-altijd-jong-oma . Ze mest stallen uit, sleept met hooibalen en rijdt paard als de beste. Oma en Isa zijn elkaars beste maatjes.  

Wanneer haar oma plotseling heel ziek wordt, stort de wereld voor Isa in. Hoe moet ze nu verder leven zonder haar oma? Wie neemt de boerderij over? Moeten alle paarden worden verkocht? Wat gaat er met de IJslander Randalin gebeuren? Het paard waarvan Isa droomt dat het ooit de hare wordt. Isa zit met heel veel vragen en is bang dat ze alles wat haar lief is zal verliezen. Maar dan neemt oma haar mee naar IJsland. Het land waar oma lang geleden heel gelukkig was.  

Uitgeverij Kluitman organiseerde voor de cover van het boek een fotowedstrijd. Uit de meer dan honderd inzendingen kwam de foto van de zestienjarige fotograaf Zoë als beste uit de bus. Op de foto staat het paard Kraftur die zijn neus tegen het voorhoofd van een meisje drukt. Britt lacht breeduit en lijkt zielsgelukkig. Het is niet alleen maar een mooi foto. Het plaatje laat precies zien waar het in het boek om draait: de band tussen mens en dier. Je kunt samen genieten van de mooie momenten van het leven, maar ook troost vinden bij elkaar als het wat minder gaat.  

Er staan geen illustraties in het boek. Maar op de website van het boek staan mooie foto’s van IJsland. Ook kun je aan de hand van een landkaart Isa’s reis volgen. De site staat verder vol informatie over de hoofdpersonen, IJslandse paarden, IJsland en nog veel meer.  

Het boek is voor kinderen rond de twaalf jaar, de leeftijd van hoofdpersoon Isa. Het 206 bladzijden tellende boek ziet er ook aantrekkelijk uit voor kinderen die liever paardrijden dan lezen. Het verhaal bestaat uit 40 korte hoofdstukken, het lettertype leest prettig en de bladzijden zijn niet te vol. Er komen allerlei thema’s voorbij in het boek, zoals verliefdheid, geheimen, verdriet, familie, puberproblemen en natuurlijk paarden. Tijdens het lezen krijg je ook veel informatie over IJsland.  

Verder draait het boek om de dood. Een moeilijk thema voor twaalfjarigen maar de schrijfster pakt dit heel goed aan. Gertrud laat oma en Isa op een heel mooie manier afscheid van elkaar nemen. Door hun reis naar IJsland leren oma en kleinkind elkaar door en door kennen. Oma onthult Isa zelfs haar grootste geheim. Als lezer moet je heel wat traantjes wegpikken. Niet alleen maar omdat het verhaal zo verdrietig is, ook omdat het slot gewoon heel mooi is. Je voelt dat het zo goed is. Mocht er ooit een paarden-boeken-markt komen dan kan dit boek worden aangeprezen als een van de beste boeken uit Gertrud Jettens stal.