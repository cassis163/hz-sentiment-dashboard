De kracht van velen is het tweede deel in de Voorlopers serie. Emma mag het nieuwe schooljaar op Precursor starten. Maar voordat het zover is moet ze deelnemen aan de Cirkelceremonie. Haar vader komt haar ophalen om dan meteen van de gelegenheid gebruik te maken het verjaardagsfeestje van Sam mee te vieren. Maar dan krijgt hij een berichtje en Emma moet stel op sprong met hem mee naar Precursor. Om onduidelijke redenen worden bewoners onwel en raken hun vaardigheden kwijt. Tijdens de Cirkelceremonie gaat het ook mis, een aantal mensen vallen bewusteloos neer. Het lijkt alsof er een virus rondwaart, een virus met grote gevolgen. Emma kan met haar Signum mensen helpen en de ziekte terugdringen maar dit vergt wel het uiterste van haar krachten. Er is angst en paniek onder de bewoners en het kamp raakt verdeeld. Steeds meer bewoners worden getroffen door de ziekte en ook Emma’s vader raakt besmet.

De eerste twee hoofdstukken beginnen rustig. Er is een verjaardagsfeestje voor Sam en tegelijkertijd wordt er al een beetje afscheid genomen van Emma en Jona, die beiden naar Precursor zullen vertrekken. Zodra ze plots eerder moeten vertrekken gaat de vaart in sneltreintempo omhoog. Een vaart die het gehele verhaal behouden zal blijven. Emma leert sneller dan de bedoeling was haar krachten te gebruiken alleen is het voor haar soms moeilijk om te aanvaarden dat ze niet iedereen tegelijkertijd kan helpen omdat ze haar krachten moet sparen. En natuurlijk is er de grote vraag waar deze ziekte, dit virus vandaag komt. In plaats van rustig het nieuwe schooljaar te beginnen en langzaam te wennen aan haar gaven, komt Emma in korte tijd voor veel verwikkelingen te staan en moet beslissingen nemen waar ze misschien nog niet aan toe was.

Na een succesvol debuut is het altijd de vraag of de auteur in staat is dezelfde lijn te behouden en de lezer wederom aan het verhaal te binden. Met De kracht van velen laat Mirjam zien dat ze dat heel goed kan. Ook dit boek heeft ze met een zeer zekere en ontzettend vlotte pen geschreven. Door er meteen veel ontwikkelingen in te verwerken word je direct het verhaal ingezogen. De ontwikkelingen kunnen soms zeer heftig zijn en het gevoel wordt hierbij intens aangesproken. Dit vooral door de verdere uitwerking van het karakter van Emma en vanwege een aantal dingen die zij meemaakt. Alles bij elkaar genomen is dit boek avontuurlijk, boeiend en spannend, een verhaal met veel kracht. Bij een boek over gaven en speciale vaardigheden denk je al snel aan een fantasyverhaal, maar de manier waarop Mirjam het brengt blijven de personages gewone levensechte mensen waardoor er een geloofwaardig verhaal is ontstaan. Conclusie: met De kracht van velen heeft Mirjam een meer dan goed vervolg geschreven en zet zij zich hiermee voorgoed op de kaart.

4½****

Deze recensie is eerder gepubliceerd op VrouwenThrillers.nl