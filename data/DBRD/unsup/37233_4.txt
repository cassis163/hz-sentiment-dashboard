Op vrijdag 24 september 1802 bungelde roverhoofdman Jan Catoen aan de galg in Middelburg.

Wie was Jan Catoen? Een ordinaire booswicht? Een familieman? Een avonturier?
John Brosens geeft in zijn historische roman "Jan Catoen - De legende ontmaskerd" een fraai beeld en een antwoord op deze vragen over Jazn Catoens leven, over zijn familie en over de bende van Jan Catoen.

Joannes - Jan - Catoen kwam in september 1767 ter wereld op 't Heike, een armoedig plaggendorp in Brabant waar de bevolking berucht was: "De baljuw van Breda stuurde er regelmatig wetsdienaren op af om verdachten van overvallen en insluipingen van hun armerlijke bed te lichten en hij zorgde er altijd voor dat er zes of zeven gewapende rakkers bij waren."

Vader Piet Catoen was uit "eerlijk hout" gesneden en had vast werk aan de Prinsenkade in Breda tot het noodlot toesloeg en hij door een losgeslagen laadboom overboord sloeg en dood uit het water werd gehaald.
Dit feit werd te boek gesteld als een noodlottig ongeval en in de weken na dit ongeval kwam het spook van armoede aankloppen bij weduwe Catoen en haar gezin.

Jan Catoen kwam via zijn oom Daan "De Lamme Vleugel" op het slechte pad en werd opgeleid tot zakkkenroller om als kostwinner aan de slag te komen en te zorgen voor zijn moeder, zijn broers en zussen.
Dit was de start van Jan Catoens criminele loopbaan van zakkenroller tot alom gevreesd roverhoofdman.

Zijn bendelid Modestus van de Perre sloeg Jan Catoens goede raad in de wind en lag aan de oorsprong van de uiteindelijke vatting en berechting van Jan Catoen.

John Brosens kwam als bij toeval in contact met Jan Catoen en zijn uitgebreide research resulteerde in een prachtige historische roman ten tijde van de Franse revolutie, de strijd tussen Patriotten en Oranjegezinden in Holland tegen het welig tierende banditisme in Nederland en Vlaanderen.

John Brosens weet als geen één zijn lezer te boeien.
Hij speelt met taal en zijn schrijfstijl is vlot, begrijpend, beschrijvend en voor iedereen toegankelijk.

Als je nog geen boek van John Brosens hebt gelezen, laat Jan Catoen dan de aanzet zijn om zijn eerdere historische romans en thrillers te lezen.