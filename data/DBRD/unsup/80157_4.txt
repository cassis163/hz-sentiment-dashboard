Wanneer het huwelijk van Karl en Eleanor op springen staat besluiten ze om het toch nog een nieuwe kans te geven. Ze willen het experiment een jaar de tijd geven. Hiervoor zoeken ze een plaats ver weg van New York om de verleidingen tot het minimum te beperken.
Wanneer Karl denkt de juiste woonst voor hen gevonden te hebben, tegen een goedkope prijs, verhuist de familie. Het huis staat al jaren leeg. De prijs is dermate gunstig omdat er jaren geleden moorden gepleegd werden, wat de meeste kopers afschrikt. Desalniettemin neemt het koppel, samen met hun twaalfjarige dochter Irina, hun intrek in het pand.

Ze zijn echter niet alleen. De ‘observer’ bevindt zich ook in het huis. De ‘observer’ volgt daar al jarenlang alle gebeurtenissen. Ook de nieuwe bewoners worden met veel belangstelling gevolgd door deze mysterieuze ‘observer’ Soms voelt Irina zijn aanwezigheid. ‘The watcher is here in the room with her. A presence. A thing without form or motivation but with a consciousness. It isn’t evil, but it’s scary. Something is watching her.’

J. Robert Lennon gebruikt hele lange zinnen. Een schrijfstijl die niet veel gehanteerd wordt bij thrillers. Het personage van de ‘observer’ maakt deze thriller net dat tikkeltje anders. De ‘observer’ observeert niet alleen alle personages maar geeft ook commentaar op hun doen en laten. Een literaire thriller mag dit boek zeker genoemd worden.