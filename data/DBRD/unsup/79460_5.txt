"Er is voor iedereen een boek, ook al denken ze zelf vaak van niet. Een boek dat je van binnen raakt en je bij je ziel grijpt.' ~ p128.

Dit is echt een boek die je als boekenliefhebber voelt tot in je hart. Wat een prachtig verhaal is dit, niet normaal. Dit geeft zo goed mijn liefde voor boeken weer, en wat de kracht is dit; Liefde voor boeken bindt zoveel mensen.

"Oké, ik geef het toe. Ik heb een hele stapel lievelingsboeken. Dat is het probleem met boeken. Je hebt nooit maar één favoriet. Het hangt af van je stemming.' ~ p237

In dit prachtige verhaal van Veronica Henry staat de boekwinkel van Julius Nightingale centraal. Na zijn overlijden komt deze in handen van zijn dochter Emilia. Hoewel ze haar vader belooft heeft dat ze zijn werk zou voortzetten, is de verleiding soms groot om de winkel te verkopen. Weet Emilia haar draai te vinden in zowel de winkel als Peasebrook?
Ik heb echt van elke pagina van dit verhaal genoten. Elke verhaallijn, elk personage weet op zijn of haar manier iets aan het verhaal toe te voegen. Daar waar andere boeken soms te onrustig worden door meerdere verhaallijnen, maakte het hier juist het verhaal completer. En de manier waarop de auteur Nightingale Boeken tot leven brengt, maakt het bijna echt. Ik voelde de warmte van de winkel en kon tijdens het lezen bijna met mijn vingers langs de rijen boeken strelen. Als fanatiek lezer wil je hier heen, uren snuffelen in de winkel die Julius heeft gemaakt tot wat hij is. Om vervolgens een hapje te gaan eten bij A deux, of te genieten van de mooie tuinen van Landgoed Peasebrook Wat een genot om te lezen!

"Dat was dus waarom mensen lazen. Omdat boeken dingen uitlegden, hoe je dacht en hoe je je gedroeg. En ze lieten je beseffen dat je niet alleen stond in dat doen wat je deed en voelen wat je voelde." ~ p272.

Dit was mijn eerste boek van deze auteur en ik denk echt dat het liefde op het eerste boek is. Hier ga ik zeker meer van lezen! Dikke "deze-moet-je-gewoon-echt-lezen" 5 sterren.