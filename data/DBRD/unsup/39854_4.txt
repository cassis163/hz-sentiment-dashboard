Sarah Maine heeft al veel non-fictie gepubliceerd en maakt met ‘Huis van eb en vloed’ haar fictiedebuut. Een verhaal vol romantiek, drama en de nodige spanning weergegeven in een prachtig beeldend geschreven verhaal. Een roman om heerlijk in weg te dromen!

Het boek kent twee verhaallijnen, namelijk het verleden van 1910 en het heden van 2010.
1910 – Is het verhaal van Beatrice en Theo Blake, de voorouders van Hetty en eerdere eigenaren van ‘Bhalla House’. Theo brengt zijn kersverse echtgenote Beatrice mee naar de Schotse Hebriden om daar met haar de zomer door te brengen ver van het drukke Edinburgh.

‘Edinburgh is een andere wereld’, zei ze en hij glimlachte haar toe’.

Beatrice maakt kennis met de zoon van de rentmeester genaamd Cameron Forbes. Cameron helpt Theo bij het archiveren van zijn verzameling en is vaak in het huis aanwezig. Welke relatie heeft Theo met Cameron en wat voelt ze zelf voor hem nu Theo en zij steeds verder uit elkaar lijken te groeien?
2010 – Hetty erft na het overlijden van haar ouders ‘Bhalla House’ wat al generaties lang in haar familie is. Ze reist af naar de Schotse Hebriden nog niet wetende wat ze met het huis zal gaan doen, verkopen of investeren in een luxe hotel. Omdat het huis sterk verwaarloost is roept ze de hulp in van een ‘expert’. Bij de inspectie van het huis vinden ze een skelet onder de vloer en begint de zoektocht pas echt. Wat heeft er zich hier afgespeeld en wie ligt er begraven? Hetty is via oude dagboeken, brieven en schilderijen vastbesloten dat te achterhalen!

‘Huis van eb en vloed’ is een prachtige spannende roman, je proeft de sfeer die er is neergezet. Het verhaal is zo mooi beeldend geschreven dat de lezer zich echt in ‘Bella House’ en de omgeving waant.

‘Er steeg een zoete geur op uit het gras toen ze Una’s aanwijzingen opvolgde, en bij de duinen aangekomen klom ze naar de top, waarna ze door het gras liep en op een uitzicht stuitte dat ze meteen herkende. De zon begon al aan zijn trage afdaling naar een verre horizon en werd weerkaatst in de poelen en de stroompjes die waren achtergelaten door het tij; zelfs de rotsen op de voorgrond waren zoals ze had verwacht. Het was een vreemde sensatie, alsof ze rechtstreeks haar eigen schilderij binnenstapte, en ze had het gevoel dat het om haar heen tot leven kwam’.

De hoofdpersonages Beatrice en Hetty zijn heel duidelijk en uitvoerig beschreven. Gaandeweg het verhaal groeien ze en kom je steeds meer over ze te weten. Ik kan me in beide hoofdpersonages heel goed inleven. Het verhaal van Beatrice raakt me! Een vrouw wiens man steeds meer van haar vervreemd en hoe daar mee om te gaan. Ze heeft het ook moeilijk met de verschillen die er zijn tussen de landeigenaren en de eilandbewoners en de problemen die dat met zich mee brengt. Deze verschillen worden heel goed uitgediept.
‘Huis van eb en vloed’ heeft een fijne schrijfstijl en leest vlot weg. Het draagt een mix van romantiek, drama, spanning en een stukje welkome geschiedenis in zich.
Deze spannende roman blijft boeien tot en met de laatste bladzijde.

Als winnaar van de win & write actie van ‘Huis van eb en vloed’ mocht ik dit boek lezen voor uitgeverij A.W. Bruna.