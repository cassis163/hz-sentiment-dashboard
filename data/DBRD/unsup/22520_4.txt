Harry Barnett is een aan lager wal geraakte Engelsman, met maar één vriend: de Engelse politicus Alan Dysart. Door een gedeeld verleden zijn zij uiterst loyaal aan elkaar, ook nu het Harry minder voor de wind gaat. Hij werkt als conciërge/oppasser in het huis van Dysart op Rhodos, waar ook Heather Mallender te gast is. Zij herstelt hier van een zenuwinzinking na de moord op haar zus. Deze werkte als assistente voor Alan Dysart en kwam om bij een explosie op zijn boot waarvoor de verantwoordelijkheid werd opgeëist door de IRA.
Nu Heather hersteld is, wil zij terug naar Engeland en maakt met Harry nog een laatste wandeling op Rhodos. Tijdens deze wandeling verdwijnt ze spoorloos. Is ze vermoord of op eigen initiatief verdwenen? En waarom? De enige aanwijzing die Harry heeft, zijn een paar fotos die Heather heeft gemaakt in Engeland, in de periode voor zij naar Rhodos kwam. Harry volgt het spoor van de fotos terug naar Engeland en vindt één voor één de plaatsen terug die zij heeft gefotografeerd, ontmoet de mensen achter de fotos en hoort de verhalen die Heather heeft gehoord. Alles heeft te maken met een vriendenclubje op een universiteit, 20 jaar geleden. Eén van de vrienden viel uit een raam en stierf, een ander liep bij een auto-ongeluk onherstelbare hersenbeschadiging op en bij hetzelfde ongeluk raakte een derde verlamd. Ook hoort Harry het verhaal van de moord op Clare, de zus van Heather.
Maar wat hebben al deze verhalen met elkaar te maken en met de verdwijning van Heather? Samen met Zohra, een vrouw die hij tijdens zijn onderzoek ontmoet en Alan Dysart probeert hij achter de waarheid te komen. Deze schuilt in een hoek waar Harry hem nooit gezocht heeft!
Mooi boek, met veel boeiende karakters. Goddard weeft een web van leugens en verraad, waardoor Harry zijn weg moet zoeken. Meesterlijk vertelt en spannend tot aan de gruwelijke ontknoping.