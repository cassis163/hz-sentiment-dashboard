De eerlijke vinder is een misdaadroman van Ruth Rendell die in 2008 onder de Engelse titel Portobello verscheen. Het verhaal gaat over de rijke, vijftigjarige kunsthandelaar Eugene Wren, die op het punt staat in het huwelijk te treden met de beeldschone arts Ella Cotswold. Hij heeft zijn verslavingen aan nicotine en alcohol goed onder controle maar daar komt een andere voor in de plaats die zijn leven danig zal beïnvloeden. Op een dag vindt Eugene een enveloppe met geld. Hij besluit om dit niet aan te geven bij de politie maar in plaats daarvan een advertentie met de melding van de vondst achter te laten op een lantaarnpaal.
Twee mensen reageren op de advertentie. Lance een beginnende dief die bij zijn ex-criminele en nu godsdienstfanatieke oom Gib woont en die gechanteerd wordt en het geld goed kan gebruiken en Joel die een hartoperatie heeft ondergaan en daarna stemmen hoort en patiënt wordt van Ella Cotswold.
Eugene, Lance en Joel, drie mensen met hun eigen verhaal en hun eigen tekortkomingen ontmoeten elkaar door het toeval van de gevonden enveloppe met geld en of zij willen of niet hun levens raken met elkaar verweven. Ruth Rendell is een meesteres in het construeren van dergelijke verhalen. Dit verhaal is daarnaast ook nog eens vermengd met veel humor.
Het is niet echt een misdaadroman maar meer een verhaal waarin de verschillende personages en de interactie tussen hen wordt gevolgd en zoals wij gewend zijn van Ruth Rendell doet zij dit met veel diepgang en originaliteit. Het boek is niet echt spannend maar geschreven op een manier die je uitnodigt door te lezen want je wilt wel graag weten hoe het de hoofdpersonen vergaat. Het einde is niet echt verrassend, misschien zelfs voorspelbaar, maar wel acceptabel.