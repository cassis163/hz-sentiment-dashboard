Het boek
“Morgenster” verhaalt over een ingewikkeld moordonderzoek. In Antwerpen worden een aantal identieke moorden gepleegd. De overeenkomsten zijn bizar, een –met enorme kracht- ingeslagen schedel en een naar binnen gedrukt oog is zelfs voor rechercheur Hans Pelsmaeckers geen dagelijkse kost.

Naast dit lastige moordonderzoek maakt de lezer kennis met Kevin, de zoon van Hans Pelsmaeckers. Kevin is 16 jaar en een groot voetbaltalent. Hij voetbalt bij FC Antwerp en wordt door de supporters en door zijn vader op handen gedragen. De club en Kevin krijgen een zeer aantrekkelijk transferaanbod van Ajax. De moeder van Kevin, de vrouw van Hans Pelsmaeckers, is daar echter faliekant tegen. Zij vindt haar zoon veel te jong. Als het contract, buiten haar weten om, toch wordt getekend betekent dat het einde van het huwelijk.

Ook bij FC Antwerp is niet iedereen blij met de transfer. Bobke, de materiaalman, reageert ronduit vijandig op het nieuws. De hele mogelijke transfer komt echter op losse schroeven te staan wanneer Kevin bij zijn laatste wedstrijd voor zijn club onderuit wordt geschopt en afgevoerd met een open dubbele beenbreuk.

Zijn vader is razend en begaat een vergissing. Hij wordt vervangen als hoofdrechercheur. Zijn collega's Alexia Avonds en John Cardoen nemen het onderzoek van de "schedelmoorden" over, maar Pelsmaeckers blijft op discrete wijze helpen. Als de voorzitter van FC Antwerp wordt vermoord op de tribune van het stadion is dit de aanzet voor een overrompelende, totaal onverwacht plot.

Visie van de recensent
“Morgenster” is een fijne thriller met fraaie plotwendingen en interessante personages. Ondanks dat het geheel met een flinke Belgische saus is overgoten leest het boek heel prettig dankzij de boeiende schrijfstijl van Menheer.

“Naast een een roestige gootsteen lag een verstijfd, grijs vod. Ernaast stapels borden met vegen van etensresten. In de ruimte hing de zurige geur van bederf.”

De uitgesproken Vlaamse uitdrukkingen zijn vertaalt in voetnoten; een leuk extraatje. Hierdoor gaan de charmante Belgische sfeer en de subtiele humor niet verloren.

Menheer ziet kans de gemoedstoestand van zijn personages, met name die van protagonist Pelsmaeckers, prima over te brengen op de lezer zonder de vaart uit het verhaal te halen.

“Voor Hans was het een vertrouwde route maar nu leek het alsof hij een nieuwe stad doorkruist. Alsof hij werd gedragen en voortgestuwd door een escorte van engelen.”

Jammer weliswaar dat er hier en daar wat taalfouten in het boek voorkomen; dat stoort. Ondanks dat, een plezierige thriller.

Over de auteur
Wim Menheer heeft vier eerdere thrillers op zijn naam staan. De laatste "In het oog van de lens" werd genomineerd voor De Diamanten Kogel, de Vlaamse prijs voor de beste Nederlandstalige thriller.

Uitvoering
Uitgeverij Ellessy
Paperback, 227 pagina’s
ISBN10 :9086603025
ISBN13 :9789086603022