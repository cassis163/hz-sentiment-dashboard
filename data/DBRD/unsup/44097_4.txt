In de naam van de vader, deel 1 laat de lezer kennismaken met de verschillende personages. Francis Van Foreest en zijn gezin, en dan met name zijn vrouw en oudste zoon, zijn de hoofdpersonen van dit verhaal. Francis is een hardwerkende man die zijn vrouw en kinderen graag alles wil geven, maar daardoor ook de confrontaties wel wat uit de weg gaat. Hij komt over als een, te, zachte man die veel laat gaan om de lieve vrede te bewaren zowel op zijn werk als privé. Renee is de vrouw die thuis het huishouden draaiende houdt maar daarnaast ook als advocate in de zaak meewerkt. Jansma is er goed in geslaagd om te laten zien hoe zij enerzijds boos en kortaf kan reageren op de acties van haar zoon Ties maar anderzijds dan toch ook weer in de zachtaardige moederrol schiet. Die continue schakeling lijkt wel een goed beeld te geven van hoe deze dingen in het echt ook gaan. Zoon Ties is de typische tegendraadse puber die alles heeft wat hij zich maar kan wensen, maar juist daarom dingen gaat doen waar zijn ouders geen vast op hebben. Hij weet dingen over zijn vader en zet deze ook in om onder zijn gezag uit te komen. Ook hier weet Jansma, in betrekkelijk weinig pagina’s, een geloofwaardig karakter neer te zetten waar je als lezer zeker meer over wil lezen. De verschillende verhaallijnen van de familie Van Foreest worden aangevuld met die van Judith, een jonge dure prostituee, die haar vak inzet om haar doel te bereiken. In de naam van de vader begint al spannend met een lijk en Jansma weet de spanning ook vast te houden. Het boek leest snel weg, waarna het toch zeer jammer is dat niet direct met deel 2 gestart kan worden want de cliffhanger doet verlangen naar meer.

* Gelezen is de papieren versie, verkregen via de uitgeverij