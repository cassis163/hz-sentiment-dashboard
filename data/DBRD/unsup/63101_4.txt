1989, een titel die me onmiddellijk aansprak aangezien mijn oudste zoon in dat jaar geboren is én het jaar dat de Duitse Muur afgebroken werd. Maar geen van beide zaken hebben iets met dit boek te maken.

1989 is het begin van een spannende tijdreistrilogie over de belangrijkste beslissingen in het leven, over dromen die uitkomen en over hoe de tijd je kan vormen.

Lisa is een meisje van 16 die bij haar broer en zijn vriendin inwoont nadat haar ouders al enkele jaren overleden zijn. Het botst geregeld tussen Lisa en de vriendin van haar broer omdat ze zich dikwijls afzondert en niet echt een populair meisje op school is.
Zac, een schoolkameraad én een onvoorstelbare nerd, werkt aan een tijdmachine waar Lisa een beetje als proefpersoon fungeert. Hier en daar loopt niet alles zoals gepland en zoals je kan raden wordt Lisa naar 2018 geteleporteerd. Dit brengt allerlei verwikkelingen mee voor haar maar ook voor haar jeugdvriend Morgan, Momo genoemd.
Niet alleen is 1989 een leuk verhaal maar ook nog eens grappig, spannend en de onderliggende romantische spanningen krijg je er gratis bovenop. Een verhaal dat ik met heel veel plezier gelezen heb, desondanks dat het een young adultboek is. En het jaar 1989 is zo beeldend geschreven dat het niets anders kan dan herinneringen teweegbrengen.
1989, het begin van het internettijdperk dat we nu zo vanzelfsprekend vinden maar toen toch wel iedereen grote ogen liet trekken.
Ik kijk reeds uit naar het vervolg van het Time Travel Meisje Lisa.