Ilja Leonard Pfeijffer (1968) is een Nederlandse schrijver. Hij woont in Genua. Zijn ‘La Superba’ won de Libris Literatuurprijs in 2014 en op dit moment domineert zijn ‘Grand hotel Europa’ de bestsellerlijsten. ‘Peachez, een romance’ verscheen in 2017 en kwam op de shortlist van de Libris Literatuurprijs 2018.

In ‘Peachez, een romance’ vertelt een professor zijn verhaal. Dit doet hij vanuit de gevangenis. Zijn grote liefde, die hij via een e-mail heeft ontmoet, speelt daar een grote rol bij. Maar schuld voor zijn verblijf in de gevangenis heeft ze niet. In het slechts 176 pagina’s tellende boek wordt het verhaal van deze professor uit de doeken gedaan.

En dat doet Pfeijffer prachtig. Bijvoorbeeld door middel van stijl en taalgebruik, zoals zichtbaar wordt in hun digitale gesprekken. De professor denkt en praat heel, heel formeel. Zijn grote liefde, die fotomodel blijkt te zijn, doet het tegenovergestelde. Haar taalgebruik is plat en grof.

"‘En zou je in beraad nemen om je huidige werkzaamheden te discontinueren?’ (aldus de professor, red.) ‘Of ik zou stoppen om me in mijn blote kut te laten fotograferen? Wil je dat graag?’ (aldus zijn grote liefde, red.)"

Dit onderscheid maakt de personages haast karikaturen, maar het verhaal des te tekenender. De plot is tijdloos, maar in een modern jasje gestoken. Liefde, bedrog en verlangen passeren de revue. De overdenkingen van de professor -een oudere man, die altijd voor zijn carrière gekozen lijkt te hebben en weinig van liefde lijkt te weten- zijn ontroerend. Als lezer wil je hem waarschuwen, maar tegelijkertijd is er ook die stem die je vraagt: Wat nu als het de professor wél zijn geluk bezorgd? Deze overweging kan over elke ontluikende liefde worden gelegd en maakt het boek dan ook tijdloos.

Daarnaast legt het boek lastig weg. Dit komt omdat tot op het eind onduidelijk blijft waarom de professor in de gevangenis zit. Wat Is er gebeurd? En heeft zijn grote liefde er echt geen rol in gespeeld of wil hij het alleen als zodanig doen voorkomen?

De combinatie van schrijfstijl, (uitwerking van) thematiek en een zekere mate van mysterie maakt het verhaal is in zijn kleinheid groots.