Het verhaal wordt verteld door Aiya, een vrijheidsstrijder, en het eerste hoofdstuk laat je direct midden in een spannend stuk vallen. Hierdoor wordt je direct getriggerd om door te lezen. De vragen schieten door je hoofd: wat is ze aan het doen? waar is ze? hoe loopt het af?
Flashbacks worden afgewisseld met het heden, wat nog meer informatie over personage Aiya geeft. Toch vond ik ze best wel irritant, want ze onderbraken redelijk vaak een spannend moment waardoor je dus eruit werd getrokken, in die flashback werd gezogen om vervolgens weer in het heden te worden geduwd.
De flashbacks gaven soms wel nuttige informatie voor het verhaal en zo werd er ook meer diepgang gecreëerd voor Aiya. Maar ik moet helaas bekennen dat ik de flashbacks vluchtig las, omdat ik zo graag verder wilde in het verhaal.
Want het is een spannend verhaal, al kwam de climax wel redelijk laat. Er hangt een spanningsboog die heel lang rekt voordat het hoogtepunt komt. Tussendoor komen er wel kleine plotwendingen die me hebben verrast.
De schrijfstijl van Jolien Tonnon en haar creatie van de personages zorgen ervoor dat je toch verder wil lezen.
Het verhaal zelf is namelijk een prachtige creatie van Jolien Tonnon. Een verhaal waarbij “het volgen van je hart” centraal staat, maar op een hele andere manier dan de reeds bekende verhalen. Een verhaal over innerlijke strijd, zware keuzes en alles wat daar bij komt kijken.

Aiya is een sterke jonge dame, al moet ik eerlijk bekennen dat ik geen flauw idee heb hoe oud ze is. In mijn hoofd schommelde het echt van 20 naar 14 naar 18 en weer naar 16… Ik weet het nog steeds niet. Het was ook niet aan de gedachtengang of handelingen van Aiya in te schatten, welke leeftijd er aan haar vast hing. Niet dat het erg is om geen exacte leeftijd te hebben, maar het beeld van Aiya schoot in mijn hoofd iedere keer naar iets anders. Beetje jammer.
Maar dat maakt Aiya geen onprettig hoofdpersonage. Zoals ik al zei: ze is een sterke jongedame, met heel wat wilskracht en moed.
In haar schoenen staan… Nou, nee dankje maar ik vind haar wel echt geweldig.
De keuzes die Aiya voorgeschoteld krijgt, zou ik niet graag willen hebben en Aiya gaat er op haar manier op de juiste manier mee om.
Ze doet geen domme dingen, maar handelt naar gevoel en realistische mogelijkheden. Aiya is dus erg geloofwaardig en overtuigend.
Dat is een sterk punt van Jolien Tonnon: al haar personages zijn geloofwaardig en overtuigend. Van Aiya tot Heer Vicor tot aan Rofrick en Clara, ieder personage -hoe klein of groot de rol in het verhaal- zijn geloofwaardig en overtuigend neergezet door de auteur.

‘Aiya’s Strijd’, het debuut van Jolien Tonnon is een mooi verhaal over innerlijke strijd en de moeilijke, zware keuzes die daar bij horen. Uiteraard worden externe factoren meegerekend. Een verhaal over het volgen van je hart en dat dit niet zonder tegenslagen gaat.
Een boek met overtuigende en geloofwaardige personages. Een prachtige creatie door auteur Jolien Tonnon.