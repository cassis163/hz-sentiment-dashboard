De Zweedse Tove Alsterdal (1960) is journaliste en schrijfster van onder andere een libretto voor een opera en filmscenario's. Zij heeft veel samengewerkt met de bekende Zweedse thrillerauteur Liza Marklund. Dat resulteerde in 2009 in haar debuutthriller, die in 2012 in Nederlandse vertaling verscheen: De vrouw op het strand. Het stille graf is haar tweede thriller.
"Het heden was een dun laagje over het verleden, broos ijs waarover mensen rondslopen en dingen gladstreken, verborgen en verzwegen, het was niet voorbij."
Journaliste Katrine vindt in Stockholm in het huis van haar dementerende moeder een brief van een makelaar die een exorbitant hoog bedrag biedt voor een huis dat haar moeder Ingrid zou hebben in een dorpje in het hoge noorden van Zweden. Nieuwsgierig geworden gaat Katrine op onderzoek uit. Ze wist niet beter dan dat haar moeder al als kind uit het dorp was vertrokken. Dat blijkt niet waar te zijn en speurend naar wat er met het kind Ingrid is gebeurd ontsluiert ze dorpsgeheimen die al meer dan tachtig jaar onbesproken zijn gebleven en die begonnen met iets heel simpels: het verlangen naar een beter leven. Vlak voor Katrine's bezoek is het dorp opgeschrikt door de moord op de oude skilegende Lars-Erik. Heeft zijn verleden hem achterhaald of is hier sprake van een uit de hand gelopen overval?
Tove Alsterdal heeft met Het stille graf een geweldig boeiende thriller geschreven waarbij de opkomst van het communisme in de jaren dertig van de vorige eeuw en de verwoestende maatschappelijke gevolgen daarvan als een rode draad door het verhaal lopen.
Alles klopt aan dit boek: prachtig, stilistisch taalgebruik, krachtige, aansprekende hoofdpersonen met wie je je kunt identificeren en een tot de verbeelding sprekende geschiedenis waarvan de naweeÃ«n nog maar ternauwernood tot bedaren zijn gekomen. De auteur heeft naar deze periode grondig onderzoek gedaan. Dat biedt een stevige, authentieke en herkenbare basis waarop ze heel zorgvuldig haar fictieve verhaal bouwt. De plot is ingewikkeld en doordat er verschillende tijdslijnen door elkaar lopen en veel namen de revue passeren is het nodig om goed de aandacht erbij te houden. Maar de volhouder wordt beloond met een 24-karaats thriller.
De Zweedse titel (I tystnaden begravd) betekent in het Nederlands zoveel als: 'In de stilte begraven.' Dat geeft precies aan waar het boek in wezen over gaat: de verstikkende stilte van het verstopte verleden, van het zwijgen van de dorpelingen en van de smorende angst voor bedrog en verraad. De stilte die ruw verscheurd wordt wanneer geheimen opgegraven worden.
Zeer terecht heeft dit boek in 2013 als een van de weinige de volle 5 sterren gekregen in de VN Detective & Thrillergids. Hier kan ik me alleen maar bij aansluiten. Tove Alsterdal: een nieuwe naam om te onthouden voor liefhebbers van Scandinavische thrillers.