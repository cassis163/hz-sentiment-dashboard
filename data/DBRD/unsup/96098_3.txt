Net als het eerste deel uit deze serie is ook Flirten met de playboy vanuit twee verschillende perspectieven geschreven. Dit keer volgen we alleen niet Lauren en Austin, maar Kayleigh (zus van Lauren) en Noah (beste vriend van Austin). Het personage van Noah doet me best wel aan Austin denken, ze lijken erg op elkaar in hun doen en laten. Ook de gedachten van de twee vrienden zijn redelijk hetzelfde (alleen gaan ze niet over Lauren, maar Kayleigh)! Hier had iets meer originaliteit in verwerkt mogen worden zodat Noah een eigen karakter had gekregen!

Flirten met de playboy speelt zich tegelijkertijd af met Flirten met de baas, waardoor er zeker in het begin veel overlapping is tussen de twee boeken. Het was niet zo leuk om alles dubbel te lezen, je wist al wat er ging gebeuren (alleen lees je dat nu vanuit het perspectief van Noah en Kayleigh). Misschien dat het helpt om de boeken niet snel achter elkaar te lezen, maar anders is het allemaal een beetje dubbelop. En daardoor is het leesplezier bij dit deel iets minder dan bij het eerste deel.

Natasha Madison heeft in Flirten met de playboy iets minder humor verwerkt, maar de piemelparty en de grap met het jeukpoeder uit het eerste deel kunnen natuurlijk ook maar moeilijk overtroffen worden. Toch vond ik het niet heel erg, er was namelijk een speciale aantrekkingskracht tussen Kayleigh en Noah waar de lezer graag meer over wil weten. Daarnaast komen er toch wel een aantal hele hete sc√®nes in het boek voor. En het is niet zo dat er helemaal geen humor in het boek zit, maar gewoon iets minder! Ik kan jullie sowieso vertellen dat je ook bij dit deel een aantal keer hardop zal lachen!

Na een trage start, omdat er veel uit het eerdere boek werd herhaald, leest Flirten met de Playboy weer lekker snel weg en heb je het boek zo uit. De korte hoofdstukken en perspectiefwisseling houden het boek interessant om te lezen en Natasha Madison heeft gewoon een prettige schrijfstijl die je het verhaal intrekt. Ondanks het feit dat je al weet hoe het verhaal gaat eindigen, wil je toch weten hoe Kayleigh en Noah daar uiteindelijk zijn gekomen. Dat is vooral de kracht van dit boek.

Kortom, Flirten met de Playboy van Natsha Madison is wederom een lekkere 'guilty pleasure' om in de zomer te lezen, maar het is zeker aan te raden om even een pauze in te lassen na Flirten met de baas zodat je niet meer letterlijk weet wat er gezegd wordt tijdens bepaalde gebeurtenissen.