Tom Lanoye is een meester in het tot leven brengen van karakters waar je zowel van gaat houden als ze intens verafschuwt. Zijn gevoel voor humor is dan ook subliem en zelden heb ik iets gelezen waarbij Vlaamse volkstaal zo schitterend tot poÃ«zie wordt. Het tweede deel is Iets minder scherp omdat er meer kunstgrepen toegepast moeten worden om de spanning erin te houden. Tegelijkertijd wordt het duidelijker waar Tom Lanoye heen wil met zijn trilogie en krijgt het familieverhaal een meer politieke en maatschappelijke lading dan in zijn voorganger. Dit boek biedt dan ook een panoramische blik op Vlaanderen op metaniveau en is zoveel meer dan het drama dat zich in het verhaal ontvouwt. De nieuwe perspectieven die worden geopend (Alessandra, Hannah, Elvire) zijn wederom weer heerlijk paradoxaal in dat ik ze ongelofelijk begon te haten en tegelijkertijd aimabel vond.

Bij het derde deel begon ik zoetjesaan een afkeer te voelen voor diezelfde schrijfstijl waar ik in de vorige twee boeken zo van ben gaan houden. Moet ik me nou weer een weg banen door dat platte Vlaams, dat geforceerd intellectuele taalgebruik en die ronduit stuitende beschrijvingen van seksuele handelingen..? Misschien had ik een langere tijd tussen de boeken moeten houden om ze enigszins te kunnen verwerken en er afstand van te kunnen nemen, of misschien ligt de oorzaak toch bij de erg pretentieuze schrijfstijl van Tom Lanoye. Ook hier zitten er echter weer een paar messcherpe vondsten tussen. Het beste aspect van die derde deel is voor mij hoe de gebeurtenissen rond Katrien weer ''full circle'' komen als zij op het destructieve af haar eigen lot vorm probeert te geven. Haar verhaallijn vormt dan ook nog steeds het kloppende hart van de monster-trilogie.

Tom Lanoye heeft een te fragmentarische en associatieve stijl van schrijven om tot zijn recht te kunnen komen in iets dat van zo'n omvang is als een grootse trilogie. Daarmee blijf ik echter nog steeds interesse houden voor zijn werk en het zal zeker niet lang meer duren voor ik een ander boek van hem ga lezen.