Het mooie van een fictief universum met parallelle werelden is dat deze uitermate geschikt zijn voor episodische verhalen. Van het ene op het andere moment bevinden je karakters zich in een andere wereld, een ander klimaat, een andere samenleving. Het lastige is, met name in een kort verhaal, om deze nieuwe wereld goed neer te zetten. Jasper Polane doet dit uitstekend. Het verhaal begint midden in de actie en neemt ons mee in een bliksembezoek langs een interessante wereld en een eveneens interessante samenleving.

Wat wel jammer is, is dat het plot op een gegeven moment verder gedreven wordt door een ogenschijnlijk toevallige gebeurtenis. Alhoewel, wellicht is het geen toeval en komen we er meer over te weten door een later bezoek aan deze wereld. Maar gezien de afronding van het verhaal is het te betwijfelen of dit bezoek er ooit gaat komen. Het verhaal is namelijk zo is opgezet dat het in principe geen invloed hoeft te hebben op de rest van de Onzichtbare Maalstroom serie.

Maar verder doet dit verhaal precies wat het moet doen. Het is een snelle en spannende duik in het universum van de Onzichtbare Maalstroom die goed kan dienen als introductie tot de serie of als dorstlesser tijdens het wachten op het volgende deel van de serie.