de meester van de verrassende twist flikt het hem weer! ,Jeffery Deaver (1950) is een Amerikaanse schrijver, die vooral bekend is van zijn populaire thrillers met hoofdpersoon Lincoln Rhyme. Deze criminoloog verscheen voor het eerst in The Bone Collector (1997). Dit boek, dat in Nederland uitkwam als Tot op het bot, werd niet alleen een megasucces, het kreeg tevens een prachtige verfilming, met in de hoofdrol Denzel Washington. Spanningsveld is de negende thriller, waarin Lincoln Rhyme en Amelia Sachs de strijd aangaan met de georganiseerde misdaad.
New York wordt in Spanningsveld opgeschrikt door een reeks bizarre moorden. De dader maakt zijn slachtoffers door op inventieve wijze het bestaande elektriciteitsnet te manipuleren. De aanslagen lijken volstrekt willekeurig en kunnen overal plaatsvinden. Zelfs in je eigen huis ben je niet meer veilig!
Om de moordenaar te stoppen, wordt er in allerijl een opsporingsteam samengesteld, waarover Lincoln Rhyme de leiding krijgt. De criminoloog zet alles op alles om een volgende moordaanslag te voorkomen. Maar als naast al deze problemen zijn oude vijand, de klokkenmaker, onverwachts opduikt, lijkt ook Lincoln onder de druk te gaan bezwijken.
Jeffery Deaver, de meester van de verrassende twist flikt het hem weer! Spanningsveld zit weer vol met onverwachtse wendingen, die ook de meer ervaren lezer(es) niet altijd zal zien aankomen. Het boek is van begin tot eind spannend en volgt een tempo waarin de gebeurtenissen zich in een sneltreinvaart afwisselen. Verrassend is de keuze van elektriciteit als terreurwapen. De schrijver heeft hiervoor duidelijk weer de nodigde research gepleegd. Het is zijn klasse dat hij de technische kanten van dit unieke moordwapen op een luchtige en begrijpelijke manier in het verhaal heeft weten te verwerken. Ondanks het volume verveelt het boek dan ook geen moment.
Kijk alleen uit voor metaal en stopcontacten ...