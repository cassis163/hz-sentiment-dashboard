‘Ik mis mezelf” gaat over Alice, een Amerikaanse hoogleraar psychologie. Ze ervaart in haar leven toenemende problemen met haar geheugen. Op dat moment is Alice nog geen 50 jaar oud. Gedurende een lange periode denkt ze nog dat haar problemen veroorzaakt worden door de overgang. Geleidelijk neemt het geheugenverlies steeds grotere proporties aan. Het wordt haar duidelijk dat er een ander probleem is . Ze gaat zonder haar man in te lichten zelf naar de dokter en komt na onderzoeken terug met de diagnose vroege Alzheimer. En wel een erfelijke vorm. Ze vertelt het haar kinderen die moeten besluiten of ze willen onderzoeken of ze erfelijk belast zijn.

Alice is een buitengewoon intelligente vrouw en zij kan door slimheid en creativiteit de achteruitgang van haar geheugen een tijdlang opvangen. Het wordt echter steeds lastiger om haar werk te doen. Ze heeft een plan bedacht om haar man en kinderen niet tot last te zijn en op tijd uit het leven te stappen. Uiteindelijk verdwijnt ook dit plan uit haar geheugen.

Het boek vertelt over de verschrikking Alzheimer, over wat dat met een mens doet. En over hoe moeilijk het is voor omstanders om met deze ziekte om te gaan. Ook de relatie met haar man blijkt toch anders te zijn dan ze dacht. Haar verwachtingen over hoe ze samen haar laatste periode van helderheid zullen doorbrengen eindigen in een ruzie : ‘Ik heb alzheimer, wat is jouw kutsmoes!’
Uiteindelijk brengt het ziekteproces haar het besef dat ze niet is wat ze doet. Dat ze meer is dan de hoogleraar, dan de moeder of de echtgenoot of dan de ziekte Alzheimer. Alice ontroert wanneer ze zegt; ‘Mijn gisteren verdwijnt en mijn morgen is onzeker, dus waar leef ik nog voor? Ik leef voor elke dag ik leef in het heden’.

Het aftakelingsproces van Alice is aangrijpend en de pijnlijke situaties die hierdoor ontstaan zijn tenenkrommend. Tegelijk zijn er ook veel mooie liefdevolle momenten. Lisa Genova weet het goed te omschrijven en de gevoelige snaar te raken. Het boek ontroert, en schetst tegelijkertijd een angstaanjagende toekomst voor degenen die met Alzheimer belast zijn.