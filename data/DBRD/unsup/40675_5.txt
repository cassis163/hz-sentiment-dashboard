Vaderland is een historische thriller en speelt zich af in naoorlogs Berlijn. Het is de hoofdstad van het grote Duitse Rijk waarvan Hitler na het winnen van de Tweede Wereldoorlog heerser is geworden. In april van het jaar 1964, één week voor de grootse viering van de 75e verjaardag van de Reichsführer, wordt een lijk gevonden in een meer vlakbij de meest pretentieuze buitenwijk van Berlijn. Xavier March, rechercheur (=SS-Sturmbannführer) bij de afdeling Moordzaken van de Kriminalpolizei, ontdekt na het identificeren van het lijk dat deze moord niet op zichzelf lijkt te staan. Het lijk, voorheen bekend als ere-partijlid, SS-Brigadeführer en minister van het Generaal-Gouvernement Josef Bühler, blijkt deelgenomen te hebben aan een samenzwering van de top van het Duitse Rijk tijdens de oorlogsjaren. Samen met een Amerikaanse journaliste ontrafelt March de aard van de samenzwering en ontdekt het geheim dat de Gestapo boven alles een geheim wil laten blijven. De waarheid zal immers wereldwijd tot een grote schok leiden en de broze banden van het Duitse Rijk met wereldmacht Amerika vernietigen.

Vaderland is het derde boek van Harris dat ik heb gelezen. Ik schrijf het niet gauw, maar het is bijna een meesterwerk. Het naoorlogse Duitsland onder Hitler, waar alles en iedereen voortdurend wordt gecontroleerd, wordt op beklemmende wijze beschreven. De onbekendheid van het Duitse volk, nee  zelfs de hele wereld, met de gruweldaden ten opzichte van het joodse volk, wordt op zeer geloofwaardige wijze neergezet. Harris heeft veel research gedaan en in werkelijkheid bestaande figuren, gebeurtenissen en documenten een rol gegeven in het boek. Dit geeft extra kracht aan het verhaal. Zo had het kunnen gaan. Zo had Europa eruit kunnen zien als Hitler niet was gevallen. Zo waren de gevolgen van Hitlers jodenhaat bijna geheim gebleven. Gelukkig is het maar fictie.

Klein minpuntje in de schrijfstijl van Harris, dat ik nog sterker bij 'Pompeii' tegenkwam, is het af en toe voorkomende moderne woordgebruik. Dat past niet in een historische thriller. Dit kan natuurlijk veroorzaakt zijn door de vertaler en het maakt voor de totaalscore niet uit. Vijf sterren. Zonder twijfel.