Voedingscoach Cassandra Wolf is langzaam aan het bijkomen na het verbreken van haar relatie met Finn. Voor haar is de tijd aangebroken om een nieuwe start in het leven te maken. Ze stopt al haar energie in de opstart van haar eigen praktijk en het schrijven van haar eigen voedingsboek ‘Eet Goed, Al Goed’. Ze wordt echter in haar werkzaamheden gestoord door een angstaanjagende gebeurtenis.
Elke nacht weer schrikt Cassandra wakker van een gil die door merg en been gaat. Waar komt deze gil vandaan? Samen met Franka, de zus van Finn, begint ze een zoektocht die haar naar het verleden van haar nieuwe woning brengt. En daar ontdekt ze dingen die misschien beter verborgen hadden kunnen blijven…

Judith Visser heeft met ‘Vreemden in de nacht’ een originele thriller neergezet met invalshoeken die de lezer aan het begin niet voor ogen heeft. Wanneer je als lezer denkt het eindelijk bij het rechte eind te hebben, weet Judith je aan het einde alsnog op het verkeerde been te zetten om je vervolgens achter te laten met een bloedstollende ontknoping. Door middel van vlotte en korte hoofdstukken springt het verhaal naar zowel 2013 als 1972/1973, waardoor de lezer zelf ook een tijdreis maakt. Voor mij als twintiger waren de hoofdstukken in de jaren ‘70 erg vermakelijk, en kwamen de sigaretten op tafel, de schillenboer en de grammofoonplaten als natuurlijk over. Judith Visser heeft een prettige schrijfstijl die vooral erg ‘to the point’ is en genoeg ruimte over laat voor humor tussendoor.

Mijn advies? Zet ‘Ruby Tuesday’ van The Rolling Stones lekker hard aan en ontdek zelf wie deze ‘vreemden’ in de nacht precies zijn.