Twee personen spelen de hoofdrol in Strandwolf, de derde thriller van de Zuid-Afrikaanse Natasha Mostert. De eerste is Justine Callaway, een jonge fotografe die na de dood van haar broer de rust opzoekt van het Engelse platteland. Ze past er op een landhuis voor een stel Amerikanen. Maar het huis heeft een eigen geschiedenis: Adam Buchanan heeft er zijn broer Richard vermoord, waarna hun moeder zelfmoord pleegde. Adam vluchtte naar Namibië, waar hij brieven schrijft naar een zielsverwante, maar die nooit verstuurt. Op een dag zal hij haar vinden...

Strandwolf is een beetje een eigenaardig boek. Aan de ene kant gaat Mostert bijna schaamteloos voor het sentiment. Twee zielsverwanten die elkaar vinden ondanks het feit dat ze duizenden kilometers van elkaar zijn verwijderd, de hinderpalen die beiden moeten overwinnen om tot elkaar te komen: bij momenten wordt het net iets te weeïg naar mijn zin. Aan de andere kant zijn er ook uitgesproken thrillertrekjes. Adam neemt het in Namibië op tegen een wreedaardige Rus, en Justine's belevenissen in het grote verlaten landhuis gaan bijna de horrortoer op, met enkele beklemmende spookachtige scènes. Al bij al is Strandwolf een lichtjes voorspelbaar, vlot lezend boek voor de romantische thrillerfan. De kandidaatlezer weze gewaarschuwd: Mostert doet al eens de ogen tranen.