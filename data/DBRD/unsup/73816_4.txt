In Nederland kennen we hem hoofdzakelijk van de serie rond Alex Cross, van 'The Womens Murder Club' en van de nog jonge 'Private Club'. Toch kent Amerika hem ook van een serie rond de detective Michael Bennett, en als groot stimulator om, via de ouders, meer kinderen aan het lezen te krijgen. En niet alleen vanwege het eigen financiële belang maar omdat hij ervan overtuigd is dat lezen voor kinderen heel belangrijk is voor hun ontwikkeling.
We hebben het natuurlijk over James Patterson, de meest succesvolle thrillerauteur ter wereld, en eigenaar van een belangrijk merk met dezelfde naam. Van zijn hand is ook het tiende deel uit de serie over 'The Womens Murder Club' met de toepasselijke titel Het tiende jaar.
Na haar bruiloft wordt rechercheur Lindsay Boxer bij de 15-jarige Avis Richardson geroepen die hevig bloedend langs de weg gevonden werd. Avis beweert dat ze pas is bevallen van een zoontje maar weet niet waar de baby gebleven is. Het meisje draagt niet meer dan een poncho, is verward en lijdt aan geheugenverlies. Twee vragen doemen bij Lindsay op: wie is de vader en waar is de baby?
Gelijktijdig begint openbaar aanklager en vriendin van Lindsay, Yuki Castellano aan een belangrijke rechtszaak. Hartchirurg Candace Martin wordt verdacht van moord op haar echtgenoot Dennis Martin. Een zaak die door Yuki, na diverse juridische nederlagen, van levensbelang is om nog serieus genomen te worden als aanklager. Cindy Thomas, journalist bij de Chronicle, moet dringend haar dagelijkse kopij bij de redactie inleveren. Ze schrijft ten einde raad maar een stuk over enkele vrouwen die verdoofd en verkracht ergens wakker worden zonder te weten wat er met hen is gebeurd. Cindy hoopt zo een vermeende verkrachter uit te dagen waardoor hij opgepakt kan worden, als hij tenminste bestaat...
James Patterson laat, zoals de fans van 'The Womens Murder Club' gewend zijn, Lindsay Boxer de belevenissen van zichzelf en haar drie hartsvriendinnen vertellen. Door deze constructie krijg je een verhaal dat doorspekt is met vele emoties, want Lindsay heeft een grote persoonlijke betrokkenheid bij Claire, Yuki en Cindy. Ze kent hun sterke en zwakke punten als geen ander, en ondersteunt hen waar nodig. Daarbij is ze voortdurend alert om vooral haar eigen besognes niet te vergeten. Patterson is kundig en slim genoeg om dat op uiterst geslepen wijze volledig uit te buiten. Drie primaire verhaallijnen bepalen prominent het avontuur waar 'The Womens Murder Club' in verzeild raakt, en maken het geheel uiterst gevarieerd. Door de vriendinnen elkaar, waar nodig, te laten ondersteunen en gebruik te laten maken van hun sterke persoonlijke eigenschappen, smeedt Patterson alles tot een homogeen geheel. Aan zijn vertelkunst en zijn bedrevenheid om spanning te creëren hoeft niet getwijfeld te worden, die beheerst hij tot in de finesses. Haast overbodig toe te voegen dat alle secundaire verhaallijntjes op het einde ook allemaal hun plaatsje vinden.
Dit alles bij elkaar opgeteld, resulteert Het tiende jaar in een sterke voortzetting van de succesvolle serie rond 'The Womens Murder Club'. En het zou Patterson niet zijn als hij op het einde geen verrassing in petto had. Een club waar je bijna jaloers op wordt omdat je er niet bij hoort!