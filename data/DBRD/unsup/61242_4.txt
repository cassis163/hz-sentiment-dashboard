Orewoet is het mooie debuut van Emy Koopman. Drie personages, in drie verhaallijnen en verschillende tijdsperiodes, draaien verlangend en zoekend om elkaar heen, op weg naar de onbereikbare liefde en uiteindelijk naar zichzelf. Aantrekken, afstoten en verder, het onvermijdelijke einde tegemoet.
Het verhaal zit vernuftig en intelligent in elkaar zonder ooit gekunsteld te worden. Als lezer word je liefdevol meegevoerd in de waanzinnige verzinsels en verlangens van de personages. Een jonge vrouw die zichzelf lijkt te verliezen in haar liefde voor een kunstenaar. Een opgroeiende jongen op zoek naar zijn vader en zichzelf. Een student die verlangt naar het leven van anderen en zichzelf is verloren.
Naast het universele thema van onbereikbare liefde spelen een aantal andere thema's mee, zoals bedrog en waanzin en wordt de lezer voor de vraag gesteld waar creativiteit eindigt en waanzin of bedrog gaat heten. Dat is een vraag die niet eenvoudig te beantwoorden blijkt te zijn.
Orewoet is een meeslepend boek wat tot nadenken stemt.