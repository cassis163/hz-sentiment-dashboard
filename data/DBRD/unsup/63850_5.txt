Franck Thilliez (Annecy, Frankrijk, 1973) wordt ook wel de Franse Michael Crichton genoemd. Niet zo verwonderlijk, daar beide schrijvers behept zijn met een flinke dosis kennis betreffende techniek, biologie, genetica en darwinisme, en dat ook allemaal inzetten om hun verhaal te vertellen. Eerdere boeken van Thilliez vielen regelmatig in de prijzen en van zijn laatste twee werken zijn de filmrechten verkocht aan een van de grootste filmmaatschappijen van Amerika: Paramount. De schakel is het tweede en laatste deel in een tweeluik over de politierechercheurs Lucie Henebelle en Franck Sharko.
Na het dramatische einde van Het weeshuis, waarin zowel Lucie Henebelle als Franck Sharko persoonlijk betrokken raakten bij de zaak van een psychopathische seriemoordenaar, wordt in De schakel de draad weer opgepakt. Het is een jaar later en Lucie en Franck hebben door alles wat er gebeurd is geen contact meer met elkaar. Lucie is herstellende van het grote trauma dat haar trof, en Franck heeft zich laten overplaatsen naar Parijs, waarvoor hij zich eveneens in naam heeft laten degraderen tot inspecteur. In Parijs is het dat hij te maken krijgt met de moord op Frédéric Hurault, een kindermoordenaar waar Sharko tien jaar geleden ook al mee te maken had. Vervolgens wordt hij door zijn chef op een andere zaak gezet, die van biologiestudente Éva Louts, die naar alle waarschijnlijkheid is doodgeslagen door een van de primaten die ze bestudeerde. Als blijkt dat alle aantekeningen over haar onderzoek naar linkshandigheid van de computer zijn verdwenen en uit pathologisch onderzoek naar voren komt dat de studente niet door de chimpansee, maar door iemand anders vermoord is, is dat het begin van een ijzingwekkende speurtocht die Sharko onderdompelt in de complexe materie van DNA, evolutie en een onbekend, maar oeroud virus. Ondertussen bewandelt Lucie Henebelle, eerst geheel als eenling, later met behulp van Sharko, dezelfde weg, die haar uiteindelijk voert naar Brazilië, naar de stam van de Ururus, waar wel eens de oorsprong kan liggen van de oorzaak van gewelddadig gedrag bij seriemoordenaars en dat zelfs nog verder terug lijkt te gaan, tot in de prehistorie aan toe.
Lijkt De schakel in eerste instantie uit twee verhaallijnen te bestaan die elk weliswaar dezelfde grondslag kennen, toch kruipen ze gaandeweg steeds dichter naar elkaar toe. Er zijn momenten waarop ze elkaar op een fractie na niet raken, om daarna in razend tempo hun eigen weg te vervolgen, totdat ze uiteindelijk op het moment suprême feilloos in elkaar overgaan. Maar dat gebeurt pas nadat Thilliez zijn lezers heeft meegenomen op een duizelingwekkende reis die voert van geavanceerde laboratoria en streng beveiligde gevangenissen via ijzige gletsjers en hoge bergen naar de jungle van Brazilië. Alles draait om DNA, een toch wel ingewikkelde materie die door Thilliez begrijpelijk voor iedere leek wordt verweven tot een interessant en boeiend verhaal, dat nergens ook maar een spoortje saaiheid vertoont. Onderwerpen als genmutaties, darwinisme en eugenetica vliegen je om de oren, waardoor De schakel geen boek is dat je even in een middagje uitleest. Maar dat hoeft ook niet. Het is namelijk een buitengewoon spannend verhaal, geniaal verteld, waarvoor je het beste de tijd kunt nemen om er ten volle van te genieten.
De schakel is, ondanks dat het een vervolg is op Het weeshuis, zonder problemen als losstaand boek te lezen.