Onder invloed is een veelzeggende titel voor de debuut thriller van Tamara Onos. Onder invloed van drank, de visser die verdrinkt in het natuurgebied de Havikerwaard, of verdronk hij door een andere oorzaak? Onder invloed van zelf gedraaide pillen, en onder verdachte omstandigheden overlijden. Onder invloed van een manipulerende puber, die met bedreigingen zijn zin doordrijft. Onder invloed van verdovende middelen om zo zijn werk goed uit te oefenen. In onder invloed krijgen we te maken met Renske Nijland, expert gevaarlijke stoffen die haar vraagtekens zet bij de dood van de visser. Ze stort zich op haar onderzoek nadat ze ook een dode reiger aantreft in de nabijheid van de vindplaats van de visser. Politieagent Marcel, waar ze priv√© ook mee te maken had en heeft, vindt dat ze zich vastbijt in haar visie en wil niets verder laten onderzoeken omdat volgens hem de doodsoorzaak duidelijk is. Daarnaast loopt de verhaallijn van de populaire Jeffrey die met zijn stiefbroer Klaas in een verlaten boerderij in de Havikerwaard woont. Met list en bedrog brengt hij de levens van Stijn en Liselotte, de kinderen van Renske, in gevaar. De hoofstukken zijn niet al te lang, bevatten geen moeilijke stukken en de spanning wordt gedoseerd. Af en toe zijn er flashbacks, cursief geschreven, waarin duidelijk wordt hoe en waarom Renske en Marcel elkaar kennen. De personages worden goed neergezet en vooral ouders van pubers zullen bepaald gedrag zeker kennen. Deze eersteling met Renske in de hoofdrol, smaakt naar meer.