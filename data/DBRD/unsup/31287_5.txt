Een unieke thriller die je naar de keel grijpt en je hart raakt prijkt op de cover van Spoorloos. Goed bedacht... en 100% waar. Harlan Coben beheerst de kunst om de lezer mee te nemen in een mysterie waarin werkelijk niets blijkt te zijn dan aanvankelijk gedacht werd. Zijn verteltrant is treffend, spannend en gevoelig. Werkelijk alles in dit boek heeft een reden. En alles eraan klopt.

De wereld van Will Klein, de hoofdpersoon van het boek, stortte als een kaartenhuis ineen nadat zijn broer Ken als hoofdverdachte werd aangewezen voor de brute moord op Julie Miller. Ken verdween spoorloos. De familie Klein bleef altijd geloven in zijn onschuld en dat ook Ken het slachtoffer was geworden van de moordenaar. Ook Will geloofde dat zijn broer niet meer leefde totdat zijn moeder hem op haar sterfbed vertelde dat Ken nog in leven was, met een foto als bewijs.

Will, die zijn leven juist helemaal op orde had, zet alles op het spel om achter de waarheid te komen. Nadat ook zijn vriendin Sheila plotseling verdwijnt en het zusje van Julie ineens contact met hem opneemt, komt hij erachter dat hijzelf een belangrijke rol speelt in een verleden dat bestaat uit leugens. Samen met zijn beste vriend Squares probeert hij achter de waarheid te komen.

Het is superknap hoe Coben de personages gedurende het verhaal inkleurt en echt laat leven. Het ongeloof van Will als hij bepaalde zaken ontdekt voel je in je vel. Het verhaal biedt diepgang waar nodig en de continue versnelling naar de ontknoping toe laat de adrenaline in je bloed stromen. Spoorloos is voor mijzelf de ontdekking van de afgelopen maanden. Ik ga ook zeker teruggrijpen naar eerder verschenen werk van deze auteur. Topklasse.