Het verhaal speelt zich af op en in het universum rond de planeet Netherea die wordt getroffen door een natuurramp die de elementaire balans ernstig verstoort. De populatie van Netherea moet in alle haast worden geëvacueerd en de oorzaak van de ramp moet worden onderzocht.
De reden achter deze ramp is angstaanjagend en heeft alles te maken met een kwaadaardig ras van wie men dacht dat het uitgestorven was.

De diverse, kleurrijke hoofdpersonen die worden gevolgd, weven een spannend verhaal dat op geen enkel moment saai wordt. Technologie wordt gecombineerd met magie, zodat diverse fantasy elementen ruimschoots aanwezig zijn. Een aantal karakters, zoals de jonge Earthmaster student Grummus stalen direct mijn hart.
De schrijver laat de werelden en de wezens die er wonen op een mooie manier tot leven komen en de subtiele humor in het verhaal maakt de duisternis wat minder donker. Het boek is Engelstalig, maar dit hoeft voor de geoefende, Nederlandstalige lezer geen obstakel te zijn, want het boek is vlot en begrijpelijk geschreven zonder kinderachtig te worden.

The Shaedon Resurgence 1 - The fall of Netherea vergelijken met andere boeken of verhalen binnen dit genre doe ik níet, want daarmee zou ik de schrijver en het verhaal te kort doen.

Kortom, een absolute Must Read voor iedere Fantasy en Sci-Fi liefhebber!