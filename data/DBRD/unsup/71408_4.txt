Kirsty Wark (1955) is van origine TV-presentator en journaliste. Ze werkt voor de BBC, waar ze het prestigieuze Newsnight presenteert. Ze heeft een aantal grote interviews op haar conto staan met onder andere Margaret Thatcher, Madonna, Toni Morrison en Donna Tartt. Daarnaast heeft ze gespeeld in televisiedrama's en films. Momenteel maakt ze documentaires voor de BBC. Met haar debuutroman 'De erfenis van Elizabeth' heeft ze een nieuwe stap gezet in haar carrière.

'De erfenis van Elizabeth' is een hartverwarmende en boeiende roman. Elizabeth Pringle is een oude, doodgewone vrouw die verknocht is aan haar thuis op het mooie Schotse eiland Arran. Via haar eigen woorden, die zij opschrijft om met zichzelf in het reine te komen en de balans van haar leven op maken, volgt de lezer haar levensloop met de vele hoogte- en dieptepunten en komen we te weten waarom ze zich min of meer van de buitenwereld heeft afgesloten. Wanneer ze op 95-jarige leeftijd sterft, laat ze haar huis en goederen na aan de haar onbekende Anna Morrison. Waarom?
Elizabeth's verhaal is niet nieuw, maar het is een aangrijpend verhaal, waarvan je af en toe stil wordt van meeleven of van onbegrip over de beslissingen die ze neemt.

Martha is de dochter van Anna Morrison. Zij moet ook in het reine zien te komen met haar bestaan. Ze is ruim dertig, heeft een moeizame relatie met haar jongere zus, haar relatie met de flamboyante Andrew is net op de klippen gelopen en ze draagt praktisch alleen de zorg voor haar dementerende moeder. Ze raakt in de ban van Elizabeth en gaat gedreven op zoek naar de reden waarom het huis aan haar moeder is nagelaten. Daarbij ontdekt ze meer dan ze had verwacht.

In afwisselende hoofdstukken raken de levens van Elizabeth en Martha steeds meer met elkaar vervlochten. De karakters – ook van de bijfiguren die diepgang geven aan het verhaal, zoals de zachtaardige Bea, de verzorgster van Anna, de mannen Saul en Niall die zo verschillend als ze zijn, bevriend raakten met Elizabeth en zo een brug vormen tussen haar en Martha – worden prachtig neergezet en goed uitwerkt. De eenzaamheid van Elizabeth en het verdriet van Martha die moet toezien hoe haar moeder steeds verder van haar wegglijdt in de dementie, zijn diep invoelbaar. Maar het is niet allemaal kommer en kwel, er is ook plaats voor vreugde en liefde. Net zoals in het gewone leven van iedereen.
Het boek boek is te vatten in een aantal thema's, zoals de relatie tussen moeders en dochters, liefde en verdriet, maar eigenlijk moet je dat als lezer maar gewoon loslaten en genieten van het mooie proza van Kirsty Wark. Waarbij je als extraatje naast de levensverhalen wordt getrakteerd op liefdevolle beschrijvingen van het mooie Schotse eiland Arran en haar habitat. Dit is een debuut dat er mag zijn.