De proloog en de epiloog van dit verhaal sluiten op elkaar aan. Rêve zit in de rechtbank, nadat haar broertje Justin van een brug is gesprongen en dood is. Zeker een beklemmend begin en einde van het boek.

De lezer volgt het verhaal van Rêve. Wat is er voor de dood van haar broer gebeurd? Wat is haar aandeel in zijn dood? En hoe verwerk je dit alles?
Rêve ontmoet tijdens haar omzwervingen door de stad een oorlogsveteraan. Deze ontmoeting én de visie van Justin doen haar besluiten om als soldaat naar Syrië te trekken. De beschrijving van deze missie is zeer gevoelig weergegeven.

"Mijn tijd in Syrië was het probleem niet. Mijn tijd hier was het probleem."

Trauma, angstgevoelens, eenzaamheid en vooral onbegrip worden door de schrijfster, Roanne van Voorst, krachtig neergezet. Op het einde van het boek, bij de verantwoording, komt de lezer meer te weten over traumaverwerking.

Hoewel er zware thema's worden aangehaald in 'Lief van je', is het boek toegankelijk voor een zeer breed publiek door de duidelijke schrijfstijl.