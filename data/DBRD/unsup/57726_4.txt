Elly’s droom wordt werkelijkheid wanneer ze een schooljaar freelance mag lesgeven aan kinderen van 14 jaar. Haar professionele leven floreert en haar rustige privéleven neemt een flinke wending.

‘Vanille’ vertelt haar verhaal, maar ook dat van enkele van haar leerlingen. Zo zijn daar Louis en Emma, die sinds de zomer een stel vormen; de populaire doch bescheiden An die heel mooi kan tekenen en gedichten schrijft en Henri, die uit de kast komt en zijn eerste liefde vindt, Joris, wiens oom een duidelijk standpunt heeft over zijn geaardheid.

“Joris heeft me enkele keren opgezocht omdat hij helemaal in zak en as zat. Uiteindelijk vertelde hij dat hij verkracht was door zijn nonkel, en dat zijn nachtmerries maar niet stopten.”

Heerlijk; weer een debuut. Zonder verwachtingen in een boek duiken. En, zoals mij wel vaker overkomt, bleek ook ‘Vanille’ een aangename verrassing. Van Hoofstadt presenteert haar verhaal vanuit het perspectief van diverse personen en bij elk personage kiest zij een schrijfstijl en toon voor haar dialogen die naadloos aansluit bij het karakter en de leeftijd van dit personage. Een originele aanpak en knap wanneer je zo kunt ‘schakelen’. Het komt bovendien uiterst geloofwaardig over, want ook in het ‘echte leven’ kent elk mens zijn eigen ‘toon’. Lerares Elly en haar leerlingen komen heel écht over doordat ze hun eigen geluid meekrijgen.

“Ga geen stap naar voor, zegt mijn onderbewust verlangen tegen haar, zonder dat ik daar met mijn nuchtere verstand ook maar één woord van bedacht. Blijf staan. Laat me nog even staan trillen. Verroer je niet. Niet zeg ik. Nooit meer.”

‘Vanille’ geeft de lezer inzicht in het privéleven van lerares Elly én in de lessen die zij haar leerlingen geeft. Emoties, geluk, keuzes, onverwachte gebeurtenissen, het zijn allemaal ingrediënten die de auteur fraai in haar debuutroman heeft weten te verwerken.

“En op dat moment weet ik niet wat me overkomt, maar ik neem haar vast en kus haar heel passioneel. Ik kan het echt niet verhelpen, ik moet haar kussen, vol passie, vol overgave, ik wil haar lichaam tegen het mijne voelen nu, ik kan nu niet enkel mijn eigen lichaam voelen. Dat is niet voldoende.”

Van Hoofstadt hanteert een frisse, originele schrijfstijl met een charmante Vlaamse ‘touch’. De taalbeleving is goed, alhoewel ik een extra redactieronde bij een volgende druk zou willen adviseren om de laatste onvolkomenheden eruit te halen; zonde.

Deze auteur ziet kans een aantal verrassende plotwendingen in haar verhaal te verweven en ik hoop dat er nog veel romans van de hand van Van Hoofstadt zullen verschijnen. Zij heeft met ‘Vanille’ in elk geval haar visitekaartje stevig afgegeven.

Over de auteur
Kris Van Hoofstadt is 47 en woont in Niel. Zij is auteur en eigenaar van Mijn Oase. ‘Vanille’ is haar debuutroman.

Uitvoering
Uitgever Mijnbestseller
ISBN 9789463182881
Paperback, 234 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/