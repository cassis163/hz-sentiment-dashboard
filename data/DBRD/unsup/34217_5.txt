Zestien jaar geleden lagen de eerste drie boeken onder de kerstboom op me te wachten. Ondanks mijn toen al iets te hoge leeftijd ('je leest toch geen kinderboeken meer!?') verslond ik ze in zeer korte tijd. Ondertussen was deel 4 uitgebracht en kon ik in 1 keer door. Toen begon het lange wachten.... Aangezien de Engelse edities eerder verkrijgbaar waren, heb ik de tijd tot deel 5 weten te overbruggen met het herlezen van de eerste delen in het Engels. Vanaf dat moment las ik eerst het Engelse deel en daarna het Nederlandse.

De films kan ik ondertussen meepraten.

Al met al zou men in de veronderstelling kunnen zijn dat ik HP-verzadigd ben. Dit dacht ik ook totdat ik de hashtag leesdemagie tegenkwam; een uitdaging om alle delen achter elkaar door te lezen. WAT EEN FEEST!

Men is nooit te oud voor Harry Potter en ook als je de films al kent geeft het boek zoveel meer dimensie. En de linkjes naar latere verhaallijnen vallen nu pas echt goed op hun plek.

Eigenlijk vind ik dat herlezen een verplichting moet worden na iedere 15 jaar.