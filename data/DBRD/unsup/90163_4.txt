Mijn belofte aan jou gaat over Quinn en Graham die elkaar voor het eerst ontmoeten als ze erachter komen dat hun partners een affaire met elkaar hebben. Niet echt de ideale omstandigheden om elkaar te ontmoeten, maar toch bloeit er langzaam aan iets moois tussen hen op. Nu zes jaar later zijn Quinn en Graham getrouwd, maar ook hun relatie kent de nodige hobbels, waardoor de relatie niet meer is wat ze er van verwacht hadden. Hoewel de liefde tussen hen perfect lijkt, is eerder het tegenovergestelde waar. Maar ondanks een moeilijke tijd zijn ze niet van plan om hun huwelijk op te geven.

Zoals wel vaker met boeken van Colleen Hoover vind ik het lastig om iets over het boek te zeggen zonder te veel spoilers weg te geven. Ik ging zelf het boek in zonder dat ik enig idee had waar het over zou gaan en heb ook bewust recensies gemeden totdat ik het boek gelezen had. Ik merk namelijk altijd dat ik het het fijnste vind om de boeken van Hoover neutraal in te gaan, omdat dan alle gebeurtenissen veel harder binnenkomen. Ik ga over het onderwerp dan ook niet zoveel zeggen, behalve dan dat het echt weer een heel ander onderwerp is dan in Colleens voorgaande boeken.

Voor de rest is het weer echt een boek zoals ik dat van deze schrijfster gewend ben. Een fijne schrijfstijl die lekker weg leest en personages waar je van gaat houden. Hoewel ik Quinn soms ook enorm irritant vond, snapte ik ook wel waarom ze zich zo gedroeg en bepaalde beslissingen maakt. Ook Graham maakt fouten, maar je voelt door alles zijn liefde voor Quinn heen. Wat ik heel fijn vond aan dit boek is dat er afgewisseld wordt tussen hoofdstukken uit het heden en uit het verleden. Aangezien de relatie tussen Quinn en Graham in het heden nogal in zwaar weer zit, is het heel fijn om te lezen hoe ze ooit verliefd op elkaar werden en nog echt gelukkig waren. Dat maakt het boek gelijk een stuk minder zwaarmoedig.

Mijn belofte aan jou is weer een hele fijne Colleen Hoover. Over een zwaar onderwerp, dat toch nog enigszins luchtig gebracht wordt, waardoor je niet de hele tijd verdrietig wordt van het lezen. Het is misschien niet mijn favoriete boek van deze schrijfster, maar hij staat zeker wel hoog op de lijst.