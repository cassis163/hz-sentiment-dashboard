Denken aan vrijdag is alweer het vijfde deel in de serie met psychotherapeute Frieda Klein in de hoofdrol en, eerlijk is eerlijk, ik kan nog geen genoeg van haar krijgen. Ook dit deel is weer zeer goed opgebouwd met nieuwe elementen die je Klein van een andere kant laat leren kennen. Hoe ze bijvoorbeeld omgaat met kleine kinderen (nuchter, bedaard en liefdevol) en hoe ze er langzaam achter komt dat ze niet alleen hoeft te geven maar ook mag nemen: hulp, aandacht.
De schrik was groot toen bleek dat de vermoorde man Sandy was, de ex-vriend van Frieda Klein. Ik vond het wel erg benauwend te merken hoezeer de politie zich slechts op één verdachte focuste en totaal niet, maar dan ook helemaal niet openstond voor een mogelijke andere dader. Dat was voor mij het enige ongeloofwaardige deel van het boek; voor de rest weer een feest van herkenning en hernieuwde kennismaking met oude bekenden als Josef, Chloë, Sasha etc. En ook het nieuwe onderdeel; dat Frieda Klein nu zelf het onderwerp van onderzoek als verdachte was. De uitwerking is verder goed en de opbouw van de plot is prima.De gesprekken met vrienden en collega's van Sandy, de speurtocht naar aanwijzingen; het wordt allemaal vlot verteld en biedt de lezer de mogelijkheid om zijn eigen spoor door het boek te volgen.
Ik heb het boek geluisterd als audioboek en het minpunt hiervan was de vertelster. Aan de ene kant kon ze heel goed de emoties weergeven, wat een meerwaarde was, maar ik ergerde me regelmatig aan de hortende uitspraak en de kleine aarzelingen waardoor zinnen onlogisch onderbroken werden. Het was niet altijd even vloeiend en dat leidde af.

Het volgende boek in de serie is Als het zaterdag wordt. Dat heb ik 3 jaar geleden al gelezen, maar ik heb het nu nogmaals als audioboek gedownload om mijn geheugen op te frissen, voordat ik de zondag induik.......