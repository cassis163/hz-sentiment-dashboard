Judith Visser heeft al een redelijk aantal boeken op haar naam staan. Nu slaat ze met haar autobiografische roman een nieuwe weg in als auteur. Ze laat de lezer kennis maken met Jasmijn Vink. Een bijzonder meisje dat op geheel eigen wijze deel uitmaakt van de wereld om haar heen. Als de leerlingen in de kleuterklas aan het spelen zijn, zit Jasmijn liever met haar neus in een boek. Wanneer er visite is, zit Jasmijn het grootste deel van de tijd op haar kamer. Waar het haar broer allemaal zo makkelijk lijkt af te gaan, is het bij Jasmijn een ander verhaal. Ze kan geen deel uit maken van de wereld waar ze zich in bevindt.

Gedurende het boek zien we Jasmijn opgroeien, van kleuter tot puber. Waarin bijzondere vriendschappen ontstaan, sommige waardevoller dan andere. Met name de pubertijd is een eye-opener. De wijze waarop ze deel uitmaakt van een schoolcultuur door compleet zichzelf te zijn en er eigenlijk niemand lijkt te zijn die het opmerkt is zorgwekkend. Gelukkig is daar een meisje dat Jasmijn neemt zoals ze is en haar vriendschappelijk toe laat in haar leven. Samen groeien ze verder op. Maar iedere verandering is moeilijk, iedere sociale verwachting is lastig en als je dan ook nog eens verliefd wordt...

Judith Visser, die zelf op latere leeftijd ontdekte dat ze Asperger heeft, laat je op een bijzondere wijze het opgroeien van een kind met ASS in een wereld zoals de onze zien. Het begrip van de ene kant, het onbegrip vanuit de andere kant leveren soms lastige situaties op, die erg herkenbaar zijn voor mensen die in hun omgeving te maken hebben met ASS. Daarmee zorgt Visser ervoor dat de ogen van de lezer in meer of mindere mate geopend worden, afhankelijk van de kennis die je al hebt van ASS.

Uiteindelijk heeft het boek een duidelijke boodschap. Iedereen met ASS is anders en het is moeilijk te begrijpen. Om het te begrijpen heb je de ervaringsverhalen van auteurs zoals Visser nodig. Want alleen met die inzichten kun je er enigszins een beeld vormen. Het boek van Visser is hier dan ook uitermate geschikt. Had het dikke boek, wat mij betreft wat ingeperkt mogen worden, tegelijkertijd heb ik hierdoor het gevoel dat we Jasmijn echt hebben leren kennen en met haar mee hebben kunnen leven, gedurende haar jeugd.

Een aanrader voor iedereen met affiniteit met of interesse in de leefwereld van mensen met autisme.