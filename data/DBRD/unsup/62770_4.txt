Sinds haar doorbraak met 'Geen gewoon Indisch meisje' (1983) heeft Marion Bloem nog veel meer romans geschreven met Indonesië als achtergrond. De ene nog mooier dan de andere. Ook de boeken van haar partner Ivan Wolffers spelen zich vaak daar af. Het paar maakte regelmatig reizen naar het land van herkomst van Marions ouders, op zoek naar familieleden, om te filmen (Marion) of voor medische projecten (Ivan). Wolffers fotografeerde er bij die gelegenheden lustig op los. In 2012 leidde dat al tot 'Het Bali van Bloem'. Nu is het zusterboek 'Het Java van Bloem' verschenen.

'Het Java van Bloem' is een echte lappendeken. Er is veel ruimte voor de schitterende foto’s van Wolffers, voor relevante fragmenten uit de romans van beide auteurs en voor niet eerder gepubliceerde dagboekaantekeningen. Daarnaast biedt het boek praktische reisinformatie, recepten en achtergrondinformatie over de Javaanse cultuur. De liefde voor Java spat van de pagina’s.

Een boek om te lezen als er een reis naar Java op het programma staat. Of gewoon om nader kennis te maken met de auteurs. Want ook over hen komt de lezer veel te weten.