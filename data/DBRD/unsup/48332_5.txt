De cover laat niets aan duidelijkheid te wensen over. De schilderijen die een hoofdrol spelen in Het meisje en de geleerde staan op de voor- en respectievelijk de achterkant. Met veel liefde, kennis en oog voor detail beschrijft de auteur de schilderijen. Het maakt dat je als lezer heel anders naar deze schilderijen kijkt. Gerdien Verschoor weet haar liefde heel goed over te brengen, tijdens het lezen sla ik regelmatig het boek dicht om nog eens naar deze schilderijen te kijken. Ditzelfde geldt ook voor de foto’s en schilderijen die in het boek zelf zijn opgenomen. Gerdien Verschoor weet waar ze het over heeft. Ze heeft haar sporen in de wereld van de kunst ruimschoots verdiend. Ook kent ze Midden-Europa goed. Ze heeft jaren in Polen gewerkt. Deze twee Rembrandts zijn innig verbonden met Polen en de geschiedenis van de Poolse familie Lanckoronska. De familiegeschiedenis van de familie Lanckoronska en in het bijzonder gravin Karolina Lanckoronska, hangt sterk samen met de Rembrandts en de liefde voor kunst. De auteur heeft uitgebreid onderzoek gedaan naar de geschiedenis van deze familie. Ze volgt niet alleen de levenswandel van de geëmancipeerde gravin die ondermeer leidt naar een concentratiekamp in de Tweede Wereldoorlog, maar ook de levenswandel van de Rembrandts die op verschillende plekken in Europa zijn geweest. Het is interessant om meer te lezen over de grootschalige kunstroof in de Tweede Wereldoorlog. Een niet onbekend thema, maar in dit boek uitgebreid uit de doeken gedaan.
Gerdien Verschoor schrijft toegankelijk in korte hoofdstukken en heeft kunst en een familiegeschiedenis op een prachtige manier op papier gezet. Haar manier van schrijven doet denken aan Geert Mak. Wie bijvoorbeeld met plezier De levens van Jan Six heeft gelezen, zal ook dit boek zeker kunnen waarderen.