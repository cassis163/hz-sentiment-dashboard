Hinke Piersma, de auteur van het oorlogsverhaal Zussen studeerde geschiedenis en heeft een deel van haar kennis rondom de Tweede Wereldoorlog in haar boek Zussen verwerkt. Het boek leest als een oorlogsverslag. Vooral het eerste hoofdstuk kost aardig wat tijd en inspanning. Dit deel bestaat voornamelijk uit een verzameling van feiten over de zussen Ina, Greta en Els en de rest van hun Joodse familie. In dit eerste gedeelte van het boek wordt het de lezer duidelijk gemaakt dat de zussen behoorlijk verschillen in karakter en hun opvattingen. Ook in de oorlog maakten ze alle drie andere keuzes en gingen ze stuk voor stuk noodgedwongen hun eigen weg, zo blijkt in de opvolgende hoofdstukken. Het waargebeurde verhaal is indrukwekkend en alleen daarom is Zussen al een aanrader te noemen. Zeker voor ieder die meer wil weten over de Tweede Wereldoorlog en de gevolgen die daar aan vast kleefden voor voornamelijk de Joodse bevolking in Nederland.

Hinke Piersma heeft overduidelijk veel tijd en energie gestoken om dit boek te kunnen verwezenlijken. Helaas zal de bundel vermoedelijk niet een heel groot publiek aanspreken, domweg omdat het boek pittig leesvoer is, het vraagt veel concentratie. De verhalen van de drie zussen zijn natuurlijk met elkaar verbonden, maar om het boek gemakkelijker leesbaar te maken was het prettiger geweest als Hinke Piersma zich op een van de drie zussen had geconcentreerd. In dat geval hadden er zelfs drie boeiende romans kunnen ontstaan, die allen een belangrijk â€“ en waargebeurd verhaal vertellen. Maar toch; Hinke Piersma heeft vast bewust gekozen voor deze manier van overbrengen; het opsommen van feiten zonder af te dwalen naar een geromantiseerd verhaal. Zussen toont dan ook een belangrijk stuk geschiedenis. Littekens, die eenieder zou moeten ontroeren.