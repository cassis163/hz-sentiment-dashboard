Omdat ik besloten had maar eens een 'Rebus'-boek van Ian Rankin te gaan proberen heb ik meteen het eerste deel uit de serie gehaald. 'Kat & muis' is het eerste deel en al in 1987 verschenen in Engeland. Ik had de vijfde, Nederlandse druk uit 2006 (extra voorwoord Rankin). Heb het in een weekeind uitgelezen dus het leest als een trein. Het verhaal speelt in Edinburgh en directe omgeving en in het voorwoord legt Rankin nog het een en ander uit over de totstandkoming, plaatsen in het verhaal en personages. Het oorspronkelijk bedoelde einde is veranderd voor publicatie anders was het nooit een serie geworden. Rebus is de inspecteur die wel een beetje standaard is voor de moderne speurder: overhoop liggen met de superieuren, moeizame relatie, onderbetaald, dranklustig, maak het rijtje maar af. Raadselachtig is zijn verleden als SAS-man en dit is ook belangrijk voor het verhaal. Het blijkt uiteindelijk de oplossing te brengen voor een serie moorden op jonge meisjes waar aanvankelijk geen enkel verband tussen lijkt te bestaan.
Ondanks een aantal kleine storende foutjes: Gill Templar in het voorwoord, Templer in het boek, een Nakamichi cassettedeck(goed) in het voorwoord is een tapedeck in het boek(fout). Collega Jack Morton is 35 jaar en zo'n 20 jaar in dienst bij de politie (kinderarbeid in Engeland?) toch een prettig detectiveverhaal. Er zijn in dit verhaal logischerwijs nog geen mobieltjes maar wel een telex. Voor mij geen probleem geweest bij lezing.