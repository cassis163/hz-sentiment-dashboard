Met Rendez-Vous slaat Verhoef een nieuwe weg in. Haar twee vorige thrillers vielen in de categorie aktie terwijl haar nieuwste boek als psychologisch valt te typeren. De hoofdrol in het verhaal wordt vervuld door Simone. Zij verhuist samen met haar gezin naar Frankrijk om een langgekoesterde droom te vervullen. Samen met haar man wil ze een bouwvallig landhuis omtoveren in een chambre dhôtes. Aannemer Peter en zijn klusteam worden ingehuurd om het huis bewoonbaar te maken. Een van de bouwvakkers is de aantrekkelijke Michel en Simone begint een affaire met hem. Haar man heeft niets in de gaten, maar Peter wel. Hij begint Simone af te persen en wordt steeds veeleisender. Simones eens zo mooie en veilige leventje komt steeds meer op zijn kop te staan en de enige manier om te ontsnappen is het heft in eigen hand nemen

Esther Verhoef heeft met Rendez-Vous laten zien dat ze meer in huis heeft dan keiharde actie. Met haar nieuwste boek toont ze ook haar gevoelige kanten. Haar uitstapje naar de psychologische thriller is wat mij betreft een geslaagde. Ze heeft haar vlotte schrijfstijl behouden, maar is ook in staat om een broeierige spanning te creëren die de lezer van begin tot eind in de greep houdt. De spanning is goed gedoseerd en leidt uiteindelijk tot een onvermijdelijke climax. De zinderende passie brengt het boek naar een hoogtepunt en doet denken aan bijvoorbeeld De eetclub van Saskia Noort. Dit is typisch zon boek dat je in één avond verslindt en dat je hongerig maakt naar een vervolg. Uitgeverij Anthos heeft er weer een raspaardje bij en ik als Nederlander ben trots op Verhoef.