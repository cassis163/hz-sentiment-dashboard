Benjamin Alire Sáenz is om één of andere reden aan mijn aandacht ontsnapt. Ari & Dante stond natuurlijk al een tijdje op mijn TBR, met de nadruk op ‘een tijdje’. De onverklaarbare logica van mijn leven stond nog lager op dat lijstje omdat het niet meteen zijn bekendste boek was, maar wat ben ik enorm blij dat ik het gelezen heb.

Blossom Books is echt een fantastische uitgeverij en als er één ding is wat ik heel leuk vind aan hun boeken, dan zijn het de boodschappen van Myrthe Spiteri. Dit boek omschreef ze als ‘een lang, lome zomer’ en ik zou het zelf niet beter kunnen verwoorden. Al ben ik het er niet mee eens dat je er doorheen slentert, ik ben er namelijk doorheen gevlogen. Eenmaal begonnen kon ik niet meer stoppen, het was werkelijk zó goed.

Van begin tot eind klopte alles: de personages, de gebeurtenissen, de omgeving,… In het begin was ik een beetje bang dat Salvador een relatie zou krijgen met Sam, waarna ze terug uit elkaar zouden gaan en op het einde terug samen kwamen. Hoe graag ik dat soms lees, ik had niet echt zin in zo’n verhaal en wat ben ik blij dat dit boek niet zo is verlopen.

Niet alleen de personages waren on point, ook de schrijfstijl van Sáenz was om te watertanden. Hij schrijft bijna poëtisch en ik heb meerdere quotes ontdekt die ik zeker wil onthouden, waaronder deze:

“Woorden bestaan alleen in de theoretische zin. En op een doodnormale dag kom je een woord tegen dat alleen in theoretische zin bestaat, ontmoet je het in het echt.”

Na deze lofzang kan ik dan ook niet anders dan dit boek 5 welverdiende sterren toe te kennen. God weet dat het er nog te weinig zijn voor dit pareltje.