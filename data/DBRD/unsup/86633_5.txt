Pa Salt is een wat mysterieuze, maar zeer rijke man. Hij adopteert zeven baby's, allen meisjes, hoewel - de zevende is nooit gearriveerd. Een raadsel. De meisjes groeien op op het landgoed van Pa aan het Meer van Genève. Ze worden verzorgd door Marina, door allen Ma genoemd. De meisjes zijn genoemd naar de sterren van het sterrenbeeld De zeven Zusters en ook gebaseerd op het mythologische klassieke verhaal van de Pleiaden. Pa Salt is een anagram van Atlas, vader van de zeven zusters en de P, die staat voor hun moeder.
Als ze volwassen zijn zijn alle zussen uitgezwermd over de wereld. Alleen de oudste, Maia, is in Zwitserland blijven wonen, dichtbij het huis van pa Salt, Atlantis.
Ook zij is echter afwezig als het bericht komt, dat pa Salt is overleden. De zussen trekken terug naar hun basis, naar Atlantis. Ze krijgen te horen, dat Pa Salt een zeemansgraf wenste en dat die plechtigheid op zijn verzoek al heeft plaatsgevonden. De meisjes krijgen allemaal een enveloppe met gegevens, waardoor ze hun afkomst kunnen zoeken. Ook krijgen ze de coördinaten van de plaats waar ze ter wereld kwamen. Als ze eraan toe zijn, kunnen ze op zoek gaan naar hun roots.
Maia, die ontroostbaar is, en toch duidelijk al niet prettig in haar vel lijkt te zitten, is de eerste die op zoek gaat. Zij is de eerste die beseft, dat ze eigenlijk weinig weet over de man, die haar adopteerde.
Haar zoektocht leidt haar naar Brazilië. Ze wordt geholpen bij haar zoektocht in Rio door een schrijver, van wie ze een boek heeft vertaald.
Maia blijkt familiebanden te hebben met een oude familie in Rio en met de beeldhouwer van het grote Christusbeeld, dat boven de stad uittorent. Maar hoe zit die puzzel in elkaar? Hoe komt ze in contact met die familie en hoe komt ze achter de verhalen over haar afkomst en adoptie?
In flashbacks wordt beschreven wat zich afspeelde in de tijd voor de geboorte van Maia. Zo leert Maia zichzelf kennen en de lezer volgt haar geboeid in haar zoektocht. In de tussentijd leert ze haar schrijver ook steeds beter kennen.

Er gebeurt zoveel in dit boek: de zoektocht van Maia, maar ook de geschiedenis van het Christusbeeld, die de schrijfster zo vaardig in het verhaal heeft verweven. De gebeurtenissen in een beeldhouwers atelier in Parijs blijken ook van belang en zijn interessant om te lezen. De steeds wisselende perspectieven houden het enthousiasme vast.
Een geweldig boek, waarvan gelukkig nog een aantal vervolgen zijn en zullen worden geschreven. Ik kan niet wachten.