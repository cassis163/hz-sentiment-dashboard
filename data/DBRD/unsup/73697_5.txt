Het boek is een mengeling van Fantasy, SF en spanning en beschrijft de belevenissen van een aantal mensen die op een bijzonder spannende manier op een planeet ver weg belanden. Daar komen ze in aanraking met allerlei vreemde planeetbewoners en volkeren, ieder met eigen kenmerken, voeding etc. Deze volkeren zijn elkaar niet allemaal gunstig gezind, en de aardbewoners moeten daarin zien te overleven. Maar ook een manier zien te vinden om terug te keren naar aarde. Ze maken vrienden voor het leven, maar ook vijanden. Moed, angst, blijdschap, liefde, alles passeert de revue. En wie is toch steeds diegene die met een inwendige stem waarschuwt voor gevaar, maar ook dubbelzinnige opdrachten heeft voor onze aardgenoten???

De schrijfstijl is zéér prettig, nodigt uit tot verder lezen (en verder en verder en verder...) en leest makkelijk weg. Ook gebruikt de auteur ongewone maar zeer treffende uitdrukkingen om situaties te verduidelijken ("...beide zonnen maken zich op voor een vuurrode verdwijning achter de horizon", "...verlamde een onberedeneerbare twijfel zijn denken" en "..veranderde de kazerne in een mierenhoop waarin met een stok was gepord" ). De hoeveelheid aan personages is soms wat verwarrend, zeker waar het de vreemde namen van de planeetbewoners aan gaat. Enige concentratie is dus wel vereist, maar dat gaat eigenlijk vanzelf want het is allemaal erg boeiend wat aan de fantasie van Jos is ontsproten. De gebeurtenissen, omgeving en de vreemde volkeren worden zeer beeldend en gedetailleerd beschreven, echter dusdanig dat er ook nog wat aan de eigen fantasie wordt overgelaten, wat prettig is. Hierdoor zie je het verhaal als een film voor je. Een klein puntje van kritiek is dat de balans op enkele plekken in het boek wat is doorgeschoten naar al té gedetailleerd. De gevechten hadden naar mijn smaak wat korter gekund, de activiteiten zijn veelal hetzelfde waardoor het een tikkeltje langdradig werd. Ook zijn de wisselingen in perspectief (van het verhaal van het ene groepje personages naar dat van het andere groepje) wat abrupt. Dat schepte bij mij wat verwarring. Máár, dat kan ook liggen aan de manier waarop het boek op mijn DS zichtbaar wordt gemaakt (in alinea's, waarbij de DS iedere inspringing als nieuwe alinea ziet, terwijl het op mijn computer allemaal achter elkaar staat en de verandering van perspectief wordt gescheiden met een enter. Dat zal duidelijker zijn). De auteur gebruikt uit de lucht gegrepen benamingen voor bijvoorbeeld voedsel en dranken, maar ook dieren die totaal geen connectie hebben met Nederlandse benamingen. Dat geeft een extra dimensie / geloofwaardigehid aan deze buitenaardse planeet (het is immers niet te verwachten dat een andere planeet bijvoorbeeld Heineken schenkt...). Toch zijn er ook, met een luchtige knipoog vermelde overeenkomsten met de aarde ( zoals de uitdrukking "ik heb honger als een krayag" en op deze verre planeet heerst eveneens het vooroordeel dat vrouwen hun mond niet kunnen houden en van winkelen houden ). Leuk voor een "oh ja" beleving! Het is een volwassen boek voor volwassenen, daarom past de gewoonte van bijvoorbeeld de Ropso-stam om gesprekken te beginnen met een "Grww" niet in het boek. Dat vond ik wat kinderlijk. Soms loopt de tekst niet helemaal lekker vanwege de zinsopbouw (...Onmacht maakte zich meester van hem", waar ik "onmacht maakte zich van hem meester" zou gebruiken) en zitten er hier en daar kleine taalfoutjes in het boek (die een minder grote zeikerd op het gebied van de Nederlandse taal waarschijnlijk niet zou opvallen). Ook is er soms schrijftaal gebruikt in de dialogen i.p.v. spreektaal (het woord "behoeft" is geen spreektaal, ik zou gewoon "hoeft" gebruiken). Maar dat is allemaal muggenzifterij, de auteur heeft hier een prachtig staaltje schrijfkunst neergezet op hoog niveau. het is een ingewikkeld verhaal, veel gebeurtenissen en veel personages en alles klopt gewoon, geen losse eindjes, een boek met een kop en een staart. Erg knap gedaan. Wat ik ook geweldig vind is dat nadere uitleg van ingewikkelde situaties, de wezens die de planeet bevolken en andere belangrijke zaken op een soepele manier verweven is in het verhaal waardoor de lezer het ook begrijpt. Een voorbeeld hiervan is de stuurman die sterke verhalen vertelt over zijn avonturen, in deze sterke verhalen zit heel veel kennis verweven die noodzakelijk is om een aantal zaken te begrijpen.

Ik kan en wil niet anders dan dit prachtige boek beoordelen met 5 duimpjes, alle 5 meer dan verdiend en hoewel er een staart zit aan het boek, zie ik toch zeker wel mogelijkheden om hier nog een vervolg aan te breien Jos!!!! Ik kijk er in ieder geval naar uit, het zou zonde zijn voor lezend Nederland (en lezend aarde!) als het bij Kiranne zou blijven!