"Peachez, een romance", is een boek over een gewaardeerde professor die als zestigplusser in de ban raakt van de porno-actrice Sarah Peachez die hij via e-mail leert kennen. Maar er zit zoveel meer in het boek. Het boek staat bol van de oude mythologieën, prachtige verhalen en zeer vernuftige symboliek. En dat alles opgetekend in prachtige zinnen.

Hoewel het in het begin even wennen is, en de teksten van Sarah Peachez vanwege de platvloersheid een verademing zijn, leer je als lezer de ideeën en het taalgebruik van de professor steeds meer waarderen. Zijn meest prachtige idee zit dan ook aan het eind van het boek:

'Het geheim van Gods liefde is dat deze volmaakt is en eindeloos omdat zij volledig van onze kant komt als een projectie van onze verhevenste voorstelling van het goede op een leeg scherm en dat Hij de illusie niet verstoort door te bestaan. Gods grootste gift aan ons is dat Hij Zijn post niet beantwoordt en Zijn telefoon niet opneemt en ons alle vrijheid gunt om Hem lief te hebben zoals wij Hem het liefst hebben.'

Zou dit ook gelden voor een vriend/vriendin/echtgenoot? Moet de liefde van je leven daadwerkelijk bestaan wil de liefde zin hebben? De professor bijvoorbeeld, gaat zo op in zijn liefde voor Sarah, dat hij van alles op haar projecteert. Zo kan hij door de computer heen zien dat ze bloost of verbleekt. 'We zoenden elkaar in onze fantasie.'

Ook gebruikt Ilja Leonard Pfeijffer de vergelijking met Pygmalion, een beeldhouwer die verliefd werd op het beeld dat hij maakte van de godin Aphrodite. Hij bad dat zijn beeld tot leven komt en zo geschiedde. Ook de professor slaat aan het bidden:

'Het was een vorm van bidden die met een schitterend en waar woord 'toegeesting' wordt genoemd. Terwijl ik de beeltenis van haar lichaam met geest verwarmde en adem inblies, trachtte ik dwars door het retinascherm van mijn computer heen de afstand die ons scheidde te overbruggen met mijn toegewijde concentratie en de hemel te bereiken, die als niets anders gedefinieerd kon worden dan als de ervaring van haar nabijheid.'

Maar ondanks dit alles en ondanks het fantastische en bijna onwaarschijnlijke verhaal (ware het niet dat het op een waargebeurd verhaal gebaseerd is) geen vijf sterren voor dit boek. Want hoewel de professor en interessant en zeer intelligent persoon is die de lezer zeker wat kan leren, is Pfeijffer er niet in geslaagd om de lezer te laten meeleven met de hoofdpersoon. Het is interessant en vermakelijk wat er met hem gebeurt, maar je ontwikkelt geen liefde of medelijden voor hem.

Desondanks een prachtig boek dat het zeker waard is om gelezen te worden.