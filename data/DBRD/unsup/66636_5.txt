Alleen een klein en machtig eliteclubje weet dat er al jaren een middel tegen veroudering bestaat. Wat hen betreft blijft dat geheim. Ontdekker Jacob Grünberg wil echter wereldwijde erkenning voor zijn uitvinding. Na de plotselinge dood van haar minnaar raakt pr-vrouw Ella Vreeland verstrikt in het huiveringwekkende web rondom deze meedogenloze wetenschapper en ontdekt ze de duistere schaduwwereld achter de schone schijn.

Visie van de recensent
Ik heb auteur Ingrid Ooninxcx ontmoet tijdens het ‘Moordwijven ontbijt’ bij boekhandel H. de Vries in Haarlem. Toen ik haar vertelde dat ik haar thriller ‘Medicijn’ ging recenseren, was het enige dat ze mij vroeg of ik het boek met ‘open mind’ wilde lezen. Vanzelfsprekend heb ik dat gedaan en jemig….wat een verhaal.

“Mam was dood. Ze was alleen en op zoek naar mij en toen werd ze aangereden. Verdomme. Ik had niet weg moeten gaan.“

Sommige lezers vinden het wellicht onwaarschijnlijk, maar ik kan mij –in de voortsnellende ontwikkelingen op het gebied van onder meer de medische wetenschap en het feit dat steeds meer mensen gericht zijn op eigen gewin- voorstellen dat een dergelijk scenario bewaarheid wordt. Het is overigens ook een boek dat je aan het denken zet over wat er al dan niet geoorloofd is in onderzoek naar, in dit geval, verjongingskuren. Een ethisch vraagstuk.

“Alissa pakte haar medicijndoosje en slikte haar dagelijkse portie pillen: een mix van vitaminen, mineralen, antioxidanten en hormonen. Ze kon best zonder het medicijn van die nare Jacob Grunberg.

Ik heb ‘Medicijn’ dan ook haast ademloos uitgelezen. Wat een fantastische thriller met snelle plotwendingen en een continue spanningsboog. Het verhaal zit prima in elkaar en de personages zijn goed uitgewerkt.

“Amin zou morgen na de tweede bloeddonatie weer op straat gezet worden. Hij zou de camera naar de politie kunnen brengen.”

Vooral met Ella leef je eindeloos mee. Ondanks dat Ella voortkomt uit het snelle, egoïstische en luxueuze reclamewereldje, is haar metamorfose naar de sterke, dappere en daadkrachtige vrouw die zij uiteindelijk wordt, zeer geloofwaardig.

De auteur
Oonincx studeerde journalistiek. Zij is auteur en communicatieadviseur. In 2010 wint zij met haar debuutroman ‘Nickname’ de eerste prijs bij een schrijfwedstrijd. The House of Books biedt haar vervolgens een contract aan. ‘Nickname’ ontvangt een nominatie voor de Schaduwprijs voor het beste Nederlandstalige thrillerdebuut 2011 en de Crimezone Award voor de beste Nederlandstalige thriller in 2010. In oktober 2011 verschijnt haar tweede boek ‘Botsing’, een psychologische thriller. In oktober 2013 verschijnt haar derde thriller ‘Sluipweg’. ‘Medicijn’ is de vierde thriller van Oonincx.

Uitvoering
Uitgeverij Overamstel
Paperback
ISBN10 :9044345591
ISBN13 :9789044345599

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti.nl