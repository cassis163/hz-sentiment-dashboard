Op het eerste gezicht tapt Baldacci uit zijn gekende vaatje: een overheidsambtenaar die onterecht beschuldigd wordt en die, geholpen door iemand van het andere geslacht de ware schuldige gaat zoeken; twee misdaden, eentje in het verleden en eentje in het heden die ogenschijnlijk niets met elkaar te maken hebben, maar het natuurlijk wel zijn... Maar, Baldacci blijft Baldacci: hij schrijft het allemaal zo goed aan elkaar dat het boek leest als een trein. Het is geloofwaardiger dan het vorige boek (al mag je ook hier niet te diep nadenken over sommige dingen) en het duo King / Maxwell is een hit. Bovendien weet hij te boeien tot het einde en komt hij met een echt verrassende ontknoping aanzetten.