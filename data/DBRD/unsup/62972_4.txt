Naar aanleiding van verhalen van de Deense schrijfster Elsebeth Egholm is er een DVD- serie verschenen met de titel “Those who kill”. Deze serie was spannend en ik wilde wel een boek van deze schrijfster lezen.

Read in August, 2011
Dicte Svendsen is een journaliste bij de krant in Århus, de tweede stad van Denemarken. Zij ontvangt per post een film, anoniem verzonden en aan haar geadresseerd. De film laat een onthoofding zien. De daders, gehuld in oosters aandoende kledij, eisen dat de doodstraf terug wordt ingevoerd in Denemarken. Er wordt meteen vanuit gegaan, dat moslims deze terreurdaad hebben uitgevoerd. Dicte kopieert de DVD en geeft het origineel aan de politie. Rechercheur John Wagner voert het onderzoek uit. Dicte zit soms in een impasse, omdat ze een goed verhaal kan schrijven voor de krant en de politie haar vraagt nog te wachten. Nadat er een tweede DVD wordt gestuurd en er verhalen van andere kranten verschijnen, wil ze haar verhaal wel doen, ondanks haar belofte aan de politie.

Ook in Denemarken is er angst voor terreur en zijn er integratieproblemen, net zoals in ons land. Dicte denkt, dat de vriendschap van haar dochter Roos met een Pakistaanse jongen Aziz veel te maken heeft met dit incident. Hij wordt gezien als verrader, nadat hij een opleiding is gaan volgen aan de politie- academie. Zij kunnen niet eens gewoon met elkaar omgaan.

Naaste familie is spannend vanaf de eerste bladzijde. Het speelt zich af in Århus, waar wij een keer een bezoek hebben gebracht tijdens een vakantie, wat ik wel leuk vond. De ontknoping is heel anders dan je verwacht: vier sterren zeker waard!