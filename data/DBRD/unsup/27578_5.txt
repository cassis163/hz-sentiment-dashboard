Kort na de jaarwisseling wordt het lichaam van Ester Synnove Lonn gevonden. Ze blijkt vermoord. Haar ex-man Johnny Svendsen wordt gearresteerd maar een aantal weken later wegens gebrek aan bewijs vrijgelaten. Hij behoort nog wel tot de verdachten.

Het onderzoek naar de moord verloopt moeizaam. Er is geen enkel aanknopingspunt en de zaak lijkt muurvast te zitten. Toch geeft Cato Isaksen, de inspecteur die het onderzoek leidt, niet op. Ook niet als hij later wordt geconfronteerd met de vermissing van een jonge vrouw. Deze vermissing dateert van een paar jaar eerder, maar er werd al aangenomen dat deze vrouw zelfmoord heeft gepleegd.

Dankzij het doorzettingsvermogen van Cato en zijn team wordt de puzzel steeds verder, hoewel nog wel langzaam, opgelost. De stukjes vallen in elkaar en de moord en de vermissing lijken met elkaar in verband te staan.

De personages van Cato Isaksen en zijn team worden in De Rouwmantel verder uitgediept. Als lezer krijg je daardoor het gevoel dat je ze steeds beter leert kennen.

Met De Rouwmantel heeft Unni Lindell weer een uitstekende thriller geschreven. Het boek heeft spanning, drama, is intrigerend en heeft een toch nog onverwachte ontknoping. Ondanks het traag vorderende onderzoek weet Lindell de lezer blijvend te boeien. Dit alles maakt dat het boek een absolute aanrader is.