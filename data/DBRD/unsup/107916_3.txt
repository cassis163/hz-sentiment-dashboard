Het Verhaal van Sky stond al langer op mijn lijstje, duh het wordt uitgegeven door uitgeverij Blossom Books! Het stond alleen niet zo heel hoog, aangezien het me meer een romannetje voor op een regenachtige zondag ofzo leek. Dus stond het er daar maar te staan tot de uitgeverij een Soulmates Readalong organiseerde. Met zijn allen hetzelfde boek lezen? Wat is er nu leuker dan dat? Count me in! Met als gevolg dat Het verhaal van Sky opeens naar boven schoot op de lijst en ik het eindelijk op pakte. Maar nu, zouden mijn niet al te hoge verwachtingen bewaarheid worden?


Nou, ik had gelukkig de plank compleet misgeslagen, want hoewel romantiek natuurlijk een belangrijk onderwerp is, was het verhaal veel donkerder dan ik verwachtte. Bevatte het een spannend mysterie dat je pas tegen het einde een duidelijk beeld geeft wat er precies aan de hand was, om je vervolgens in een paar koelbloedige actiescènes te werpen! Oh dit boek heeft me zo bij de pinken gehouden en nog wist het me te verrassen! Me like!


Daarnaast was humor ook volop in Het verhaal van Sky aanwezig. Precies de soort humor waar ik van hou: de droge en sarcastische variant. Na een paar bladzijdes al ben ik maar gestopt met bijhouden van alle leuke passages, comebacks en oneliners door middel van sticky bookmarks, anders was ik zo door mijn voorraad heen! Dat heeft dit verhaal echter niet minder grappiger gemaakt :)


Op de personages was ook niets op aan te merken. Zed en Sky hadden goed uitgewerkte persoonlijkheden, maar ook de minder belangrijke personages voelde levendig aan. Iedereen had zijn goede en minder goede punten, maar dat maakte ze des te realistischer. Bovendien hoort fouten maken bij het opgroeien, daar leer je van, hopelijk ;) Ik was vooral dol op Sky met haar zeer levendige fantasie en hoe ze alles met bekende strips en films vergeleek. Daarnaast zorgde haar raadselachtige haar afkomst ook nog dat de bladzijdes een stuk sneller werden omgedraaid. Want wat voor geheimen had zij te verbergen?


De romantiek was ook anders dan ik dacht dat het zou zijn. Voordat je aan dit boek begint weet je natuurlijk al dat het over zielsverwanten gaat. Mensen die perfect voor elkaar geschapen zijn. Savants zoeken hun hele leven naar deze speld in een hooiberg. Het hele idee kwam op mij echter over als insta love en als ik ergens niet tegen kan! Gelukkig was het in werkelijkheid verre van. Joss Stirling besloot het namelijk op een heel andere boeg te gooien. Zed en Sky worden weliswaar door elkaar "overdonderd", maar op een totaal andere manier: de een door het zielsverwanten verhaal, de ander door het sceptische gedrag van de ander. Hierdoor waren ze genoodzaakt om het rustig aan te doen en elkaar beter leren kennen, waardoor ze langzaam naar elkaar toe groeiden. Het enige wat dat hele zielsverwanten gedoe dus voor heeft gezorgd is dat ze bewust werden van de ander, de rest hebben ze mooi zelf gedaan, met meer dan genoeg overheerlijke zwijmelmomenten als gevolg!


Ook begrijp ik na het lezen van het Verhaal van Sky volkomen waarom deze serie zo’n grote fanbase heeft, want het is ook gewoon een heerlijke mengeling van spanning, actie en romantiek. Ook op mij heeft het een positieve indruk achter gelaten. Alleen, tsja nu komt het he, alleen heeft het mijn hart nog niet weten te veroveren. De elementen waren daar, maar de klik is er jammer genoeg nog niet. Dit zou echter niet de eerste serie zijn waar ik een paar boeken nodig heb om er hoteldebotel van te raken, dus ik geef zeker niet op!


Het lag in ieder geval zeker niet aan de vertelstijl. Wat was die lekker, ook daardoor vloog ik door de pagina’s heen. Die trouwens opvallend wit waren. Veel witter dan alle andere boeken die ik tot nu toe ben tegen gekomen, zelfs de nieuw gedrukte! Daardoor valt de flitsende kaft des te meer op. Hoop dat dit nog lang zo zal blijven.


Conclusie

Het verhaal van Sky was niet het verhaal dat ik dacht te gaan lezen vanwege zoveel fantastische redenen. Jammer genoeg ook vanwege de afstand die ik tussen mezelf en het verhaal voelde. Dat neemt niet weg dat dit boek op alle andere fronten mijn verwachtingen overtrof en zelfs nieuwe schiep. Het was NIET het verwachte romannetje met instalove. Nee, Het verhaal van Sky heeft inhoud. Karakter. Personages met echte persoonlijkheden en diepgang. Een heel spannend verhaal dat op een toegankelijke en meeslepende wijze wordt verteld en natuurlijk zit het boordevol romantiek! Een goed begin van een serie die hopelijk snel naar veel meer zal smaken. Want die zeven broers….

Deze recensie verscheen als eerste op CarpeLibra.nl