Fotografe Sarah wordt gestalkt. Wanneer er in haar omgeving in Londen diverse vrouwen vermoord worden aangetroffen, staat de politie voor een raadsel. De dader gaat steeds grover te werk.
Wat is het verband tussen de slachtoffers? Ondertussen krijgt Sarah cryptische briefjes en verontrustende telefoontjes.

Het verhaal speelt zich af in Londen. Sarah Grainger wordt gestalkt en is daardoor niet meer de persoon die ze eerder was; een succesvol fotografe. Ze durft nauwelijks nog naar buiten te gaan. Het wordt zelfs erger wanneer ze cryptische briefjes krijgt en een verontrustend telefoontje.
In de omgeving van haar huis worden drie vrouwen vermoord aangetroffen en Inspecteur Lockyer en zijn team zijn op deze zaken gezet om een antwoord te vinden op de vraag; wie is de dader?
Ze proberen een verband te vinden tussen deze moorden en komen dichterbij dan goed voor hen is.

De proloog bereidt de lezer een klein beetje voor op wat er staat te gebeuren. Het laat zonder duidelijk aanwijsbare reden een unheimisch gevoel achter. Dat gevoel blijft aanwezig gedurende de rest van het verhaal.
Het is angstaanjagend te lezen hoe de slachtoffers reageren op een stukje herkenning voordat ze door de dader overmeesterd worden.

Door de nauwkeurige beschrijving van de hoofdpersonen krijg je een goede kijk op hun leven, zowel priv√© als op de werkvloer.
Doordat de lezer vanuit verschillende perspectieven het verhaal leest, is het onmogelijk om niet betrokken te worden bij de dader, de slachtoffers en het rechercheteam.
Wanneer je door de ogen van de dader meekijkt, lopen koude rillingen over je rug en het gevoel van afkeer en spanning wordt nog eens aangewakkerd door het feit dat je nog niet weet wie deze dader is.
Sarah en haar gevoelens als slachtoffer worden duidelijk neergezet door de auteur. Hierdoor krijg je een beetje inzicht in hoe een slachtoffer van stalking zich soms aan de kant gezet voelt en zeker weet dat ze niet geloofd wordt door politie wanneer er aangifte wordt gedaan.
We krijgen een kijkje in het leven van Inspecteur Lockyer. Een man die getrouwd is met zijn werk en daardoor gescheiden is en een beetje vervreemd van zijn dochter. Zelfs meer dan hij wist.
Als lezer krijg je met hem te doen, zonder meer.
Een toch heel onverwacht einde is de kers op de taart.

'Kijk niet om' is een goed opgebouwd verhaal, spannend, zelfs beklemmend en zeker geloofwaardig. Clare Donoghue heeft een lekker spannend debuut geschreven.
We kunnen nu alleen maar de hoop uitspreken dat dit het eerste deel was van een thriller-reeks met Inspecteur Lockyer in de hoofdrol.