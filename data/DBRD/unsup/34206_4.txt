‘Creatieve Loopbaanplanning’ wordt door velen beschouwd als een klassieker onder de loopbaanboeken. Onlangs verscheen er een compleet herziene versie waarin Alien Verhoef haar lezers meeneemt op een zoektocht naar echt passend werk. Daarbij laat zij onder meer zien hoe nuttig het kan zijn om gebruik te maken van je intuïtie en creativiteit. De auteur doet dat middels visualisaties, meditaties en verrassende creatieve oefeningen. Bovendien leert zij haar lezers om anders om te gaan met belemmerende gedachten en andere obstakels die wellicht diep geworteld liggen. Het bonusboek ‘Werken met het essentieprogramma’ helpt om de essentie van je verlangens te vinden waardoor je meer richting kunt geven aan je leven en worden wie je in essentie bent.

“Na de beschrijving van de essentiele momenten volgt een uitnodiging om je aandacht te richten op jouw eigen (levens)loopbaan, om te onderzoeken in hoeverre ook in jouw leven en werk zich zulke betekenisvolle momenten hebben voorgedaan en hoe jij daarmee bent omgegaan.”

‘Creatieve Loopbaanplanning’ is een aanrader voor iedereen die op zoek is naar bevredigend(er) werk, maar zeker ook voor loopbaancoaches die hun clienten nóg beter willen helpen. Verhoef ontwikkelde daartoe onder meer het Essentieprogramma; een toegankelijk en tevens uitdagende methode waar men direct mee aan de slag kan.

“Word je bewust van de beperkende overtuiging die speelt. Realiseer je dat het slechts een overtuiging is. Een overtuiging die geen feit is, maar een aanname. Ze is dus te veranderen.”

Het boek bevat zeker niet alleen droge theorie, maar wordt gelardeerd met veel verhalen, visualisaties (te downloaden) en oefeningen. Bovendien laat Verhoef beschrijft in haar boek ook haar eigen zoektocht. Haar uiteindelijke doel bereikte zij via meditatie, visualisatie en heel veel observatie.

Zelfs wanneer je niet direct op zoek bent naar werk, is dit boek een boeiend werk. De onderdelen waarbij Verhoef haar lezers leert open te staan voor intuitie en wat er in je onderbewustzijn afspeelt, is tenslotte voor iedereen interessante kost.

De schrijfstijl van Verhoef is persoonlijk. Zij richt zich direct tot haar lezer, hetgeen maakt dat het haast voelt als een persoonlijke sessie en dat is zeker een toegevoegde waarde in het geheel.

Over de auteur
Verhoef heeft 30 jaar ervaring als loopbaancounselor, trainer en opleider. Ze leert coaches, counselors en andere begeleiders om creativiteit en verbeelding in te zetten in het begeleiden van de zoektocht naar antwoorden op (levens)loop vraagstukken. Een van de instrumenten die zij daartoe inzet is het door haar zelf ontwikkelde Essentieprogramma.

Uitvoering
Uitgeverij Boom/Nelissen
EAN: 9789024414802
Paperback, 126 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/