Wanneer Milla Edge op klaarlichte dag wordt beroofd van haar kind, staat haar leven op z’n kop. 10 jaar lang gaat ze op zoek naar haar vermiste zoon. 382 pagina’s lang word je in spanning gehouden, in afwachting van een goede of slechte afloop.
‘Linda Howard’ klonk me al bekend in de oren en ik was me er al van bekend dat ze geweldig goede boeken had geschreven. Ook de recensies spraken geen slecht woord over deze thriller. Vaak werd er vermeld dat moeders zich al huilend door het boek lazen, wat ik zeker en vast snap aangezien ik het naar het einde toe ook steeds moeilijker kreeg.
Gestolen jeugd is één van de zovele thrillers van Linda S. Howington, onder het pseudoniem van Linda Howard. Ze schreef eerder al talloze bestsellers en won diverse prijzen. Gestolen jeugd, beter bekend onder de naam ‘Cry no more’, de Engelstalige versie, kwam uit in 2003 en kwam bij op het lijstje van haar 33 andere ‘single novels’. De verwachtingen werden dan ook ingelost. Het verhaal is zo geschreven dat je wordt meegezogen in het personage van Milla Edge. Ze wordt beschreven als een sterke vrouw met heel veel mensenkennis en een passie voor het zoeken van vermiste kinderen. Het wordt ook slechts vanuit 1 vertelperspectief verteld. Dat van Milla. Maar omdat dit personage zo goed werkt word je dit niet beu.
Milla Edge, meisjesnaam van Milla Boone, is een jonge, levenslustige vrouw. Ik schat ergens rond de 25-35 jaar, aangezien dit nergens vermeld wordt. Na de ontvoering van haar zoon leeft ze verder met slechts één nier. De andere is gesneuveld tijdens het gevecht met één van de ontvoerders waarbij ze ook meteen een oog van de tegenstander heeft uitgekrabd. In Mexico ontdekt ze het gruwelijke lot van vele kinderen die de afgelopen jaren zijn verdwenen in het web van de sinistere bende die baby’s smokkelt. Vanaf dat moment start ze haar eigen opsporingsbureau ‘Zoekers’. In de hoop andere moeders toch het gevoel van vreugde, dat zij zelf nog niet ervaren heeft, te kunnen geven wanneer zij hun zoon/dochter na een lange tijd terugzien. Tijdens haar zoektocht leert ze, na een eigenaardige kennismaking, Diaz kennen. Een man waar ze al 10 jaar lang naar op zoek is. Deze verdachte vreemdeling houdt er echter zijn eigen duistere agenda op na. Al is deze ontmoeting iets te toevallig als je het mij vraagt. Samen zetten ze Milla’s zoektocht verder. Moest je Milla ontmoeten zou je haar zeker charmant vinden, haar verhaal laat niemand onberoerd.
De verhaallijn zit, naar mijn mening, heel goed in elkaar. Je wordt als lezer elke minuut opnieuw geboeid door andere wendingen in het verhaal. De ene plottwist na de andere vindt zijn plaats in het boek. Al wordt de vaart in het verhaal een paar keer afgezwakt door de soms iets te lange hoofdstukken en zijn de iets te toevallige gebeurtenissen na een tijdje niet meer zo origineel. Al weet Linda het verhaal wel keer op keer spannend te houden. Zo komt Milla in elk hoofdstuk wel oog in oog te staan met één of andere Mexicaanse schurk die al een serieus strafblad op zijn naam heeft staan. Doorheen het verhaal word je dan ook meegenomen in een rollercoaster van emoties.
Een echte aanrader. Het boek leest geweldig vlot mede dankzij de woordkeuze. Ook de verfilming ervan zou een enorm succes zijn, als je het mij vraagt. Ook is dit zeker een aanrader voor niet-liefhebbers van cliffhangers en boeken met een vervolg aangezien deze thriller een gesloten einde heeft.

Een vervolg voor het boek had meer dan welkom geweest. Het hartverscheurende maar tegelijk ook ontzettende mooie einde had, als het van mij had afgehangen, zeker een vervolg mogen krijgen. Misschien nog een idee voor een volgend boek?