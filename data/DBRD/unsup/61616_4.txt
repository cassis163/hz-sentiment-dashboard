Fijngevoelige roman over huwelijk en overspel


Maggie en James zijn al een tijd elkaars soul mate voordat ze daadwerkelijk hun liefde consumeren. Die liefde is overweldigend en laat Maggie maar niet los.

Hoofdpersoon Maggie voelt zich schuldig ten opzichte van haar man, met wie ze nooit zo fijn heeft gevrijd. Ze wil hun huwelijk niet op het spel zetten maar wil haar overspel ook niet voor altijd voor hem verborgen houden. Zij wil haar huwelijk redden maar weet niet hoe.
Nu ik dit zo opschrijf lijkt het allemaal wel heel braaf en geschikt voor de meest orthodoxe gelovige. Toch is dat niet zo.

Door middel van e-mails en berichten aan James voor hun vrijpartij en ook die van na hun fysieke ontmoeting, raken we op de hoogte van hun (gevoels)leven.

Maggies geloof speelt een belangrijke rol bij haar morele overwegingen, al klinkt dit heel steil en saai, en bij haar emotionele verwerking.

Er staan heel veel prachtige zinnen in dit boek. Zinnen vol van poëzie en vol filosofie, vol spiritualiteit.
De beschouwingen over poëzie, van gedichten van Maggie door haarzelf en James, vind ik ietsje minder geslaagd. Haar poëtische prozastukken vind ik echter des te prachtiger
.
Christendom en Boeddhisme worden met elkaar vergeleken en vullen elkaar aan. Quatro doet dat heel subtiel.

Ik vind dit ook een heel ‘moedig’ boek. Wie schrijft er nu nog een gewoon boek over religie en wat religie voor de moderne mens kan betekenen? In het ‘reguliere’ circuit, bedoel ik, niet voor de eigen kring van ‘gelovigen’.

Ik kan het boek niet anders dan heel erg aanbevelen. Laat je eens verrassen met prachtige beschouwingen, subtiele gevoelens en religieuze voldoening.


Extatische formulering:

‘In feite was het bovenzinnelijk, extatisch op een religieuze manier, op het diepste punt van penetratie leek de kamer te verdwijnen en scheurde de hemel open en werden we meegezogen in een staalblauw melkwegstelsel, onze lichamen versmolten in de aanwezigheid van een God die toeliet dat we onze vingers door het dons van zijn baard haalden...’ (2018: 116).

Mysticae als Hadewijch, Beatrijs van Nazareth en Angela van Foligno zijn niet ver.