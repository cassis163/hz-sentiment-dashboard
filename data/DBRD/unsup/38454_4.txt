Het lot door Jennifer E. Smith

Jennifer is een populaire young adult-auteur maar voor mij is Het lot het eerste boek van haar dat ik lees. En ik wil al direct haar vorige boeken lezen; dat zegt genoeg zeker?

Een dikke proficiat aan Uitgeverij Q die het boek er super mooi liet uitzien. De beer en de krokodil op de cover staan er niet zo maar op; wie wil weten wat ze betekenen moet natuurlijk het boek lezen…

Het lot vertelt het verhaal van Alice, Teddy en Leo. Alle drie zitten ze in hun laatste jaar van het middelbaar én ze zijn al 9 jaar vrienden. Leo is de neef van Alice, sinds haar beide ouders zijn overleden woont ze bij hem en zijn ouders. Hun beste vriend is Teddy en Alice is stiekem verliefd op hem. Op weg naar het verjaardagsfeest voor Teddy’s 18de verjaardag koopt Alice voor de grap een lot voor hem. Dat lot blijkt één van de drie loten te zijn dat de hoofdprijs wint, en plots verandert alles.
Voor Teddy en zijn moeder, die leven op een tweekamerappartement sinds Teddy’s vader hen achterliet met gokschulden, maar ook voor Alice en Leo en hun onderlinge relaties.

In vlotte, sprankelende hoofdstukken lees je dit boek in één ruk uit. Het blijft spannend, boeiend en gewoon ook leuk om te lezen. Je wil zo graag weten wat Teddy uiteindelijk met het geld gaat doen, of Alice en hij nog een koppel worden en hoe het nu eigenlijk afloopt tussen Leo en zijn vriend Max.

Het verhaal is goed geschreven, de personages spatten levensecht van de pagina’s en het boek zet je aan het denken. Een geweldige combinatie voor een YA boek.

Het groot lot winnen klinkt als iets dat iedereen wel wil meemaken. Maar is dat wel zo geweldig als het klinkt? En maakt geld nu echt gelukkig? Wat is echt belangrijk in het leven? Na dit boek ga je in ieder geval een antwoord hebben op een paar van deze vragen. En je gaat wat meer weten over RAK, één van de tofste dingen in mijn leven en misschien vanaf nu ook in dat van jullie!
Begin maar al te lezen…