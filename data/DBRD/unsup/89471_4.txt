ineengestrengeld als spaghetti,Je zou het eerder van een Italiaan verwachten maar het is de Engelse schrijver David Hewson die de uitspraak Rome is mijn muze in de praktijk brengt door deze historische stad als decor te gebruiken voor zijn boeken.
Met zijn eerste boreling De Vaticaanse moorden (A season for the dead), weet hij de spijker precies op de kop te raken. Naast een spannend verhaal creëert hij ook een paar personages waarvan het jammer is als we die niet meer zouden tegenkomen. Inmiddels is duidelijk dat bij deze voormalige journalist dezelfde gedachte is ontstaan en kan lezend Nederland voorlopig weer kennismaken en genieten van de ontwikkelingen rond een paar nieuwe personages.
Professor Sara Farnese wordt in de bibliotheek van het Vaticaan geconfronteerd met de moord op haar ex-vriend en collega Stefano Rinaldi. Hij laat een verwijzing naar een andere locatie achter en daar wordt de vrouw van Rinaldi gevonden, in gezelschap van Hugh Fairchild, het huidige vriendje van Sara. Beiden zijn vermoord.
Nic Costa, politie in de stad Rome, start een diepgaand onderzoek en zoekt een verband tussen de moorden en Sara Farnese omdat het ex-vriendjes van haar waren. Hij ondervindt hierbij tegenwerking van het Vaticaan omdat de politie van Rome feitelijk geen bevoegdheid heeft in deze Pauselijke omgeving. Kan deze weigering worden gezien als een formele houding van het Vaticaanse bewind of bestaat er een ander motief om niet mee te werken?
Aan Nic de taak om zijn onderzoek ook binnen de hecht gesloten Vaticaanse gemeenschap voort te zetten. De centrale vraag is wat de rol van Sara Farnese hierin is omdat ieder slachtoffer een oude relatie van haar is geweest.
David Hewson levert met De Vaticaanse moorden een droomdebuut af aan lezers die de stad Rome al eerder in hun hart hadden gesloten. Tevens maakt hij de overigen nieuwsgierig naar deze historische stad. Op een niet ingewikkelde maar toch interessante manier weet hij de belangstelling te wekken voor een aantal belangrijke plekken in Rome. Als leidraad gebruikt hij een thriller die, qua verhaal, niet direct verbonden hoeft te zijn aan deze locatie. Zijn personages zijn sterk en dragen sterk bij aan het succes van dit debuut. De verhaallijn is redelijk eenvoudig, een seriemoordenaar die al moordend naar een grote finale toe werkt.
Het slot is een beetje rommelig en niet volledig. Aan Sara Farnese, die in het hele verhaal zeker geen onbelangrijke rol speelt, besteedt Hewson in de plot nauwelijks aandacht. Het zou volledig zijn geweest als haar lot wat explicieter neer was gezet.