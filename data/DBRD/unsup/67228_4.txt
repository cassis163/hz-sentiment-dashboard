Half Face is een bijzonder young adult boek die ik persoonlijk uniek vind in zijn soort. Het is een young adult thriller, maar het omvat veel onderwerpen die je niet zo snel in een young adult boek ziet, zoals mentale problemen en een ontvoering.

Ik moet zeggen dat Half Face mij echt compleet verrast heeft. Ik had, voordat ik aan het boek begon, eigenlijk geen verwachtingen en daar ben ik eigenlijk heel blij om! Ik liet me verassen door het verhaal en ik werd net als de hoofdpersoon Juliette meegenomen naar Mongolië. Dat vond ik meteen een groot pluspunt. Mongolië is niet een land dat vaak voorkomt in een boek, dus ik vond het fantastisch dat dat wel in Half Face voorkwam! I

De karakters van Half Face en Juliette waren allebei erg interessant. Met name zie je hoe Juliette een ontwikkeling gedurende het boek doormaakt. Op het eind is ze zeker niet de persoon die ze aan het begin van het boek was. Half Face maakt geleidelijk aan ook een ontwikkeling door. Mara Li heeft daarnaast Half Face ook erg driedimensionaal weten te schrijven, je kon hem als personage echt voor je zien! Dit kwam met name door zijn Engelse accent. Zo eindigt hij een woord vaak met ah. Dus bijvoorbeeld zien-ah. Hierdoor kon je hem bijna hóren praten.

Ik moet wel zeggen dat ik een beetje teleurgesteld was in het eind van Half Face. Het voelde voor mij een beetje abrupt aan. Voor mijn gevoel zat ik helemaal midden in het verhaal en ineens was het afgelopen. Ook vond ik het jammer dat het bovennatuurlijk tintje niet meer naar voren is gekomen. Zonder veel weg te geven, was er voor mij in ieder geval, aan het eind niet echt een twist die naar voren kwam. Hierdoor was het eind voor mij een beetje teleurstellend.

Al met al is Half Face een uniek young adult boek met interessante thema’s. Al viel het eind van het boek voor mij wat tegen, het boek is zeker een aanrader om een keer gelezen te hebben.