Sasha is een slimme natuurkunde studente aan de universiteit van Cambridge. Ze heeft een korte affaire met haar docent Theo Dexter en zint op wraak als hij haar bedriegt.

De ontwikkelingen die de hoofdpersonen doormaken op gebied van liefde en carrière zorgen ervoor dat het boek moeilijk weg te leggen is en geven het verhaal diepgang. Vooral het middenstuk waarin Sasha en Theo ieder hun eigen leven en carrière opbouwen is interessant. Aan de andere kant zijn het begin (over hoe Theo Sasha bedriegt) en het einde (de wraak van Sasha op Theo) soms wat langdradig en voorspelbaar. Hoewel de karakters soms wat cliché zijn (de slimme mooie maar naïeve studente, de charmante maar bedrieglijke arrogante docent, de bedrogen echtgenote die vooral zichzelf voor de gek houdt), zijn ze toch goed uitgediept, geloofwaardig en interessant. Het is dan ook niet moeilijk om sympathie te voelen met een aantal karakters. Alleen de hoeveelheid seks die voorkomt in het verhaal maakt het wat ongeloofwaardig en onsmakelijk. Seks tussen studenten en docenten lijkt bijna normaal en bijna alle succesvolle (zaken)mannen die in het verhaal voorkomen (hoofdpersonen en bijrollen) lijken voortdurend bezig te zijn om alle vrouwen die op hun pad komen zo snel mogelijk in bed te krijgen. Deze vrouwen laten zich ook heel gemakkelijk verleiden, zelf zij die deze trucjes lijken te doorzien.

De schrijfstijl is vlot en leest gemakkelijk weg. Een boek die je in een paar dagen uit leest. Prima om mee te nemen op vakantie als je iets boeiends maar luchtigs wilt.