Dit boek is de winnaar van de Nieuwe Schrijvers Prijs. Begin 2014 kon je hiervoor stemmen en eerlijk gezegd: ik heb het met mijn ogen dicht gedaan. Met een boek van Roos Boum wéét je gewoon dat je goed zit.

In dit boek maak je kennis met Rico, Bram, Annelies, Henk en Ria. Het verhaal wordt uit hun perspectief verteld. In het begin had ik hier wat moeite mee, maar dat ging snel weg wanneer je hen beter leert kennen.
Rico verloor op 2 juli 2007 zijn zusje Margot. Enkele dagen na haar verdwijning werd ze vermoord terug gevonden. De dader werd nooit gevonden, maar dat hield Rico niet tegen om zelf op zoek te gaan naar de dader.
Enkele jaren later verdwijnt het 2,5-jarige dochtertje van Bram en Annelies. Zij wordt nooit gevonden. Bram en Annelies houden hoop dat hun dochtertje ooit weer thuiskomt, maar zijn daarnaast bang dat ook hun dochter in de handen van de Pentagrammoordenaar is gevallen. Bram neemt het heft in handen en wanneer hij Rico ontmoet, besluiten ze samen achter de dader aan te gaan.
Henk en Ria zijn de ouders van Rico en Margot. Net als Rico zijn ook Henk en Ria kapot van de moord op Margot. Henk verliest dan nog eens zijn werk en verdwijnt. Men vermoedt dat hij in Zwitserland een ongeluk heeft gehad.
Maar niets is wat het lijkt... want op het einde krijgt de lezer nog een verrassing van jewelste dat ik niet heb zien aankomen!

Roos' schrijfstijl heb ik al bejubeld en dat doe ik nog maar eens. Haar schrijfstijl is subliem en neemt je mee in een wereld ver weg hier vandaan. Zullen we het de Roos Boum-wereld noemen? Ze had aanvankelijk wat schrik dat haar thriller niet goed onthaald zou worden, zoiets is natuurlijk altijd spannend. Nou, ook voor dit genre draait ze haar hand niet om. We hebben te maken met een schrijftalent!

Wanneer komt het volgende boek? ;-)