Bert en Ingrid willen graag een hond en nemen Puff in huis. Puff is een enthousiaste en leergierige pup, maar de wereld begrijpt hij niet altijd, laat staan dat hij de mensen begrijpt. Dit zorgt voor veel hilarische situaties maar ook voor veel herkenbaarheid. Puff beleeft veel verwarrende momenten en soms snapt hij er helemaal niets van. Maar zoals een pup nu eenmaal in elkaar zit, zal hij niet altijd precies doen wat de mensen van hem verwachten…

Toen ik voor het eerst de cover zag van 'Puff', was ik op slag verliefd. Een onweerstaanbare uitstraling en kon niet wachten dit boek te gaan lezen. En vanaf de eerste bladzijde heb ik genoten en intens meegeleefd met deze pup.

‘Gisteren had ik mijn nieuwe mensen gekregen en het was een vermoeiende dag geweest. Ze namen mij mee en zeiden dat ze mij zo mooi vonden en lief. Vond ik vreemd want ik kende hen helemaal niet, maar zij mij blijkbaar wel.’

Angelieke laat het verhaal vertellen door Puff. Ze laat het leven van een pup van een andere kant zien, vanuit zijn belevenis en niet vanuit de belevenis van een mens. En al gauw kon ik merken dat Angelieke zich goed kan inleven in de gedachtegang van een hond en het honds denken goed kan interpreteren. Met mijn eigen boomer Mormel (ja, zo heet ze echt en mocht je haar kennen dan weet je dat de naam perfect bij haar past) heb ik een aantal cursussen gevolgd bij de hondenschool Denk Honds. Bij deze cursussen ligt de nadruk om meer vanuit het oogpunt van de hond te kijken en de hond een hond te laten zijn. In het boek 'Puff' kwam ik zoveel herkenbaarheid tegen en de gedachtegang van Puff was heel begrijpelijk. Over het algemeen zijn de belevenissen van de pup erg komisch maar aan de andere kant krijg je als lezer ook een les in het begrijpen van een hond. Puff leert hier de lezer hoe je het beste met een pup als hem kan omgaan en wat een pup nodig heeft om uit te groeien tot een stabiele volwassen hond.

'Puff' bestaat uit korte hoofdstukken en is vlot en makkelijk geschreven. Bovenaan elk hoofdstuk staat, heel toepasselijk, een voetprint van een hond afgebeeld. Al na een korte kennismaking met Puff stond er een glimlach op mijn gezicht en die glimlach is tijdens het lezen niet meer weggegaan. Als je Puff eenmaal leert kennen kan je niet anders dan van deze pup gaan houden. Ook al haalt hij met regelmaat veel rottigheid uit. Iedereen die ooit eens een pup heeft gehad zal bij veel belevenissen van Puff zeggen: O ja, dat ken ik wel, dat heeft onze pup ook wel eens gedaan.

‘Ik had die dag wat leuke speeltjes zien liggen. Op de tafel stond bijvoorbeeld een struik. Hij leek op de struiken die ook in de tuin stonden. Daar kon je leuk in bijten en mee schudden. Ik pakte hem op. Buiten moest ik moeite doen om ze los te schudden, maar deze gaf zich meteen over.’

Angelieke Uittenbogaard heeft jaren als paraveterinair gewerkt en de invloed hiervan is goed terug te vinden in de verhalen. Zoals zij Puff in dit boek neerzet is geweldig en als je eenmaal dit boek hebt gelezen, zal je merken dat Puff nog lang in gedachten bij je blijft.

'Puff' is een boek dat in ieder geval elke dieren- en hondenliefhebber moet lezen, maar ik moet je wel waarschuwen. Wordt niet te verliefd op hem, want deze pup loslaten is niet gemakkelijk. Ik heb een groot zwak voor Puff gekregen en ik hoop in de toekomst nog vaker van zijn belevenissen te kunnen genieten. Lees je gewoonlijk geen boeken met dieren in de hoofdrol? Geef dit boek de kans en ik weet zeker dat je zal genieten van het boek en dat deze pup je hart zal veroveren.