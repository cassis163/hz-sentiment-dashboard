Nogmaals dank aan Harper Collins, dat ik deel mocht uitmaken van het reviewteam van dit superleuke boek!

Ik keek eerlijk gezegd al vele maanden uit naar de komst van dit boek. Waarom? Omdat ik een grote kattenliefhebber ben, de cover prachtig is en het getipt werd als een boek dat ideaal is voor de fans van Harry Potter.

Jinxed is een science-fiction young adult boek geschreven door Amy McCulloch. Het verhaal speelt zich af in de toekomst, in een fictieve wijk van Toronto. Het begint met een zeer spannende en mysterieuze proloog in vertelvorm en gaat verder vanuit het perspectief van het hoofdpersonage. Dit hoofdpersonage is de 15-jarige Lacey. Zij is een zeer ijverige studente die er van droomt om later als compagneur (dit zijn de ingenieurs die de Baku of robothuisdieren maken) bij Moncha Corp aan de slag te gaan. Maar om die droom te kunnen verwezenlijken moet ze eerst toegelaten worden tot de school van Moncha Corp nl. de eliteschool Profectus. Ze ziet haar droom bijna in duigen vallen tot ze in een ravijn een ogenschijnlijk verwrongen stuk metaal vindt, maar wat dit werkelijk is en wat deze gebeurtenis allemaal teweeg zal brengen had ze nooit kunnen verwachten. Het is het begin van een verhaal vol intriges, vriendschap, liefde en moeilijke/dappere keuzes.

Ik had nog niets gelezen van deze auteur maar ik zou wel graag meer van haar willen lezen wanneer ik nood heb aan pure ontspanning want ze heeft een heel soepele schrijfstijl (ik ben dan ook door haar boek gevlogen) en ze hield het luchtig door niet te diep in te gaan op emotionele gebeurtenissen.

Mijn eerste gedachte na het uitlezen van dit boek was dat ik hoop dat iemand echt aan de slag gaat met dit originele idee en we in de toekomst allemaal zullen mogen genieten van robothuisdieren met dezelfde functies (en meer) als onze smartphones. Dat lijkt me gewoon zoveel leuker! Spijtig genoeg zijn niet alle onderdelen van dit boek zo goed uitgewerkt als dit aspect. Ik miste steeds diepgang en ik bleef met veel vragen zitten. Ik had eerlijk gezegd liever gehad dat dit een dikker boek was geweest, niet alleen omdat ik er van genoten heb en niet wilde dat het eindigde maar vooral omdat ik dan hopelijk meer zou te weten zijn gekomen over de verschillende personages, over de Profectus school en over Moncha Corp.

Ondanks de tekortkomingen krijgt dit boek 4 sterren van mij en kijk ik uit naar het vervolg want ik ben echt verliefd geworden op de Baku Jinx en ik ben heel benieuwd hoe het verhaal, dat erg spannend en met een cliffhanger eindigde, zal verder gaan.