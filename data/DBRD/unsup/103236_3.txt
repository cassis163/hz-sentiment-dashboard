Met veel enthousiasme begon ik aan dit boek. Het leek me een fijn overzicht van de Griekse mythologie (op het gebied van de goden), en op zich is het dat ook wel. Daarbij is het commentaar van Stephen Fry - al dan niet in voetnoten - vaak interessant of grappig. Toch stoorde ik me na steeds meer gelezen te hebben aan een aantal zaken.
Ten eerste heb je vrij weinig aan de kaart aan het begin van het boek - de meeste toponiemen die in de verhalen worden genoemd, staan niet op de kaart, en de kaart is verder erg karig wat rivieren en andere herkenbare topografie betreft.
Ook de genealogie van de goden is slechts beperkt tot de eerste paar goden. Het is soms best een puzzel met al die namen, en dan zou een overzicht wel handig zijn - maar die mist dus (enkele verwijzingen naar andere bronnen achterin het boek maken dit wel enigszins goed).
Ten slotte zijn sommige verhalen zeer kort en zakelijk, haast samenvattend, opgeschreven, terwijl andere beeldend en uitgebreid worden verteld. Ik had liever gezien dat ze óf allemaal mooi uitgeschreven waren óf dat Fry een keuze had gemaakt en deze verhalen uitgebreider had verteld.
Al met al dus wel wat op aan te merken, maar desalniettemin grotendeels leuk om te lezen en om een beeld te krijgen van de Griekse godenmythologie.