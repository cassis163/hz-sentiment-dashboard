Jelka wordt later wakker dan op andere dagen. Ze heeft Cody die nu tweeënhalve maand oud is, helemaal niet gehoord en denkt meteen het ergste. Ze hoort vaak over wiegendood. Snel gaat ze naar zijn kamertje, maar ze schrikt zich dood als het bedje waar haar zoontje Cody in hoort te liggen leeg is. Eerst denkt ze nog dat haar partner Oscar hun zoontje naar de crèche heeft gebracht. Maar het is geen crèchedag vandaag! Wat is er toch aan de hand?
Ze raakt vervolgens helemaal in paniek als ze bezoek krijgt van de politie en van hen hoort dat Oscar zich op die bloedhete dag op het bureau gemeld heeft met in de Maxi-Cosi hun overleden zoontje Cody. Maar over de toedracht mogen ze haar niks vertellen en ze mag absoluut geen contact met Oscar hebben.
Jelka probeert antwoorden te vinden terwijl Oscar wordt vastgehouden op het bureau. Maar hoe langer het duurt, hoe meer vragen ze heeft. Kan ze haar man nog vertrouwen?
Of wil iemand anders hen iets aandoen? En waarom?

In Cody wisselen heden en verleden elkaar af in de verhaallijnen van Jelka, Oscar en Lena, zij is de oma van Cody. Deze verhaallijnen worden onderbroeken door dagboekaantekeningen van Nadine. Het leest hierdoor lekker vlot en het boek wegleggen wordt moeilijk, want je blijft enorm benieuwd!
Ik had nog maar 31 bladzijden gelezen, toen ik de volgende aantekening maakte:
"Ik weet niet hoe vaak ik tot op dit punt in het verhaal, uit pure ontzetting en angst heel diep adem heb moeten halen. Wow, wat een thriller!"

De personages zijn goed beschreven, de plot is zeker geloofwaardig en de dialogen lezen lekker.
Wanneer ik na een aantal keren op het verkeerde been te zijn gezet door de auteur, op een punt bent aanbeland waarop ik dacht zeker te weten hoe het verhaal zich verder zou gaan ontwikkelen werd ik getrakteerd op een ongelooflijk sterk einde dat ik totaal niet hebt kunnen zien aankomen!

Helemaal verbluft en vol ontzag lees ik de laatste bladzijden en het enige woord dat in me opkomt is: "Heftig!"
Het is geen snelle thriller, maar een thriller vol vertrouwen, wantrouwen, afgrijzen en twijfel maar zeker ook heel veel liefde.
Dit thrillerdebuut van Bernice Berkleef moet je gelezen hebben! Een mustread!