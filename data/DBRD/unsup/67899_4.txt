Ken je dat, dat je zó in een boek zit dat de hele wereld om je heen lijkt te verdwijnen? Waar is Bernadette? deed dat voor mij: het boek was zo meeslepend dat ik er drie stations te laat achter kwam dat ik uit de trein had moeten stappen... Dat belooft wat hè?!

Bernadette Fox, voormalig revolutionair architect, getrouwd met Elgie Branch, topman bij Microsoft, en moeder van Bee verdwijnt. Maar, anders dan de titel doet vermoeden, is Bernadette in het overgrote deel van Waar is Bernadette? gewoon aanwezig. Het is dus niet zozeer de vraag waar ze is, maar waarom ze gaat verdwijnen. Het leven van Bernadette is een puinhoop: ooit was ze een gevierde architect, maar nu woont ze in een stad die ze haat en komt ze nog amper buiten. Tot overmaat van ramp heeft ze ook ruzie met de buurvrouw, die ook een belangrijke rol vervuld op Bee's school. Maar tot zover is er nog niets dusdanig ernstigs dat ze zomaar zou verdwijnen. Maar dan escaleert alles, en verdwijnt Bernadette. Bernadette ging geen conflict uit de weg en komt - ondanks dat ze haar huis amper uit komt - over als een sterk karakter. Dus wat is er gebeurd met Bernadette?

Bee zet alles op alles om haar moeder te vinden. Ondanks alle tekortkomingen weet Bernadette haar dochter op de eerste plek te zetten, en de band tussen moeder en dochter is sterk. De personages zijn fantastisch en humoristisch beschreven, en ondanks dat Bernadette veel niet op de juiste manier aanpakt, weet ze voor haar dochter een geweldige moeder en beste vriendin te zijn.
Bee ontvangt een vreemde envelop, waarmee ze de stappen van haar moeder probeert te reconstrueren. Maar wil Bernadette eigenlijk wel gevonden worden?

Waar is Bernadette? opent vrij onconventioneel: met een rapport. Het schoolrapport van Bee, om precies te zijn. Door het boek heen ontvouwt het plot zich voornamelijk door middel van brieven en e-mails van de karakters aan elkaar. Je wordt in het verhaal gegooid en karakters worden zonder enige uitleg geïntroduceerd, waardoor je zelf maar moet uitzoeken wat de relaties zijn. Toch wordt je in Waar is Bernadette? gezogen. In plaats van een alwetende verteller moet je hier zelf de puzzelstukjes in elkaar schuiven tot het een geheel wordt.

Het is een tijdje terug dat ik zo'n grappig, origineel boek heb gelezen. Het moet even op gang komen, maar vooral de ontknoping sleept je mee (daarom ook die gemiste stations...).


Dit boek heb ik ontvangen van Uitgeverij Rainbow.