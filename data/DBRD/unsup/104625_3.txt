Wie tijdens het lezen van een spannend boek graag herinnerd wordt aan fundamentele waarden, de kracht van God en het gebed, wordt op zijn wenken bedient door Ted Dekker. Een zendeling-schrijver op eenzame hoogte die met Hemelbestormer een nieuw hoofdstuk toevoegt aan het genre religieuze thriller.

Hoofdpersoon in Hemelbestormer is de briljante software-ontwerper Kent Anthony. Het leven lacht hem toe. Hij heeft een lieve vrouw en een prachtige zoon van tien. Bovendien staat hij op het punt miljonair te worden, dankzij een ingenieus softwareprogramma dat hij heeft ontworpen. Het gevolg van zijn maatschappelijk succes is dat Kent het geloof vaarwel heeft gezegd. In tegenstelling tot zijn diep gelovige familie, wil hij niets van de kerk weten. Dan keert het tij. Zijn vrouw en zoon sterven binnen een maand en de miljoenen die op hem lagen te wachten worden hem door de neus geboord door zijn hebzuchtige bazen. Kent draait door. Hij wil wraak. Hij treft voorbereidingen voor de perfecte misdaad. Hij wil 20 miljoen van de bank stelen en zelf voorgoed verdwijnen. Goede kans dat het lukt. Maar wat doen de geheimzinnige detective en Kents verstoten vriendin Lacy die zijn diepste geheimen kent? En wat doet Kents schoonmoeder Helen die elke dag acht uur voor hem bidt?

Hemelbestormer kent twee gezichten: een werelds gezicht, vertegenwoordigd door Kent en zijn materieel ingestelde bazen en een religieus gezicht, vertegenwoordigd door Kents schoonmoeder Helen, zijn vrouw Gloria en zijn zoon Spencer. Terwijl Kent uitsluitend bezig is met zijn carrière en met geld, staat bij zijn familie het geloof centraal. Voor Helen en Gloria is doodgaan het begin van iets moois: Een eeuwig leven met God. Voor Kent is er niets mooiers dan leven, het liefst in grote luxe. Hij zet zich steeds meer in voor zijn ideaal: rijk worden. Een duidelijke tegenstelling tussen de personages, de basis voor de intrige.

Ted Dekker kan bijzonder goed schrijven, maar Hemelbestormer is in meerdere opzichten te voorspelbaar. Als lezer is het vanaf het begin duidelijk. Geluk is leuk, maar het moet eerst genegeerd worden en er moet flink geleden worden, voordat er sprake kan zijn van bezinning en terugkeer naar het geloof. Het is de onvermijdelijke boodschap van zendeling Dekker. Maar ook het wereldse verhaal is niet origineel. Kent steelt 20 miljoen van de bank door van miljoenen rekeningen een klein bedrag te laten afschrijven. Een gegeven dat al in meerdere boeken en films is uitgemolken.

De karakters in Hemelbestormer zijn vrijwel allemaal in zwart en wit neergezet, de ongelovigen versus de gelovigen. De enige die constant twijfelt is de kapelaan. Dat geeft spaarzame momenten van vederlichte humor, in een boek met een loodzware toonzetting. Hemelbestormer begint moeizaam, met een overdaad aan religieuze discussies, maar naarmate het verhaal vordert en de doorgedraaide Kent zijn perfecte misdaad voorbereidt, wordt het boek steeds spannender en volgen er een flink aantal verrassende momenten.

Hemelbestormer is al met al een goed boek, waar de gelovige lezer zonder twijfel meer plezier aan zal beleven dan de niet gelovige lezer.