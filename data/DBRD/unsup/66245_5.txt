Erfelijk belast heet de nieuwe thriller van Mark Billingham en die titel is vast in goed overleg tussen de vertaler en de marketingafdeling van zijn Nederlandse uitgever gekozen. Toch kun je je afvragen of er geen betere mogelijkheden waren. Bloedverwanten bijvoorbeeld of Bloedverwantschap; in ieder geval iets met bloed, zoals in de oorspronkelijke Engelstalige versie, die Bloodline heet. En waarvan de cover ook nog eens de waarschuwende woorden Evil is in the blood bevat. Ik wil maar zeggen: erfelijkheid is in deze roman een bloederige aangelegenheid.
Na de stand alone thriller In het duister is Billingham voor zijn nieuwste boek teruggekeerd bij de personages rond wie hij inmiddels een gewaardeerd oeuvre heeft opgebouwd: inspecteur Tom Thorne en zijn collega (en geliefde) Louise. Thorne heeft het deze keer niet alleen professioneel maar ook in privéopzicht lastig. Louise is namelijk zwanger en dat zorgt voor extra spanning in een relatie die in politiekringen eigenlijk niet kan. Indringender dan voorheen stelt haar zwangerschap hen voor de vraag hoe ze hun relatie verder willen vormgeven. Twijfels en onzekerheid worden er niet kleiner op als Louise een miskraam krijgt en in het ziekenhuis belandt om te worden gecuretteerd. In één klap zijn ze meer mens dan hen lief is, terwijl intussen de werkelijkheid een optimale professionaliteit vraagt; zeker van Thorne. Want in Noord-Londen worden in korte tijd vier mensen op dezelfde wijze vermoord. Hun schedels zijn ingeslagen en vervolgens zijn ze door verstikking om het leven gebracht. En alle slachtoffers hebben een stukje mica in hun rechterhand. Al snel wordt er verband gelegd met Raymond Garvey, die in vier maanden tijd zeven vrouwen vermoordde en enkele weken geleden in de gevangenis aan een hersentumor overleed. De doden waarmee Thorne wordt geconfronteerd, waren namelijk allemaal kinderen van de slachtoffers die Garvey maakte. Blijkbaar wil iemand Raymond Garvey wreken en als dat zo is, lopen er nog minstens vier andere mensen gevaar. Thorne en zijn team beginnen aan een zoektocht die veel wegheeft van de spreekwoordelijke speld in de hooiberg. Een race tegen de klok ook, want Garveys wreker kan ieder moment opnieuw toeslaan. Tot blijkt dat Thorne de moordenaar al veel eerder gevonden heeft dan hij zelf besefte.
Minette Walters noemde het ooit serial writing: kiezen voor een vaste speurder in een vrijwel onveranderde setting. Een invuloefening die dodelijk is voor je inspiratie en dus boeken genereert waaraan de lezer weinig of geen plezier beleeft. Voor Mark Billinghams nieuwste Tom Thorne thriller geldt dat in ieder geval niet. Erfelijk belast behoort tot het beste wat hij heeft geschreven. Het basisgegeven is origineel, de uitwerking ervan beklemmend, terwijl de ontwikkeling in de relatie tussen Thorne en Louise het verhaal een bijzondere dimensie geeft. Wat is erger: een ongeboren vrucht verliezen of iemand die je dierbaar is; een man, een vrouw, een kind? Die vraag houdt de beide professionals, voor wie menselijk leed haast dagelijkse kost is, voortdurend bezig. Er zijn altijd mensen slechter af dan ik, denkt Louise zodra ze door emoties dreigt te worden overmand. Maar ze slaagt er niet in hoofd en hart op een acceptabele manier op elkaar af te stemmen. Met Erfelijk belast is er een eind gekomen aan iedere vorm van vrijblijvendheid die haar relatie met Tom Thorne kenmerkte; of die zij daarin zelf dachten te zien. Ik ben benieuwd hoe dat verdergaat. Het vervolg is er in ieder geval al: From The Dead ligt sinds begin augustus in de boekhandel. In Groot-Brittannië wel te verstaan.