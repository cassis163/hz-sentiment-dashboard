Auteur Marinko Koščec laat de lezer kennismaken met een viertal jonge Oost-Europeanen, afkomstig uit de zogeheten transitielanden. Zij ontmoeten elkaar rond het jaar 1990, tijdens hun studie in het westen. Zij studeren met een beurs in de EU en hopen op een beter leven. Na hun studie keren zij terug naar hun oorspronkelijke landen.

De schrijver volgt de vier studenten enkele decennia en is daarbij cynisch over de maatschappelijke en persoonlijke ontwikkelingen die hij hen in het vooruitzicht stelt.

Visie van de recensent
Het blijft toch telkens een cadeautje wanneer je als recensent met een auteur wordt geconfronteerd waar je nog niet eerder kennis mee hebt gemaakt en die je zo aangenaam verrast als deze Koščec mij deed.

“Dit kregen wij, bij wie we ook aanklopten. Wij werden uitgelachen, troffen er alleen stijve macho-arrogantie aan, een onvermogen om datgene te snappen wat zich voor je neus afspeelt.”

‘Een centimeter vanaf het geluk’ is een bijzonder verhaal in een eigentijdse en elastische schrijfstijl. Koščec is scherp; cynisch en beschouwend. Met zijn cynisme jegens de samenleving zet hij zijn lezers aan het denken en schudt hen wakker. Uiterst verfrissend is het feit dat enige vorm van zelfspot Koščec overigens ook niet vreemd is. De metaforen in ‘Een centimeter vanaf het geluk’ zijn bovendien prachtig. Hier en daar wat cryptisch, maar wellicht juist daardoor bijzonder.

“Doodgegaan. Is niet wakker geworden in het voorjaar. In dit jaargetijde had ze al groen moeten zijn. Ze had al moeten afwerpen wat in de winter bevroren is geraakt en jonge scheuten uit moeten rollen.”

Koščec volgt zijn hoofdpersonages vanaf hun studententijd in 1990 tot in 2040. Hij schetst een wereld die een complete metamorfose heeft ondergaan door het uiteenvallen van de EU en de VN. Bovendien heeft de vogelgriep een groot aantal slachtoffers gemaakt. Luguber, maar niet ondenkbaar.

“Dankzij klimaatveranderingen, de complexiteit van de maatschappij, maar vooral dankzij de massale promotiecampagne waarin de farmaceutische lobby werd vergezeld door een deel van politici, filosofen en kunstenaars, werd de kritische massa gevormd voor de overtuiging dat geestelijke gezondheid in haar primitieve vorm niet meer bestaat.”

‘Een centimeter vanaf het geluk’ is een bijzondere roman. Het is echter zeker geen luchtige lectuur; wel kritisch en beschouwend.

Over de auteur
Koščec is afgestudeerd in de Engelse en Franse taal en de Franse literatuur aan de Universiteit van Zagreb. Hij vervolgt zijn studie in Parijs en promoveert op het oeuvre van Michel Houellebecq, dat hij heeft vertaald in het Kroatisch.

Zijn werk is vertaald naar het Engels, het Frans en het Nederlands. Koščec is als docent Franse literatuur verbonden aan de Filosofische faculteit van de Universiteit van Zagreb. Daarnaast werkt hij als redacteur bij een uitgeverij en verzorgt hij workshops creatief schrijven.

Uitvoering
Uitgeverij KLIN
Vertaling Sanja Kregar.
Paperback 282 pagina’s
ISBN 978-94-92160-00-3

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti.nl