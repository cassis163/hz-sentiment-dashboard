Een mustread voor de Dan Brown fans onder ons, zelf wil ik daar graag aan toevoegen dat het leest als een filmscript, een zoektocht, een avonturenfilm, een echt Indiana Jones gevoel kreeg ik bij het lezen.
Dat het als een filmscript leest komt voornamelijk door de korte hoofdstukjes waarbij boven ieder stukje de plaats van handeling wordt vermeld.
Daarbij neemt de schrijver steeds piepkleine terugblikjes op het vorige hoofdstuk als bepaalde karakters weer in “beeld” komen, waardoor het geheel een stuk makkelijker leest.
Het boek is gebaseerd op ware historische ontdekkingen en gebeurtenissen, tel daarbij op het eeuwenoude dualisme in geloof en de daarbij behorende strijd, de zoektocht naar geheime geschriften en hun onthullingen en je hebt een spannend beginpunt voor een goed verhaal.

De wereld moet verlost worden aldus een broederschap/sekte die nergens voor terugdeinst.

Als Emily's neef op brute manier vermoord wordt is het voor Emily en haar man van groot belang de daders op te sporen die op zoek zijn naar de geheime sleutel, de sleutel naar een eeuwenoud geheim dat als het in verkeerde handen valt, catastrofaal zal zijn voor de hele mensheid.
De race tegen de klok speelt zich in principe af gedurende 4 dagen, het uur U zal plaatsvinden op 4 Juli – Independence Day.
Tussendoor word je ook nog meegevoerd naar het Oude Egypte, het ontstaan van de machtige sleutel.
Het moet een samenwerking zijn tussen FBI, geleerden en hoogwaardigheidsbekleders, maar zitten daar ook leden van de Broederschap tussen? Wie spant met wie samen en wie werkt en mee en wie tegen?
Zal de sleutel uiteindelijk in goede handen vallen?

Je moet er even inkomen, vooral de namen die mensen in de “normale” wereld hebben en hun namen die ze in de Broederschap verwerven maar dat went al snel.
Daarnaast word je getrakteerd op mooie historische feiten die op een goeie manier verweven zijn met de fictieve avonturen van Emily en haar man en schetst het een goed beeld van het eeuwenoude debacle tussen aanhangers van verschillende geloven.

Niet de standaard thriller dus, maar een avonturenfilm in boekvorm die je naar verschillende oorden brengt.