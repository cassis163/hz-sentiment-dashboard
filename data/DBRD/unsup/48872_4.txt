'Angel Rock' is de naam van een Australisch dorp, gelegen in een woest, indrukwekkend en grillig natuurgebied. Een rots torent hier bovenuit. Twee jongens  Tom (13) en Flynn (4) verdwalen. Waar zijn ze? In het dorp worden zoektochten georganiseerd onder leiding van Pop  politieman. In Sydney wordt het lichaam gevonden van een meisje  Darcy- ook zij is afkomstig uit Angel Rock. De politieman  Gibson- die belast is met deze zaak reist af naar Angel Rock op zoek naar oorzaken van het drama. Hij stuit op een dorpsgemeenschap met zijn geheimen, zijn positieve en verdorven kanten. De confrontatie met zijn eigen verleden dient zich onherroepelijk aan.

Schaduw over Angel Rock is een misdaadroman van Australische makelij. Volgens de omslag is het een literaire thriller. Deze keer is dit predikaat terecht en verdiend. De auteur overtuigt door stijlvol en mooi taalgebruik. Het is een sfeervol boek met een constante dreiging die beklemmend werkt. Angel Rock heeft, naast het mysterie, nog iets anders te bieden. Op ontroerende wijze wordt de worsteling beschreven van het opgroeien, het volwassen worden en de ontdekking van ontluikende seksuele gevoelens. Meerdere personages komen aan het woord met hun belevenissen en het dorp kent kleurrijke types.

Williams schetst zijn karakters op zodanige wijze dat ze je beroeren - in negatieve, dan wel in positieve zin. Dit alles tegen de achtergrond van een dorpse gemeenschap temidden van de woeste natuur. Aan het eind worden de verschillende raadsels onthuld in een ronduit spannende finale. Zijn er nog kritische kanttekeningen? Misschien vinden sommige lezers dat een bepaalde soort spanning te weinig aanwezig is. Mij heeft het echter volstrekt niet gestoord. De spanning zat voor mij ook in allerlei kleine gebeurtenissen zoals kinderangsten in een onveilige wereld. Wel vond ik de aanleiding van Gibson om naar Angel Rock af te reizen niet overtuigend. Datzelfde geldt voor de acceptatie van zijn zoektocht door de bewoners. Dat ligt niet voor de hand. Tot slot: een mooi geschreven en zeer sfeervol boek!