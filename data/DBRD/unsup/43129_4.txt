Zie de dromers van Imbolo Mbue is het verhaal van Jende Jonga, een immigrant die vanuit Kameroen naar Amerika is gereisd op zoek naar een beter leven. Hij droomt van een groots en meeslepend leven, een beter leven voor zijn kind en hij verwacht dit in Amerika te kunnen vinden. Zoals velen met hem denken.
Hij krijgt een baan als chauffeur voor een rijke familie en weet ook zijn vrouw en kind naar Amerika te halen. Gaandeweg het verhaal wordt echter duidelijk dat iedereen met dromen rondloopt. Ook de mensen die volgens Jende The American Dream leven. Als dan ook nog de crisis uitbreekt blijken de verschillende dromen niet eens zoveel van elkaar te verschillen.
Een indrukwekkend en ontroerend geschreven verhaal over hoop, teleurstellingen. Mbue heeft een prettige schrijfstijl waardoor je met beide families meeleeft , je staat als het ware in hun schoenen en kijkt door hun ogen. Maar bovenal een actueel verhaal dat iedereen zou moeten lezen, zowel 'wij' hier in het Westen als de mensen die denken dat het hier beter is.