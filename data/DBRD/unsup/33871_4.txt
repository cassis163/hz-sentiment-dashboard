Eerder had ik al de boeken Paper Towns en The Fault In Our Stars van John Green gelezen. Ik was erg nieuwsgierig naar Will Grayson, Will Grayson, dat John Green in samenwerking met David Levithan had geschreven. Toen ik aan het boek begon, had ik er nog niet echt verwachtingen bij, maar net zoals met de twee andere boeken van John Green, was het een leuk, emotioneel en verfrissend boek.
Het verhaal gaat over Will Grayson en Will Grayson. Het enige wat de jongens met elkaar gemeen hebben, behalve dat ze allebei jongens zijn, is hun naam. Het is geschreven in twee verschillende schrijfstijlen, en dat was in het begin even wennen. Maar zodra je daar eenmaal overheen bent, was het puur genieten.
En dan hebben we ook nog Tiny, de beste vriend van een van de twee Wills, die geheel eigenzinnig de wereld toch nog een beetje mooier maakt. Hij kan af en toe dan wat overdreven en ongeloofwaardig doen, maar hij was de eerste die ik in mijn hart gesloten had.
Het verhaal komt even moeizaam op gang, maar zodra je een paar hoofdstukken ver bent, word je erdoor gegrepen en meegenomen in een verhaal waarin vriendschap en liefde centraal staan. Het boek is verrassend en verfrissend, met als enige minpuntje dat het af en toe wat overdreven wordt.
Alles bij elkaar geef ik het boek vier sterren! En na dit boek weet ik zeker dat ik de rest van John Greens werk ook graag wil lezen!