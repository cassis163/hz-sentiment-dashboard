Zo blij dat ik binnenkort 'Zondag' E.I.N.D.E.L.I.J.K. kan lezen. Het zevende boek over de psychologe Frieda Klein en alle personages rondom haar... Het duo Nicci French heeft al veel thrillers samen geschreven. Ik ben gezond jaloers. Tussendoor lees ik even 3 andere verhalen van hun hand.

Schrijversechtpaar Nicci French
One writer. Two minds. Het koppel Nicci Gerard en Sean French pent bestsellers. Miljoenen boeken gaan over de toonbank of reizen virtueel naar de e-reader. Ik kijk zuchtend naar een foto van dit talentvolle echtpaar. Schrijven lijkt een 'eenzaam' beroep met een visie en personages in je hoofd. Samen met een zielsverwant of partner de verhaallijn uitdenken, personages karaktertrekjes geven en wat freewheelen met het plot... en daarna of tegelijkertijd natuurlijk het harde werk: pennen, pennen, pennen,... Mijn droom!

Covers
Als ik op hun facebookpagina de Engelse covers bekijk, vind ik ze mysterieus, donker, mistig, 'aandachtzuigend'. Kan iemand uitleggen waarom de Nederlandstalige boeken telkens een foto van een stuk beeldhouwwerk krijgen? Een wat zielige, grijze, detail van een dramatische, trieste vrouw... Wel herkenbaar natuurlijk.

Plot
Bezeten van mij
Hoofdpersonage Alice leidt een rustig, kabbelend leventje met een fijne job, toffe vriendenkring en zorgzame partner. Als wetenschapster werkt ze in een vooraanstaand bedrijf aan een nieuw anticonceptiemiddel en daarbuiten heeft ze een rijk sociaal leven.

Totdat ze op straat plots verliefd wordt op een passant en dat is wederzijds. Ze verlaat haar partner en vriendenkring en het koppel heeft alleen oog en oor voor elkaar met veel passie en ruwe, gewelddadige seks. En dan krijgen ze anonieme telefoontjes en dreigbrieven...

Wat te doen als iemand sterft
Eleanor haar wereld staat abrupt stil als twee politieagenten haar verkondigen dat haar man is omgekomen in een auto-ongeluk... samen met een voor haar onbekende vrouw. Raar! Vooral omdat hij heel erg stipt alles noteert en deze afspraak ligt niet vast in zijn agenda. Deze perfectionist doet zelfs zijn autogordel om als hij de wagen een paar meter verder moet verplaatsen en tijdens het ongeval was dat niet het geval. En dan begint Eleanor te graven naar antwoorden op haar vragen.

Vang me als ik val
Het boek splitst in twee delen. Het eerste deel vertelt vanuit hoofdpersonage Holly. Excentriek, wild, een vat vol energie, die zich in de wildste avonturen stort. Haar job is haar passie: extravagante teambuilding evenementen organiseren voor 'dure' bedrijven.
Daar kan ze haar creativiteit en uitzinnigheid helemaal in kwijt. Ze slaapt weinig, drinkt veel en brengt elke kamer tot leven. Alleen kan ze ook enorm grof zijn en storen alle collega's zich aan haar. Haar man brengt alles terug in balans en is de rust zelve. Een kunstenaar, die thuis werkt en Holly opvangt. Totdat ze vol drugs en drank een wild slippertje maakt. Een potige kerel begint haar te stalken. Toch blijft Holly zich in de nesten werken.

Meg - beste vriendin van Holly - vertelt in het tweede deel verder. Haar versie op de Holly, die ze heel graag mag, maar die iedereen kan opjutten. Samen runnen ze het bedrijf, maar Meg ruimt meestal de brokken op, die Holly heeft gecreÃ«erd. Toch blijft ze haar steunen en gelooft ze in het goede hart van haar vurige vriendin.

Mijn verdict
Nicci French weet telkens een verrassende twist te bedenken in het plot. Vind ik leuk! Natuurlijk spelen de verhalen zich telkens af in Londen - hun speelterrein - en kan je virtueel meestappen in deze stad. De personages intrigeren mooi.

In 'Wat te doen als iemand sterft' merk ik wat losse eindjes, die niet helemaal kloppen. Jammer! Mijn favoriet van de drie: 'Vang me als ik val'. Knap uitgewerkte karakterelementen en het heeft lang geduurd voordat mijn 'frank' viel. De twee delen vanuit een ander personage geven een nieuwe dimensie. Sjiek!

Het valt me op dat dit echtpaar vooral de hoofdrol aan sterke vrouwen geeft. De mannelijke karakters komen meestal wat slechter uit de verf en er zitten heel wat vrouwonvriendelijke slechteriken bij. Ik blijf zeker Nicci French lezen. Binnenkort 'Zondagochtend breekt aan' met mijn favoriete psychologe Frieda Klein. JEUJ!