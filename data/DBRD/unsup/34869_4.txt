Boek vier "De Ziel" uit de Eilanden-serie sluit direct aan op het derde boek "De Wolf" en gaat verder waar het verhaal in boek drie gebleven is.
Het boek begint met een proloog dat geheimzinnig en intrigerend is. De proloog laat in het kort iets los over Bewaker van het Eiland zijn en de Ziel van het Eiland. Het is veelbelovend en het maakt je nieuwsgierig naar het laatste boek in de Eilanden-serie. Ook nu zijn er weer twee verhaallijnen. Ditmaal worden ze aangeduid met "Nu" en met de maanden van het jaar, beginnende met "december".

Je leest in het begin het verhaal vanuit het perspectief van de achterblijvers thuis, wat het verhaal interessant maakt. Door het derde boek “De Wolf” weet je al wat er met Stef gebeurd is. Nu lees je hoe zijn familie en vrienden het allemaal beleefd hebben en hoe ze tot de beslissing komen om Stef te gaan zoeken op het Eiland.
De interne strijd die Stef moet leveren om zijn verstand niet te verliezen is indrukwekkend beschreven. Je voelt zijn wanhoop, de waanzin die langzamerhand de overhand begint te krijgen. Tijdens deze strijd kom je ook achter het uiteindelijke geheim van het Eiland en waarom het zo dringend een bewaker nodig heeft. Stef moet de confrontatie aan gaan met de Ziel van het Eiland, deze heeft zijn zinnen erop gezet op dat Stef het Eiland nooit meer zal verlaten en de nieuwe Bewaker zal worden.

Persoonlijk vind ik de innerlijke strijd van Stef met de Ziel te lang duren. De strijd wordt vaak herhaalt. De scènes van de strijd en de wisselingen in Stefs karakter als hij onder invloed is van de Ziel hadden van mij wat minder vaak beschreven mogen worden. De situatie verandert te vaak van slecht naar goed en andersom. Dit is ook het geval gedurende de scènes waarin de familie en Stefs vrienden hem proberen te helpen. De scènes lijken te veel op elkaar, zoals bijvoorbeeld de wolven die steeds een andere kant kiezen, al heeft dat steeds wel een logische reden.

Tegen het einde van het boek loopt het verhaal echter steeds soepeler, er zijn beduidend minder herhalingen in de strijd tussen Stef en het Eiland. Hierdoor loopt het tempo van het verhaal weer op en neemt de spanning weer toe. Tijdens de laatste vijftig pagina's herpakt de schrijfster zich erg goed en is het verhaal zeer spannend. Je moet gewoon doorlezen, omdat je wilt weten of Stef het gaat redden.

Vanwege dit sterke einde en de mooie afsluiting van de serie geef ik “De Ziel” 3,5 sterren.