Marguerita le Roy debuteerde met dit boek tijdens het Boek10 event in het najaar van 2017. Binnenkort is er weer een nieuw Boek10 event (op 11 mei om precies te zijn) in Hoorn, waar zij ‘Midland 2, het pact’ zal presenteren.

De vormgeving van ‘Midland, de terugkeer’ was het allereerste wat mij aantrok om dit boek te willen lezen. Jen Minkman is degene die de passende omslag bij het verhaal ontworpen heeft en ik kan alvast verklappen dat het echt perfect past bij het inhoudelijke verhaal. Ook toen ik de flaptekst las wist ik, dit boek past gewoon bij mij. Aangezien het hoofdpersonage Sammy (geweldige naam trouwens!) lijdt aan nachtmerries, iets waar ik verre vreemd van ben, en dan de zoektocht naar de betekenis van die dromen. Allemaal perfecte elementen voor een gaaf Fantasy verhaal leek mij zo.

Vanaf de allereerste pagina’s beland je gelijk in het verwarde leven van Sammy en beleef je het effect van haar nachtmerries mee. De invloed die het heeft op haar leven kan er niet anders voor zorgen dan dat je bezorgt om haar wordt. Matt is zo’n typisch beste vriend die ik gelijk zou willen knuffelen. De personages zijn voor mij behoorlijk realistisch en karakteristiek neergezet waardoor ik graag meer over ze wil weten en langzaamaan ook meer te weten kom over hen tijdens het lezen. De schrijfstijl begeleid je op een soepele manier door het verhaal heen en zorgt ervoor dat ik constant geboeid bleef doorlezen. Het geheel bevat een rustig avontuurlijk ritme waardoor het geen moment verveelt en ook de tijd geeft om elk hoekje van het verhaal mee te krijgen als lezer zijnde. De originaliteit van dit verhaal zit ‘m in de interessante personages, de boeiende omgevingen waarin het zich allemaal afspeelt wat het visuele gedachtegoed van de lezer prikkelt, het verrassende (niet voorspelbare) plot en het niet zo gangbare einde. Midland is wat mij betreft, nu al, een toffe Fantasy serie voor een groot lezerspubliek.

Ik heb met heel erg veel plezier dit boek gelezen, met dank aan Godijn Publishing en Marguerita le Roy. En ik kan niet wachten om aan ‘Midland 2, het pact’, beschikbaar vanaf 11 mei 2019, te gaan beginnen!