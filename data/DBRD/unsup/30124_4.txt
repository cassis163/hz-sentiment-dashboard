Kellen, zoon van een meestermagiër van de Jan'Tep, staat aan de vooravond van zijn zestiende verjaardag. Er wordt van hem verwacht dat hij op zijn zestiende verjaardag door een duel zijn magiërsnaam zal verdienen en net als zijn vader zal uitgroeien tot een meestermagiër. Hoewel Kellen alle gebaren en bezweringen beter kent dan zijn leeftijdsgenoten kan hij geen enkele vorm van magie uitvoeren. Dit is een van de aspecten die ik zo leuk vond aan het boek. Kellen is niet de doorsnee ya held die uitblinkt in een bepaalde discipline of de held wil uithangen. Door zijn gebrek aan magie dreigt hij uitgesloten te worden door de Jan'Tep en lid te worden van de Sha'Tep, de mensen zonder magie die als dienaars van de Jan'Tep dienen. Kellen probeert natuurlijk koste wat kost te voorkomen dat dit gebeurt. Het is dus het verhaal van een jongen zonder magie die zijn plek in de wereld probeert te vinden.
Wat ik mooi vind aan het boek is dat Kellen, ondanks alle tegenslagen waarmee hij te maken krijgt, meer zelfvertrouwen krijgt en begint in te zien dat de vooroordelen tegenover mensen zonder magie niet helemaal gegrond zijn. Hij groeit vooral door zijn onverwachte vriendschap met Ferius, een mysterieuze vrouw, en Reichis, een eekhoornkat waarmee Kellen kan communiceren door een bloedband. Ferius en Reichis zorgden ook voor humor in het verhaal en soms moest ik hardop lachen tijdens het lezen.
Dit boek sprak me eerst aan vanwege de prachtige cover, maar het verhaal is ook zeker het lezen waard. De auteur weet door de originele vorm van magie meteen je interesse te wekken en kan die door de actiescènes en plottwisten helemaal vasthouden. De Castell probeert ook duidelijk enkele problemen aan te kaarten in dit boek, zoals slavernij en omgaan met vooroordelen. Dit geeft het boek diepgang en in combinatie met de spannende scènes en onverwachte plottwisten zorgt de auteur ervoor dat je het boek geen moment wil wegleggen.