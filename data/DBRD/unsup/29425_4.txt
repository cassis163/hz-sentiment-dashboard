dan staat de lezer nog veel moois van Amanda Kyle Williams te wachten.,
Amanda Kyle Williams, een naam die in Nederland en België nog opgang moet krijgen. Na het lezen van haar pas verschenen debuut, Een onverwacht genoegen, zal deze naam nog wel als een aangename melodie nagalmen. Want met de quote “Een uitzonderlijk intelligent en scherp debuut van een fantastische nieuwe thrilleracteur” slaat Karin Slaughter de spijker precies op de kop. En goed raak ook!
Keye Street is van Chinese afkomst, geadopteerd door Emily en Howard Street en heeft nog een Afro-Amerikaanse stiefbroer, Jimmy. Als voormalig alcoholverslaafde heeft ze gedwongen afscheid moeten nemen als agent bij de FBI en is haar huwelijk gestrand. Vol energie timmert ze als privédetective flink aan de weg en haar bureautje kent een positieve ontwikkeling. Om dit te continueren moet ze, naast enkele grote opdrachten, veel kleine kortlopende zaken uitvoeren. Zoals het afleveren van dagvaardigingen, gezochte delinquenten opbrengen en een zoekgeraakte koe voor de eigenaar opsporen, het hoort er allemaal bij. Wanneer Aaron Rauser, haar voormalige FBI-chef, haar als adviseur en profiler betrekt bij een paar vervelende moordzaken, bijt Keye zich hier helemaal in vast. Al snel ontdekt ze overeenkomsten en vermoedt met een seriemoordenaar te maken te hebben die plezier schept in het zwaar verminken van zijn slachtoffers. Tijdens en na de daad.
Opmerkelijk zijn de brieven met inhoudelijke informatie over het gedrag van de slachtoffers tijdens de moorden die de dader naar Rauser stuurt. Wanneer de moordenaar laat weten op de hoogte te zijn van Streets hulp, is dat voor Keye aanleiding om wat vaker over haar schouder te kijken. En daar blijkt alle reden voor te zijn! De moorden gaan echter door en de slachtoffers staan steeds dichter bij Keye!
Een verrassende en eigen schrijfstijl, dat heeft Amanda Kyle Williams. Zeker niet zoals zoveel andere auteurs maar verfrissend en het geheel net vanuit een andere invalshoek benaderd. Waarin karakters, geheel synchroon lopend met het verhaal, zich steeds meer ontwikkelen en een gezicht krijgen.
Met veel uitstapjes, soms met een subtiele verwijzing naar een dader, sleurt ze de lezer van de ene naar de andere bloederige moordpartij. Met een spanningslijn die in een regelmatig stijgende hoek op een climax afstevent. Echter volledig onvoorspelbaar hoe alles gaat eindigen. Daar bewaart Williams de plot voor. Qua beschrijving is ze volledig vergelijkbaar met Gerritsen, Deaver en Slaughter, maar dan in betere dagen. Waarbij de hoofdkarakters Keye Street en Aaron Rauser meer dan voldoende potentie hebben om verder te ontwikkelen. Want als dit het begin is, dan staat de lezer nog veel moois van Amanda Kyle Williams te wachten.
Een zeer toepasselijke titel dus, een onverwacht genoegen, ook om te lezen.