Arjen Fortuin kocht tien exemplaren van Bloemkool uit Tsjernobyl van Roman Helinski, om uit te delen. Lees in mijn blog waarom.
Er meldden zich meer dan zestig geïnteresseerden, waaronder ik. We kregen er allemaal een, dankzij de auteur, en goedgemutst begon ik te lezen.

Onbegrijpelijk dat dit boek in de ramsj is verdwenen. Het is namelijk een prima debuut! Fijn geschreven; heel toegankelijk qua leesbaarheid. Op de voorkant staat ‘een vadergeschiedenis’ en dat is het. Herkenbaar zijn de ergernissen van Victor, over zijn vader. Maar voor mij ook de liefde die er vanaf spat. Het feit dat Victor inziet dat het leven zich herhaalt vind ik mooi uitgewerkt. Fraai is dit stukje:
Later krijg ik een zoon, natuurlijk krijg ik een zoon. Het leven draait rondjes totdat je er duizelig van wordt en er een beetje van in de war raakt. Deze zoon, op jonge leeftijd al een begenadigd voetbaltalent, zal ik over zijn Dzia Dzio vertellen, mijn vader.
En dan begint de vadergeschiedenis gewoon opnieuw...

Arjen, je vroeg ons het boek a) te lezen en b) het minstens tien jaar in leven te houden, in de eigen kast of die van een ander. Ik hou me aan mijn belofte; ik heb het gelezen, ik zeg er wat over op social media en komend weekend gaat mijn exemplaar naar mijn Poolse stiefvader, je begrijpt vast wel waarom.