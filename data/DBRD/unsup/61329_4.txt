Nog voordat ik dit boek daadwerkelijk in mijn handen had, ging ik ongemerkt het zinnetje “Hoe moeilijk kan het zijn?” vaker gebruiken tijdens ondoordachte situaties in mijn eigen omgeving. De postbode probeert een dikkere envelop door de brievenbus te proppen, hoe moeilijk kan het zijn om even aan te bellen? De buurman blokkeert het tuinpad met zijn auto, hoe moeilijk kan het zijn verderop te parkeren en die paar metertjes te lopen? Zulk soort situaties. En dat terwijl het boek zelf meer over van die ontworpen producten gaat, producten waarop je meestal staat te schelden. Zoals de beamer, touchscreens en rookmelders. Soms kun je ze wel achter het behang plakken en soms kun je ze wel zoenen.
Wat ik probeer aan te duiden is dat Maven Publishing altijd met de opmerkelijke boeken hoge ogen gooit. Op de een of andere manier blijven deze boeken van de leerzame uitgever op een positieve manier door het hoofd spoken. Zo niet anders voor dit boek van cabaretier, columnist en universitair docent Jasper van Kuijk. De opvallende cover, waarvan de woorden ondersteboven staan aangeduid, is hier ook een oorzaak van. Het is een boek die schreeuwt om gelezen te worden. En al steek je er alsnog weinig van op, het maakt je hoe dan ook aan het lachen.
Het naslagwerk is zoals de meeste Maven- boeken niet alleen leerzaam, het is ook nog eens ironie ten top, een tikkeltje sarcastisch en ook nog altijd serieus… want men moet er ook nog wat van kunnen opsteken, nietwaar?