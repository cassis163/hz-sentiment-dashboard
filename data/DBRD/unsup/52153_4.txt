Stel je voor dat het leven je een tweede kans geeft. Dat je terug mag in de tijd om verkeerde opmerkingen recht te zetten, om fouten te herstellen, om het anders te doen dan je deed, om de dingen waar je spijt van hebt over te doen. Dat is waar het om gaat in de feel good roman Voor je weggaat.

Zoe overkomt een van de ergste dingen die je je kunt voorstellen. Ze heeft niet goed afscheid kunnen nemen van Ed, ze hadden ruzie die ochtend en hij liep de deur uit zonder gedag te zeggen. Alleen dat al zou ze over willen doen, hoewel ze natuurlijk het liefst wil dat Ed blijft leven.

Zoe en Ed zijn de hoofdpersonen van Voor je weggaat. Ze zijn huisgenoten tijdens hun studie, maar verliezen elkaar daarna uit het oog. Helaas, want Ed was Zoe's grote liefde ... Maar dat blijkt wederzijds, want Ed spoort Zoe een paar jaar later op. Dan slaat de vonk definitief over. Ze gaan samenwonen en trouwen en hopen op een lang en gelukkig leven.

Voor je weggaat is een echt verhaal, over echte mensen. Geen jonge succesvolle mensen die bakken met geld verdienen, maar een jong stel dat hard moet werken voor hun geld en geluk. Bij wie het leven niet altijd op rolletjes loopt. Ondanks dat ze elkaars grote liefde zijn, is er toch een onderwerp dat een wig in hun relatie drijft: kinderen. Ed is er eerder aan toe dan Zoe, ze stellen het uit, het lukt niet en ze slaan een intens en zwaar IVF-traject in. En dan slaat het noodlot toe, Ed verongelukt op een ochtend op weg naar zijn werk.
Zoe is gebroken. Na een paar maanden valt ze en raakt buiten bewustzijn. Tijdens de maanden dat ze in coma ligt, herbeleeft ze allemaal cruciale momenten uit haar relatie. Het lijkt allemaal heel echt, het is heel echt en na een aantal van het opnieuw meemaken van dagen uit het verleden hoopt Zoe het verleden te beïnvloeden.

Het boek laat gelukkig in het midden op welke manier Zoe in het verleden terecht komt. Het moet namelijk wel bijna echt waar zijn wat ze door de tijd reist, op een gegeven moment lijkt er namelijk echt iets veranderd te zijn. En hee, Voor je weggaat is een feel good boek, waarbij je niet te lang wilt nadenken over allerlei existentiële thema's.

Het is goede feel good! Voor je weggaat leest vlot. Je wordt snel meegezogen in het verhaal. Je leeft mee met Zoe en Ed, je ergert je dan weer aan hem, dan weer aan haar. En je blijft doorlezen omdat je wilt weten of het Zoe gaat lukken en of Ed misschien blijft leven ...

Het is een mooi thema, de vraag of je een tweede kans krijgt. Of je het lot voor kunt zijn. Of je het noodlot kunt veranderen. Wie wil er niet het lot een duwtje in de goede richting geven?