Een meisje valt te pletter van een duizend-verdiepingen-tellende hoge toren. Wie het meisje is en wat de reden was van haar val, weet je niet. Of ze nu gesprongen of geduwd is blijft ook een mysterie. Wat je wel weet is deze vier personen er iets mee te maken hadden.
Avery Fuller is rijk en mooi en lijkt alles te hebben wat ze maar wilt. Haar appartement ligt op duizendste verdieping, helemaal aan de top. Ook hebben haar ouders lang geleden het DNA van hun dochter zo opgesteld zodat Avery nu gewoon perfect is. Toch is er iets dat haar kwelt. Avery verlangt namelijk naar iemand, maar weet dat ze die persoon nooit zal kunnen bezitten. Ondanks dat kan ze niet stoppen aan hem te denken.
Leda Cole woont boven in de toren. Avery is haar beste vriendin en normaal gezien verbergen ze niet veel voor elkaar, maar sinds de zomervakantie bezit Leda een groot geheim. Ze heeft de hele zomer in een afkickkliniek gezeten. Haar behoefte aan drugs is uit de hand gelopen nadat de jongen naar wie Leda zo hunkert is vertrokken. Nu moet ze zich inhouden om niet weer aan drugs te beginnen.
Rylin Myers woont onderaan in de toren op de 32e verdieping. Ze probeert genoeg geld te verdienen om voor haar zusje Chrissa te kunnen blijven zorgen, want sinds hun moeder gestorven is, staat ze er helemaal alleen voor. Wanneer haar op een dag wordt gevraagd om op een van de bovenste verdiepingen te werken, aanvaardt ze het aanbod. Ze had alleen nooit gedacht verliefd te worden. Rylin beleeft een geweldige tijd boven in de toren, maar hoe lang zal haar geluk standhouden?
Eris Dodd-Radson houdt van haar wereldje bovenaan de toren. Maar plots wordt haar iets schokkends onthuld en komt er een eind aan die zorgeloze periode. Ze zal zich moeten aanpassen, maar kan ze alles wel aan?
Watzahn (of gewoon Watt) Bakradi woont in het middelste gedeelte van de toren. Watt is een technologisch genie en bezit een illegale supercomputer. Daarmee kan hij bijna alles in een mum van tijd hacken. Hij gebruikt zijn computer om meisjes te versieren, maar ook om geld mee te verdienen. Wanneer hij ingehuurd wordt door een meisje van boven de toren om iemand te bespioneren, is hij eerst heel zelfzeker van zijn zaak, maar al snel raakt hij verstrikt in de wereld van glamour en leugens.

Ik had nooit gedacht dat ik dit boek zo goed zou vinden. Dit soort verhalen zijn niks voor mij, maar ik ben erg verrast. Het boek is een aanrader.

Het verhaal gaat over vier personen die verzeilt raken in allerlei situaties die ze nooit voor mogelijk hadden gehouden.
Je hebt met alle vier de personages sympathie. Ook al doen ze verkeerde dingen – dingen die je eigenlijk zou afkeuren – ze hebben hun redenen ervoor. Bovendien beleven ze alle vier iets anders. Ze zitten elk in een andere situatie, dus als het ene verhaal niet naar smaak is, dan vind je de ander misschien leuker.
De proloog maakt je al erg nieuwsgierig. Je weet dat er iemand gaat sterven, maar niet wie en waarom. Hierdoor wil je maar al te graag verder lezen. Daarbij voelde dit verhaal niet zo dramatisch aan zoals de boeken uit de reeks van Pretty Little Liars – ook al is het absoluut dramatisch – omdat de geheimen mij veel groter en ernstiger lijken.
Het is ook zo goed omdat er iets extra bij is toegevoegd, namelijk dat alles zich in de toekomst afspeelt. De toren en alle andere hypermoderne voorwerpen zijn goed uitgevonden. Het maakt dit boek anders.