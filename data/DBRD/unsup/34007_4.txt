Wie is Carter Blake?
Dat weet niemand. Hij heeft zich gespecialiseerd in het vinden van mensen. Dit tegen betaling en op zijn voorwaarden. Hij werkt alleen!
Tijdens een gevangenentransport ontsnapt een koelbloedige, ter dood veroordeelde seriemoordenaar, Caleb Wardell. Deze Wardell dood willekeurig mensen en zijn handelsmerk is: hij heeft slechts 1 schot per slachtoffer nodig. Nu hij ontsnapt is gaat hij direct weer aan het moorden. Willekeuring?
De FBI roept, onofficieel, de hulp in van Carter Blake om Wardell te stoppen. Niet iedereen binnen de FBI is blij met de hulp van Blake, maar Blake laat zich hierdoor niet uit het veld slaan. Blake verplaatst zich in de denkwereld van Wardell en is zo telkens de FBI een paar stappen voor. De jonge FBI agente, Banner, ziet hoe effectief Blake is en besluit hem te helpen. Elaine Banner is een ambitieuze, alleenstaande, moeder, die alles op alles zet om de moordenaar Wardell te stoppen.
Samen doorkruisen ze de VS om Wardell te stoppen en om het mysterie rond de ontsnapping op te lossen. De Jacht is in volle gang.
Het Jachtseizoen is een spannende actiethriller. De achterflap is helemaal naar waarheid geschreven. Het boek is spannend, je wilt echt doorgaan met lezen, omdat je de afloop van het verhaal wil weten. Er zit veel actie in het boek. De beschrijvingen zijn erg sprekend en uitgebreid. Het verhaal gaat snel vooruit, geen superlange beschouwingen. Het verhaal leest heel ‘lekker weg’ en is prima te volgen. Niet te ingewikkeld, maar ook niet te simpel. Korte hoofdstukken, chronologisch geordend, van dag tot dag..Het einde is uiteindelijk verrassend en het blijft erg lang onduidelijk hoe het nu precies in elkaar zit. Dit vind ik erg prettig, omdat voor mij de lol eraf is als de plot te vroeg duidelijk is. De cover is mooi, passend, vogels in een boom met op de achtergrond een bulls Eye!
Dit boek is een heerlijke actiethriller die van mij 4 sterren krijgt. Ik ga zeker meer lezen van deze schrijver en ben zeer nieuwsgierig naar de volgende Carter Blake Thriller. Ik ben benieuwd of het mysterie rond zijn persoontje wat opgehelderd wordt in het vervolg, want na dit eerste boek is Blake nog steeds een groot mysterie!
LS Sterrenthriller-leesclub: Dank dat ik deze thriller van jullie mocht lezen. Een prima begin van een nieuwe serie!