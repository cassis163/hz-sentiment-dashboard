Toen ik dit boek in de boekhandel zag liggen kon ik gewoon niet anders dan hem meenemen: een dikke (!) hardcover met een originele premisse én mooie voorkant? Verkocht. Unplugged ging mee en ik las hem binnen twee dagen uit.

In Unplugged zijn er twee werelden: de virtuele Appwereld en de 'gewone' wereld. In de Appwereld gaat alles - zoals je kunt verwachten - via Apps. Eten? Download een maaltijd. Een feestje? Download een jurk en doe er meteen een Supermodel upgrade voor een avond bij. Game? Download jezelf in een App en speel. Van een berg afgevallen en je arm geämputeerd? Huppa, een nieuwe groeit aan.

De Appwereld lijkt perfect, maar het is duur om in te pluggen. Ouders kiezen er daarom soms voor een van hun kinderen in te pluggen, om ze een kans op een beter leven te geven. Zelf blijven ze achter om alle lichamen te verzorgen. Skye is op haar 5e alleen ingeplugt. Haar hele leven verlangt ze er echter al naar om terug te gaan, zodat ze haar moeder en zus weer kan zien. Als het nieuws komt dat er een opstand is en de grenzen tussen beide werelden dicht gaan, verliest Skye de kans terug te gaan naar de echte wereld. Dan krijgt ze de kans illegaal terug te gaan, maar wie kan ze vertrouwen en is alles wel zoals het lijkt?

De hele Appwereld vond ik intrigerend. Ik bedoel: vleugels downloaden om te kunnen vliegen? Reallife games spelen, zoals de Mount Everest beklimmen of in een film terecht komen? Ook vond ik het interessant dat iedereen hetzelfde uiterlijk heeft. Natuurlijk kun je dit upgraden als je rijk bent, maar in principe heb je veel minder kans op discriminatie op basis van het uiterlijk. De link met de hedendaagse wereld en alle digitale mogelijkheden is natuurlijk ook snel gelegd, wat toch zorgt voor net dat beetje extra. Want hoe ver zouden wij gaan voor een perfect gezond lichaam? En hoeveel is privacy waard?

Het verhaal zelf viel me soms eerlijk gezegd een beetje tegen, het gaat (vooral op het begin) heel erg langzaam. Alle beschrijvingen over de Appwereld vond ik gelukkig heel interessant, dat scheelde, maar het duurde daardoor ook niet lang voor ik grote vragen kreeg over de wereld die nergens beantwoord worden (i.e. Hoe verdienen ze eigenlijk het online geld?). Wellicht dat er in het tweede deel meer aandacht wordt besteed aan worldbuilding, dat zou goed kunnen natuurlijk!

Ik vond Skye een prima hoofdpersoon, maar ze was soms wel erg goedgelovig, zelfs als overduidelijk was dat er dingen voor haar werden verborgen. Hoe kun je dan niet je best doen hierachter te komen? Haar crush op een bepaald personage vond ik daarnaast ook nogal ongeloofwaardig, er was gewoon geen enkele basis voor. Ook jammer: Skye heeft geen idee hoe haar echte lichaam eruit ziet, maar je mag één keer raden: lelijk, mooi of supermooi? Precies, goed geraden.

Ondanks de vele foutjes wilde ik echt alleen maar doorlezen. Er lijkt meer achter de personages en de opstand te schuilen dan op het eerste gezicht duidelijk is en er zijn telkens kleine hints te vinden, waardoor de spanning steeds verder wordt opgevoerd. Ook blijft het plot origineel, het is niet zoals in andere boeken waar mensen graag weg willen uit hun dystopie. De meeste inwoners van de Appwereld zijn oprecht gelukkig in de wereld, wat ik een heel interessant uitgangspunt vind.

Het einde was onverwacht, omdat ik heilig van overtuigd was dat dit een op zichzelf staand boek was. Niet dus, het is het eerste deel van een trilogie. Oftewel: op het eind wordt er nog een heel nieuw element ingegooid, waardoor het niet écht een einde is. Aan de ene kant vind ik het tof meer te kunnen lezen over Skye, aan de andere kant was het naar mijn idee een sterker boek geweest als alles in 1 deel zat, dan dat er zoals nu er meer bijgehaald wordt en alles uitgerekt wordt. Heel persoonlijk natuurlijk!

Over het algemeen heb ik erg genoten van het boek! De schrijfstijl is fijn, het heeft een origineel en veelbelovend plot en je kunt niet stoppen met lezen. Alle ingrediënten voor een ideaal boek voor in het vliegtuig, op het strand, een zomerse regendag, of waar dan ook.