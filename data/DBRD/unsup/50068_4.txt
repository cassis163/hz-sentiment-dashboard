Dankzij een winactie op Facebook kreeg ik de kans om deze Young-Adult thriller te lezen. Mijn eerdere ervaring met dit genre is dat het over het algemeen leuke, leerzame en spannende verhalen zijn die ook fijn te lezen zijn voor ouder publiek die af en toe even iets anders willen dan een zware thriller.

Een groep leerlingen van 5 havo gaat op introductiereis naar Berlijn. Voor de zomervakantie heeft een klasgenote zichzelf verhangen. Tijdens deze trip proberen haar vrienden haar dood te verwerken en een plek te geven. Maar of dit zomaar gaat is nog maar de vraag. Waarom gebeuren er opeens rare ongelukken en worden ze gestalkt? Zit er soms meer achter dan zij ooit hadden kunnen vermoeden?

Schrijfstijl heeft vaart, niet gelijk vanaf het begin maar naarmate het verhaal vordert lijkt het alsof je steeds sneller door het verhaal vliegt. Zo snel dat het tegen de tijd dat de plottwist zich ontwikkelt het voor mijn gevoel zelfs te snel gaat. Waardoor het einde wat vluchtig overkomt en er losse eindjes lijken te zijn. De karakters zijn niet allemaal even goed uitgediept waardoor er voor mij wat onduidelijkheden ontstonden tijdens het plot.

Wat ik van de titel ‘Check-Out’ vind weet ik niet zo goed. Het is wat mij betreft niet helemaal passend bij het daadwerkelijke verhaal. Waarom is echter iets waar ik niet goed de vinger op weet te leggen, ergens vind ik het de lading niet dekken. Al met al is het zeker wel een goed en spannend verhaal met een leerzame kant voor jongeren.

Ik geef dit boek 3,5 tot 4 sterren.

Spanning: 7
Plot: 6
Leesplezier: 7
Schrijfstijl: 7
Originaliteit: 7,5
Psychologie: 7