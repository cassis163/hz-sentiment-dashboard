De hemel in het ijs vertelt het verhaal van de zeventienjarige Vikingdochter Eelyn. Haar hele leven bestaat uit oorlog voeren. Deze oorlog tussen haar clan, de Aska, en hun grootste vijand, de Riki, gaat voornamelijk over vechten en overleven. Eelyn krijgt de schrik van haar leven als ze op het slagveld haar bloedeigen broer, Iri, ziet meevechten met de vijand. Ze gelooft haar ogen niet, omdat hij vijf jaar geleden voor haar ogen is gestorven. Eelyn wordt door de Riki gevangengenomen en moet als slaaf werken en overleven in de bergen bij de Riki.

Adrienne Young heeft een geweldig boek geschreven. Het verhaal is geschreven vanuit het perspectief van Eelyn. Gedurende het verhaal ondergaat zij een enorme karakterontwikkeling. Ze begint als een strijdlustige krijger die enkel uit is op bloed. Elke Riki die ze ziet wil ze doden, ook als ze gevangen wordt genomen, laat ze zich niet temmen. Ze blijft sterk, onverschrokken en probeert ontsnappingsmogelijkheden te bedenken. Langzamerhand begint haar visie, dat elke Riki slecht is, te veranderen. Ze ziet dat de Riki-clan niet veel verschilt van haar eigen clan, de Aska. Ze moet de vriend van haar broer, Fiske, vertrouwen om de bloedvete tussen de Aska en de Riki te beëindigen en de gezamenlijke vijand te verslaan. Eelyn is een personage waar ik mezelf in kon verplaatsen. Ik voelde haar haat toen bleek dat Iri gekozen had voor de Riki en vooral toen Eelyn gedwongen werd om een slaaf te worden. Ik begreep heel goed toen ze zei dat ze haar eer verloren had. Daarnaast begon ik net als Eelyn in te zien dat de Riki niet zoveel verschilt van de Aska en ik begon ook te twijfelen. Elke stap en verandering die Eelyn meemaakte, maakte ik ook mee als lezer. Ik was echt onderdeel van het verhaal en was ook onderdeel van de reis die Eelyn meemaakte.

Young heeft een prachtige beeldende schrijfstijl. Ze heeft ervoor gezorgd dat de wereld van de Riki en de Aska tot leven kwam. Ik zag precies voor me hoe alles was vormgegeven. Daarnaast heeft ze heel beschrijvend de gewoontes van zowel de Aska als de Riki uitvoerig beschreven. Ook vond ik dat de vechtscènes geweldig waren opgebouwd. Ze laat heel gedetailleerd het denkproces van Eelyn zien tijdens een gevecht en hoe getraind ze is. Hierdoor kwamen deze gevecht scènes heel geloofwaardig over.

De hemel in het ijs is een prachtig geschreven verhaal vanuit het perspectief van een vrouwelijke krijger. Het verhaal staat vol actie, spanning, strijd en een vleugje romantiek. Het romantische element is heel goed verweven met het verhaal en wordt niet opgedrongen. Het was een natuurlijk proces en laat ook zien hoe Eelyn als karakter zichzelf heeft ontwikkeld. Daarnaast vond ik het heel mooi om te lezen hoe loyaal Eelyn is en hoe belangrijk familie is, zowel voor de Aska als voor de Riki. Dit is echt een boek voor lezers die op zoek zijn naar een meeslepend avontuur in de tijdperk van de Vikingen, actie, loyaliteit en sterke vrouwelijke karakters.