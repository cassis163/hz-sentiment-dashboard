Het is haast onmogelijk om over De zevende functie te beginnen zonder het te vergelijken met HHHH.
Dat laatste boek was op kundige wijze een hommage aan twee onbekende WOII-helden. Het was spannend en wat het zo succesvol maakte was dat in elk geval heel Europa bekend was met deze oorlog en zich daarom iets kon voorstellen bij dit boek.
Dat is precies wat De zevende functie mist: toegankelijkheid. De zevende functie is een aanrader voor francofielen, voor mensen die graag historische romans lezen over Franse politiek en voor lingu√Østen. Zonder deze voorliefdes is het boek nog steeds goed te lezen en verliest het ook niet de spanning die zo zorgvuldig is opgebouwd, maar je mist een hoop inside jokes en referenties aan Fransen en de Franse politieke geschiedenis.
Het verhaal is minder spannend dan HHHH, maar wel net zo geheimzinnig en zelfs een tikkeltje meer bizar, wat het boek een stuk humoristischer maakt dan HHHH.
Een genot om te lezen, al vond ik het jammer dat ik dus niet alle referenties begreep.