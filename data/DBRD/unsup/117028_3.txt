Vlaming Dirk Vanderlinden (1962) heeft zopas zijn derde misdaadroman uitgebracht, waarin zijn Vandiesel Company, met Brussel als uitvalsbasis, opnieuw om de meeste aandacht vraagt. Een bizar clubje van gewone mensen, maar waarbij elk teamlid zijn of haar eigen talenten kan tonen. Ieder heeft een uitgesproken karakter met zowel aardig- als eigenaardigheden. Een schaduwteam dat wordt ingezet voor discrete opdrachten tot ver buiten de landsgrenzen. Dit bonte gezelschap bestaat bij de aanvang van dit boek uit acht leden, nadat Caroline tijdelijk de Company heeft verlaten om voor een Londens modehuis te gaan werken.

De Bonsai collectie concentreert zich op het internationale modewereldje, waardoor we ook de belangrijkste modesteden zullen onveilig maken tijdens het lezen van deze actiethriller. Drie topontwerpers strijden om de ultieme modecollectie. Deze mysterieuze collectie zal verantwoordelijk zijn voor verschillende moorden en dan gaan uiteraard de poppetjes aan het dansen. Van Parijs gaat het naar Avignon, vervolgens van Milaan naar Andalusië om tenslotte opnieuw te belanden in Avignon voor een spetterende apotheose.

Het is zeker niet allemaal rozengeur en maneschijn in de internationale modewereld; dit hebben we jarenlang zelf mogen ervaren. Dirk Vanderlinden heeft ook dit keer een vlotte actiethriller uit de mouwen geschud. Zijn traditionele schrijfrecept dat bestaat uit spanning, geweld, erotiek, humor en aantrekkelijke settings, bezorgt de lezer een amusante leeservaring. Deze ambitieuze schrijver gaat behoorlijk slagvaardig van start. Hij houdt de teugels echter strak aangespannen en verliest nooit de controle. De verschillende locaties wisselen elkaar in een razendsnel tempo af; dus blijf je best attent.

Na een aantal omzwervingen blijft de Vandiesel Company stevig overeind; dit clubje is toch wel uniek in thrillerland. Het internationale karakter van deze serie zet de deur wagenwijd open voor opportuniteiten; zo worden bijvoorbeeld deze boeken momenteel ook vertaald naar het Frans en het Engels. De misdaden die in deze verhalen aan bod komen, zijn realistisch en zouden zelfs bij jou in de straat of buurt kunnen gepleegd worden. De auteur brengt het modewereldje realistisch in beeld; uiteraard ingekleurd met een stevige portie fantasie en actie. De bij momenten verregaande ‘fysieke aantrekkingskracht’ tussen bepaalde personages is niet echt van toegevoegde waarde. Het concept blijft evenwel succesvol; voorlopig vertoont deze formule geen enkel teken van slijtage. Ondanks dat dit boek het derde deel is uit een serie, wordt De Bonsai collectie probleemloos als alleenstaand boek gelezen en kan men alsnog inpikken.

Zijn vierde thriller is in de maak: De internet overname. Het einde van de reeks is nabij? Dit is zeker niet het geval. Vanderlinden heeft intussen reeds de belangrijkste verhaallijnen klaar voor een flink aantal thrillers.