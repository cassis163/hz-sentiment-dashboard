Lesley Glaister heeft een spannende setting gekozen voor Tot het uiterste, namelijk een immense boerderij letterlijk in the middle of nowhere in Australië. De dichtstbijzijnde buren wonen op 50 kilometer afstand. Op de boerderij wonen Larry Drake en zijn eigenaardige vrouw Mara. Cassie en Graham komen bij hen werken om te helpen met de huishouding, tuinonderhoud en gezelschap.

Al snel slaagt Glaister erin om een beklemmende sfeer neer te zetten. Als lezer voel je al van verre aankomen dat er iets helemaal niet pluis is op die boerderij. Die Larry is toch wel een griezelige vent en zijn vrouw is ook niet helemaal in orde, om van de rare buurman nog maar niet te spreken. Ik kreeg de neiging die ik als kind wel had om naar Cassie en Graham te roepen dat ze daar heel snel weg moesten gaan. Vooral toen bleek dat het stel dat voor hen op de boerderij kwam onder raadselachtige omstandigheden verdwenen was.

Door het perspectief tussen Cassie en Graham te wisselen, voert Glaister niet alleen de spanning van het verhaal op maar worden ook de spanningen tussen Cassie en Graham in beeld gebracht. Cassie heeft namelijk Graham naar Australië gesleept in de hoop dat hun relatie wat duidelijker wordt. En toch Ondanks bovenstaande spannende ingrediënten, ondanks dat het een goedgeschreven thriller is, toch mist er iets in het boek. Het laatste vleugje spanning op het eind, die laatste twist in de plot waardoor je het boek met een zucht van genot dichtslaat. Jammer, want de eerste driekwart van Tot het uiterste was een groot genoegen om te lezen!