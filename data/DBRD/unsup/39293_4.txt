De Vrouwe van Myrdin is het debuut van de Nederlandse schrijfster Cathinca van Sprundel.

De Vrouwe van Myrdin is het verhaal van Airys die op haar elfde alles kwijtraakte. Haar vader verdween in de oorlog tegen de Heren van de Schepen bij het eiland Myrdin. Haar moeder stierf nadat ze gewond raakte op de vlucht vanuit Dyfed, haar thuisland. Dit op het moment dat Dyfed werd opgenomen in de Andere Wereld. Een wereld waarin goede en kwade wezens de scepter zwaaien. Voor ze stierf sprak de moeder van Airys een Tynged, een belofte uit waarmee koningin Aranrod gebonden werd om Airys te helpen zodra ze achttien jaar oud werd. Samen zouden ze Dyfed terughalen uit de Andere Wereld. Maar niets is wat het lijkt in dit vlot geschreven boek.

Cathinca van Sprundel heeft zich voor het schrijven van de Vrouwe van Myrdin laten inspireren door de verhalen uit de Mabinogion. De Mabinogion is een verzameling legenden uit Wales. De personages uit deze legende hebben een nieuwe weg en verhaal gevonden in de Vrouwe van Myrdin. De belangrijkste personages in het boek zijn voorzien van een rijk achtergrondverhaal. Zo leren we in het begin al over Airys en hoe ze haar leven verloor, lezen we in de verhalen die Shona aan Airys vertelt hoe ze alles heeft geleerd en vertelt Waldrun hoe hij op Myrdin is gekomen.

Manipulatie en bedrog speelt een belangrijke rol in het verhaal. Eerder schreef ik al dat niets is wat het lijkt. Om dit te bereiken verweeft Cathinca van Sprundel gewone mensen met het bloed uit de Andere Wereld en gebruikt ze magie om dit doel te bereiken. Dit wel op een manier die niet te lastig wegleest en ook geloofwaardig blijft ondanks het hoge fantasiegehalte.

De schrijfstijl van van Sprundel is prettig. Korte zinnen en een vlotte opbouw maakt dat de Vrouwe van Myrdin een makkelijk te lezen fantasyverhaal is. Een ideaal boek voor degenen die nog hun eerste stappen zetten in het fantastische genre maar ook leuk genoeg voor de ervaren fantasylezers. Een goed debuut van Nederlandse bodem.