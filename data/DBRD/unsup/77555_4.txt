In het ‘Speel met vuur’ maken we kennis met 2 hoofdpersonen die in verschillende tijdvakken leven.
In het heden maken we kennis met Julia, een violiste, die in Rome bij een curieus antiekzaakje een handgeschreven muziekstuk koopt; Incendio (vuur, brand). Weer thuis probeert ze dit moeilijke stuk te spelen in het bijzijn van haar 3-jarige dochter Lily. Lily reageert heel extreem op dit muziekstuk en Julia wil achterhalen wat er aan de hand is. Ze gaat op zoek naar de oorsprong van dit muziekstuk en komt terecht in Venetië.
De 2e hoofdpersoon is Lorenzo. Hij is een jonge begaafde Joodse violist in Venetië eind jaren 30. Hij krijgt een prachtige oude viool van zijn opa. Hij komt in aanraking met de katholieke celliste Laura met wie hij een prachtig, vurig duet wil gaan spelen op een concours voor jonge musici. Maar ook Italië wordt geraakt door de oorlog en hierdoor wordt de ontluikende liefde tussen Lorenzo en Laura wreed verstoord.
Een prachtig boek van Tess Gerritsen waarin muziek centraal staat. De beide verhaallijnen zijn heel mooi met elkaar verweven. Het is mooi om te lezen hoe Laura en Lorenzo steeds meer naar elkaar groeien en aan de andere kant Julia en haar man Rob steeds verder uit elkaar groeien door Incendio..??
Er zitten diverse interessante wendingen in het verhaal en de uiteindelijke ontknoping is verrassend. Een heel spannende roman met linken naar oa muziek, die mensen bindt, en oorlog, die mensen uit elkaar haalt en veel verdriet aandoet. Een aanrader!