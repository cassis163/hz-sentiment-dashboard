De Zuid Afrikaanse schrijver Mike Nicol debuteert in het Nederlands met dit eerste deel uit de zogenaamde kaapstadtrilogie, later vervolgd en afgesloten met de titels Killer Country en Black heart.

Hoofdrolspelers in de trilogie zij Mace Bishop en zijn goede vriend Pylon Buso die hun leven na een turbulent leven hebben gebeterd. Ze houden zich niet langer bezig met wapensmokkel en proberen hun gezinnen een veilige toekomst te bieden. Mace en Pylon runnen samen een beveiligingsbedrijfje. De klandizie bestaat voornamelijk uit rijke toeristen die Zuid-Afrika zonder de bescherming van het gespierde tweetal niet durven te bezoeken. Mace en Pylon bewaken de rijkelui zonder morren en beweren dat ze er prachtig uitzien ondanks de zwellingen en blauwe plekken van recente cosmetische operaties. Ze hebben hun leven weer op de rit en de toekomst ziet er rooskleurig uit.


Toch blijkt Mace de dans niet geheel te ontspringen. Ducky Donald Hartnell, een oude “zakenrelatie” wil dat Mace de beveiliging van zijn zoon voor zijn rekening neemt. Matthew Hartnell is schorem. Hij heeft een nachtclub waar drugs even makkelijk te krijgen is als een drankje. Mace weigert drugsdealer Matthew te beschermen maar Ducky heeft een troef in handen. Hij weet dingen over het verleden van Mace. Dingen waarvan Mace dacht dat niemand het wist. Dingen die het daglicht niet kunnen verdragen en beslist niet uit mogen komen. Mace heeft geen keus, hij zal Matthew proberen te beschermen.

Mike Nicol hanteert een ruwe schrijfstijl waarbij hij niets en niemand ontziet. De opmerkingen die een aantal lieden in dit boek maken zijn ronduit schokkend en niet altijd prettig om te lezen maar het draagt bij aan de sfeer van het verhaal. Het is een gewelddadige vertelling over misdadigers en hun gezinnen. Aan de ene kant is Mace een verliefde echtgenoot en liefhebbende vader, aan de andere kant is hij een harde crimineel. Hetzelfde geldt voor Pylon. Dit contrast maakt het boek succesvol. Kan de lieve vrede wel met geweld bewaard worden? Kan iemand een volmaakt leven met zijn gezin leiden terwijl het verleden hem op de hielen zit? Kortom een hoop open vragen. Deze harde actiethriller intrigeert meer en meer naarmate het verhaal vordert, maar heeft een lange trage aanloop.. Ik ben benieuwd hoe de trilogie verder zal gaan. Zal goed en kwaad in de volgende twee delen met elkaar in evenwicht komen? Kunnen Mace en Pylon zich aan hun verleden ontworstelen of gaan ze kopje onder?

Spanning: 3***
Plot: 4****
Leesplezier: 3 ***
Schrijfstijl: 3 ***
Originaliteit: 3 ***
Psychologie: 3 ***