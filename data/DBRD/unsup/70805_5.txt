Enkele dagen voor de vijftigste verjaardag van Sean Jackson besluit zijn vrouw het Portugese kindermeisje van hun tweeling dochters Ruby en Coco te ontslaan omdat ze denkt dat de heer des huizes een affaire met haar heeft. Dit besluit heeft een rampzalig gevolg voor het verloop van het weekend met verjaardagsfeest en het lot van de kleine Coco. De verjaardag gaat gevierd worden in een ruime woning aan de kust die de jarige heeft laten bouwen en inrichten om met een forse winst te verkopen. Met dit soort projecten heeft hij zijn vermogen vergaard. Nu er geen kindermeisje meer is wordt van drie tienermeisjes verwacht dat zij op de kleine kinderen zullen passen. De twee oudere dochters van Sean hebben daar geen zin in en vertrekken weer ook al omdat de relatie met hun vader niet goed is. Hij heeft niet veel interesse voor de dochters uit zijn eerste huwelijk.

De gasten arriveren en de ouders laten de afwezigheid van een oppas de pret niet drukken. Alle kinderen behalve het enige tienermeisje krijgen een slaapmiddel toegediend van de arts in het gezelschap en de volwassenen beginnen aan een weekend met drugs, veel champagne en andere alcoholische drankjes en delicatessen. Er ontstaan problemen waarna de moeder van de tweeling zusjes boos teruggaat naar de stad. Op maandag ochtend blijkt Coco verdwenen te zijn en wordt als vermist opgegeven bij de politie.

Het verhaal gaat heen en weer tussen het weekend in 2004 en 12 jaar later wanneer het gezelschap grotendeels weer bij elkaar is voor de uitvaart van Sean Jackson. De overledene was aan zijn vierde huwelijk bezig en de weduwe is het tienermeisje dat in 2004 aanwezig was. Een van de oudere dochters, Camilla, en de andere helft van de tweeling, Ruby, beginnen tijdens de dagen voorafgaand aan de uitvaart een beeld te krijgen van hetgeen zich heeft afgespeeld 12 jaar eerder. Uiteindelijk wordt hen een verhaal verteld wat de waarheid zou moeten zijn.

De lezers vernemen uiteindelijk de waarheid waarmee ook het overlijden van de derde echtgenote van Sean in een ander licht komt te staan.

Een beeld wordt geschetst van mensen die met hard werken in goede banen of als zelfstandig ondernemer vooruit zijn gekomen in de wereld. Bij het genieten van hun rijkdom willen ze niet gehinderd worden door jonge kinderen en hun verworvenheden willen ze koste wat kost behouden. In dit gezelschap loopt een heel eng type rond. Dit boek lijkt geïnspireerd te zijn door de verdwijning van Maddy McCann die veel media aandacht heeft gekregen. Geen echte thriller maar wel boeiend en smeuïg!