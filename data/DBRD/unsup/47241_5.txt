Toen ik begon te lezen vond ik het begin nogal vaag. Je volgt het leven mee van drie verschillende groepen van personen en ik kon als lezer niet meteen de link leggen. Er wordt constant gewisseld tussen die verschillende levens en gebeurtenissen om ze in een lijn te laten lopen door het verhaal. Hoewel ik er eerst helemaal niets van begreep zette dit mij wel aan om verder te lezen en het verband te ontdekken tussen al die personen.

Zoals we van Karin Slaughter gewend zijn zit ook dit verhaal vol spanning en mysterie. Wat ik een leuk pluspunt vond aan dit verhaal was dat je als lezer de gebeurtenissen kan beleven door de ogen van de slachtoffers en de personen die in het verhaal van alles meemaken en niet door de ogen van de politie, zoals dit in vele thrillers gebeurt. Dit maakte voor mij als lezer dat ik het verhaal anders ging beleven. Ik kon me goed inleven in de situatie en gebeurtenissen die Claire en Lydia meemaken en ging zelfs elke agent die in het verhaal voorkwam wantrouwen.

Bij enkele passages in het verhaal vond ik het er nogal gruwelijk aan toe gaan maar toch zorgden net die gebeurtenissen voor extra spanning. Er werd ook voldoende tijd genomen om een zo goed en uitgebreid mogelijk beeld te geven van de personages zodat ik soms zelfs het gevoel had dat ik hun echt kende en kon voorspellen wat hun volgende actie was. Ik was dan ook best geschrokken om alles wat Claire ontdekte tijdens het verhaal en onder de indruk van de hoeveelheid aan details Karin Slaughter gebruik heeft gemaakt om alles extra realistisch te doen overkomen.

Het eerste wat ik dacht toen ik het boek uit had was “Hoe komt Karin Slaughter in godsnaam op zo’n gruwelijke psychopaat als personage?” Ik lees wel vaker over van die “gestoorde” daders maar hoe deze persoon zijn acties zo heeft kunnen verbergen en zich zo anders heeft kunnen voordoen naar de buitenwereld toe is wel heel sterk. En toch vond ik het niet er over gaan. Ondanks dit bijzondere personage is Karin Slaughter er in geslaagd om het realistisch te houden (voor zo ver dat mogelijk is in een fictief boek) tussen alle gruwelijkheden door.

Nadat dit boek mij positief verraste kijk ik alweer uit naar haar volgende boek dat ik met even veel plezier ga lezen!