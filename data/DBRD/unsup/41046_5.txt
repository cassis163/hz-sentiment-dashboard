Een must-read voor iedereen, zeker voor politici!
Vader/Pa is ongeneeslijk ziek, ALS slaat genadeloos toe. Hij wil zijn levenseinde zelf bepalen, maar moet daarvoor naar Zwitserland. Samen met zijn jongste zoon Louis ( 2e huwelijk) plant hij een road-trip. De andere 2 broers Ralph en Jack (1e huwelijk) komen er in Europa bij. Al op de veerboot van Engeland naar Europa blijkt dat pa niet zonder Louis’ hulp kan. De verbinding tussen vader en zoon wordt prachtig, bijna poëtisch beschreven.
De aanwezigheid van de broers leidt tot discussiëren, debatteren, filosoferen. Pa wil goedkeuring, eigenlijk begrip voor zijn besluit. “Respecteer me!” Louis wilde pa steunen in zijn besluit. Maar de discussies over leven, liefde, religie en kunst brengen hem aan het twijfelen. Moet hij pa wel steunen in dit zelfverkozen einde?
Ralph gaat sarcastisch om met het doel van de reis. Kom op pa, je hebt nog een paar dagen, doe wat je wilt. Hou je niet in, hier met die creditcard! Ralph is tegendraads, uitdagend, confronterend. “Leef pa, stoor je toch nergens meer aan!”
Beide broers spreken zich uit tegen het besluit van pa. In de kathedraal van Troyes merkt Louis dat pa zelf ook begint te twijfelen. Gebruikt hij dit als uitvlucht om nog één keer met zijn zoons een road-trip te maken? Als requiem voor hem?
Tijdens de road-trip vertraagt de tijd. Diepgaande gesprekken worden gevoerd over essentiële onderwerpen: liefde: “De liefde herschept ons.” “De dood maakt liefde intenser.” Over vaderschap, leven en zelfverkozen einde. Er volgt een heftige scene: traumatische gebeurtenissen uit het verleden zoeken een uitweg. Is dit de catharsis?
De volgende dag zegt pa: Ik hou van jullie alle drie. Blijf vrienden!
Hiermee zitten ze in de zone van leven naar dood. “Het is zijn beslissing”, verzucht Louis.

Het boek is helder van structuur en opzet. De taal is mooi, poëtisch zo nu en dan.
“De radio staat op iets klassieks dat zo mooi klinkt als een rivier die in de eerste dauw van het voorjaar over gepolijste kiezels stroomt”. (pag. 25)
Een prachtig boek, indringend, raakt je hart, zet je aan tot denken over dit actuele onderwerp. Iedereen moet dit lezen, zeker politici die over dit onderwerp wetten ontwerpen!