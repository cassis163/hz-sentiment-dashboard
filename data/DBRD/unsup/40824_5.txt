Anne Givernaud is psychologe. Ze woont al enige tijd samen met haar jongere vriend Guido in een afgelegen huis in Zuidwest-Frankrijk. Als Anne op een avond thuiskomt ligt er voor hun huis een meisje op de weg. Even later arriveert Guido. Hij draagt het meisje hun huis in en bieden haar een bed aan voor de nacht. De volgende dag is ze verdwenen. Het is een ravage in de woonkamer. Guido is ook weg en Anne kan haar vriend niet bereiken. Is Guido er met het meisje vandoor of is er iets anders aan de hand? Maar dan wordt Guido verdacht van moord en Anne komt erachter dat ze eigenlijk bar weinig van haar vriend weet.

Ondanks dat ik een aantal boeken van Michael Berg in de boekenkast heb staan is 'Het meisje op de weg' toch mijn eerste kennismaking met het schrijftalent van deze auteur. Kan dus geen vergelijking maken met de vorige boeken, maar als ze allemaal zoals deze zijn heb ik nog wat in te halen.

'Het meisje op de weg' wordt verteld vanuit het perspectief van Anne, in de eerste persoon. Een personage dat de aandacht van de lezer afdwingt. Het karakter wordt sterk neergezet, een moedige, krachtige vrouw die voor de ware liefde alles opzij zet.

'Het meisje op de weg' speelt zich af in 7 dagen tijd en het heden in dit verhaal wordt afgewisseld met hoofdstukken uit het verleden, waarin de relatie tussen Anne en Guido nader verklaard wordt en je komt er meer over te weten hoe Guido in elkaar steekt.
Een hoge spanningsboog en de vele raadsels zorgden ervoor dat ik bijna voortdurend op het puntje van mijn stoel heb gezeten. Een uitgebreid zoekplaatje waarbij alles zeer goed is verborgen en het duurde geruime tijd voordat ik een klein beetje een idee kreeg hoe alles in elkaar stak. Maar dan nog is er af en toe een zodanige twist, waardoor ik toch weer anders ging bekijken. Een boek te vergelijken met een puzzel die niet zo gemakkelijk op te lossen is.

Kom niet vaak een boek tegen waar zoveel verrassende elementen in de plot zijn verwerkt. Het meisje op de weg heeft mij van begin tot eind geboeid en deze auteur was voor mij een grote verrassing. Een uitermate spannend verhaal waarin ook de ware liefde onder woorden wordt gebracht, een mooie mix. Dit samen met de goede uitwerking, de interessante personages en de perfecte spanningsboog maken van 'Het meisje op de weg' een boek dat je gewoonweg niet kunt wegleggen en in volle vaart wilt uitlezen. Een boek dat ik niet snel zal vergeten en hoop gauw in de gelegenheid te zijn de andere boeken van deze auteur te gaan lezen. Geweldige auteur, fantastisch boek, regelrechte topper!