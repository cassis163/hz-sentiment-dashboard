Mede door haar totaal gebrek aan ' goesting ' om zichzelf juridisch te verdedigen en een overijverige aanklager komt Lisbeth Salander in een zwaar bewaakte afdeling van de gevangenis terecht.
Ze wil haar straf op een rustige manier uitzitten maar de onrechtvaardigheden die zich dagelijks voordoen op de afdeling beslissen daar anders over. Benito, een bendeleidster aan wie het elke zin voor realiteit ontbreekt, die ondertussen de macht over de afdeling, ten koste van de bewakers, heeft overgenomen, komt oog in oog te staan met Salander die het altijd opneemt voor de zwaksten die in een oneerlijke machtsverhouding terechtkomen.

Dat Lisbeth Salander tijdens haar kinder- en jeugdjaren op een mensonwaardige manier is behandeld is natuurlijk niets nieuws. Maar wanneer haar vriend en advocaat op rust, Holger Palmgren haar nieuwe documenten brengt die een nieuw licht laten schijnen op het onrecht dat haar door de autoriteiten in het verleden werd aangedaan wil ze dat tot op de bodem uitdiepen.
Millennium-journalist en goede vriend Mikael Blomkvist krijgt de gevaarlijke taak om haar verleden verder uit te spitten waarbij toch wel enkele opmerkelijke, merkwaardige feiten aan het licht komen, ...

Lagercrantz is een meester in het typeren, het neerzetten, het situeren van zijn personages: je kan er als het waren onmiddellijk een gezicht opplakken. Dat heeft hij ook al bewezen in " De val van Türing. "
Vraag is dan of deze uitvoerige, tot in de puntjes nauwkeurige beschrijvingen en situeringen de vlotheid van het verhaal niet belemmeren. De vaak toevallige ( té toevallige ) connecties maken het verhaal vaak minder geloofwaardig en ze bieden de auteur een té gemakkelijke uitkomst voor de plot die hij voor ogen heeft.
De spanning in het boek, waardoor we dan toch weer van een thriller kunnen spreken, brengt Lisbeth Salander, die toch weer de hoofdrol opeist in dit Millennium-deel 5. Ze blijft de onverschillige, eigenwijze, super-intelligente, onverzettelijke en onvermurwbare kat die je best niet zonder de spreekwoordelijke handschoenen aanpakt.
Het boek mist iets, het is geen page-turner geworden ( behalve dan het derde deel van het boek ), ...
... en toch, toch slaagt David Lagercrantz er in, ondanks ( misschien wel dankzij ) een lange aanloop, de puzzelstukjes netjes in elkaar te laten passen en dat is dan toch weer een verdienste.

Het verhaal is niet ten einde, ...
... " Daarom merkte bijna niemand dat Lisbeth Salander langs de banken wegglipte en de kerk uitging, naar het plein en de stegen van de oude stad. " ...