Nina Simone door Alan Light

Dit boek borduurt verder op de Netflix-documentaire ‘What happened Miss Simone’. Een documentaire die ik niet gezien heb en misschien speelde dat in mijn nadeel.
Hoewel het leven en werk van Simone me boeien deed het boek dat niet altijd. Het is soms warrig, niet chronologisch en daardoor moeilijk te volgen. Maar dat kan dus ook aan mij liggen. Iemand die de documentaire wel heeft gezien of al een grote fan van Simone (Eunice Kathleen Waymon) is gaat genieten van dit boek dat vol weetjes en diepgravende informatie over haar leven staat. Informatie die Simone zelf vaak niet wilde delen…

Nina Simone wordt geboren als Eunice, zesde in een rij van acht kinderen en droomt van kindsbeen af van een beroemde klassieke pianiste te worden. Het zingen, waar ze later zo beroemd om zal worden, komt er pas later bij. En dat vormt de basis voor haar ganse latere leven, lijkt mij. Ze wordt vaak gezien als iets of iemand die ze niet is of niet wil zijn.
Echt gelukkig zal ze nooit worden, ondanks haar vele liefdes, haar huwelijken en de geboorte van haar dochter. Ze wordt al worstelend geboren en zal dit blijven doen. Dit maakt haar misschien tot de grote talentvolle artieste die ze is maar dit maakt ook dat ze nooit echt volledig gelukkig is of zich op haar plaats voelt. “De tijd liep uit de pas met haar.”

Nina Simone heeft veel gedaan voor de burgerrechtenstrijd en voor de muziek, het is een vrouw die andere vrouwen tot voorbeeld kan dienen maar het is ook een vrouw die niet goed in haar vel zat en dit vaak op agressieve wijze toonde ten op zichte van haar geliefde, familie en fans.
Bovenal was Nina Simone altijd en overal de diva Nina Simone, misschien had ze zich gelukkiger gevoeld als ze dichter bij Eunice was gebleven…