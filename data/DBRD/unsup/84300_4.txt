Dit is alweer de vijfde thriller van Bert Bergs. Dit keer is het een verhaal over het drugsmilieu.
Journalist Marc Ackein en hoofdinspecteur Sara Vits, geliefden van elkaar, zijn allebei aan het onderzoeken waarom er ineens een ware drugsoorlog is losgebarsten in het Gentse. Er is al een bendelid vermoord, maar ze denken dat hij niet de laatste zal zijn. Er zit een persoon achter die “de IJsbeer “ genoemd wordt. Wie is dat en waarom heeft hij Gent uitgekozen voor zijn zaakjes? Sara en Marc willen hem kosten wat het kost vinden. Deze man mag niet regeren over de lokale cocaïne markt. Maar zijn uiteindelijke plan is nog veel gruwelijker..
De karakters van Marc en Sara worden goed genoeg besproken om met ze mee te kunnen leven. Ze zijn personen zoals jij en ik , je kan je makkelijk in hen verplaatsen. Ik vind ze allebei wel leuk. Het scheelt wel als je de eerdere boeken van de auteur gelezen hebt, daar maak je al kennis met hen. Dat heb ik, dus voor mij zijn ze “oude bekenden”.
De andere personen worden ook goed beschreven. Zelfs de “slechte”karakters komen goed uit de verf.
Het verhaal begint spannend, je wilt meteen weten wat er gaat gebeuren. Het heeft geen hoofdstukken maar is verdeeld in de dagen waarin iets gebeurt, dit alles in chronologische volgorde.
Je leest het verhaal vanuit diverse personen, maar omdat het elkaar opvolgt leest het vlot.
De opbouw naar het plot is goed, je komt steeds dichterbij de dader maar pas op het laatst kom je er achter hoe de vork in de steel zit. Het is een onverwacht eind met een goede, spannende plotwending. Dat verwacht je niet.
Het is spannend en actueel, naast spanning zit er ook humor en romantiek in.
Ik heb er weer van genoten.
4 sterren.