Een zussenweekend. Je kunt je daar van alles bij voorstellen en zo'n weekend is niet voor iedereen aan te bevelen. Ook ik lees hier liever over en heb een heerlijke zondagmiddag gehad, mag ik zeggen.
Vijf zussen gaan eenmaal per jaar samen een weekend weg, zonder partner en gezin. Deze vijf verschillende zussen Sylvia, Iris, Els, Karin en Tara leiden ieder hun eigen leven. Ze hebben wel of geen partner, kinderen en carrière. In dat weekend laten ze dan even de boel de boel en tanken ze zelf weer even bij.

Maar hoe anders is het dit weekend!
De geheimen liggen op de loer en dienen verborgen te blijven voor de anderen. Het verhaal is verdeeld in vier delen; vrijdag, zaterdag, zondag en maandag. Elk deel is weer verdeeld in hoofdstukken met als titel de naam van een van de zussen. Op deze manier beleef je het weekend mee, en kijk je mee door de ogen van de betreffende zus.
Het leuke van deze roman is dat er eigenlijk vijf verhalen verteld worden en het ene verhaal is indrukwekkender dan het andere, maar elk verhaal is het waard verteld te worden.

De dialogen zijn schitterend te noemen! Het verhaal is heel toegankelijk door de prettige schrijfstijl en de onderwerpen zijn herkenbaar; misschien voor jou persoonlijk of uit je vriendenkring maar stuk voor stuk levensecht, zo uit het leven gegrepen.

'Weekendje weg' is een knappe debuutroman waarbij je heerlijk kunt ontspannen, het is een boek met een lach en een traan en ik ben heel benieuwd naar een volgend verhaal van José van Winden.
Deze recensie leest u ook op mijn blog: https://graaggelezen.blogspot.nl/2017/07/ik-las-weekendje-weg-geschreven-door.html