Simon is 16 jaar en valt op jongens. Hij zit bij een drama club op school en heeft een leuk groepje vrienden. Niemand weet echter dat Simon op jongens valt, hij heeft zelfs al een aantal vriendinnetjes gehad. Het is een geheim dat hij alleen met Blue, zijn penvriend, heeft gedeeld. Iemand heeft echter zijn mail gezien en chanteert hem daarmee om dichterbij zijn crush te komen.

Simon weet niet wie Blue is, Blue weet niet wie hij is maar de jongens e-mailen bijna dagelijks met elkaar. Het niet weten wie Blue is hoort bij het mysterie, bij de aantrekkingskracht tussen Simon en Blue. Het verhaal is verteld vanuit Simon en de e-mails heen en weer staan ook echt als email in het boek.

Simon voelde met vlagen zowel als een erg realistisch personage als een beetje een geforceerd personage. Er zitten redelijk wat awkward momenten in, zoals een toch wel erg pikant email gesprek tussen hem en Blue, een avondje uit die niet helemaal zoals gepland gaat en Simon die wel erg vaak het woord “fucking” zegt. Ik moet eerlijk bekennen dat dat laatste mij wel echt een beetje tegenstond. Dat voelde voor mij nogal geforceerd en paste niet helemaal bij het beeld dat ik had van Simon.

Naarmate het boek verder gaat wordt je steeds nieuwsgieriger naar wie Blue is en zit je met Simon mee te puzzelen wie het nou kan zijn. Ondertussen gebeuren er ook allerlei dingen in zijn vriendengroep, wat maakt dat het geen eenzijdig verhaal wordt. Wat ook veel diepgang gaf was het geworstel van Simon met zijn seksualiteit en hoe hij daarover denkt. Het is iets van hem, wat hij kan vertellen tegen wie hij wil en wanneer hij wil en door de chantage wordt hem het gevoel dat hij daar controle over heeft afgenomen.

Het boek neemt je dus mee in de wereld van Simon, die worstelt met allerlei gevoelens, zowel naar zijn vrienden toe als naar zijn geaardheid en Blue. Het geeft je een kijkje in de wereld van de coming out en zet je aan tot nadenken over waar dat eigenlijk op slaat. Waarom moeten mensen met een bepaalde seksuele voorkeur dat verantwoorden? Waarom is het zo’n groot ding? Waarom hoeven andere mensen dit niet te verantwoorden?

Een makkelijk leesbaar boek over diversiteit, de liefde voor Blue en voor Oreo’s.