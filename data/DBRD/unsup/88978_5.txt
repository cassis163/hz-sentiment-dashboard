Reizen kan je op tal van manieren: in het echt, in je hoofd, maar ook door te ruiken en te proeven. Nadia Zerouali en Merijn Tol – auteurs van de bekende Arabia serie – hebben een lief klein bakboek geschreven. Een druppel rozenwater, zoete recepten uit Noord- Afrika, Midden Oosten en Méditerranée bevat maakbare en inspirerende recepten voor de kok die nieuwe werelden wil ontdekken.  

Zerouali en Tol hebben een prettige toon en benadrukken keer op keer dat koken en bakken vooral plezierig is. Werken met het breekbare filodeeg lijkt lastig, maar wanhoop niet, verzekeren de auteurs, bij ons komen ook barsten en breuken in de M’Hencha met Hazelnootspijs en anijssuiker, een indrukwekkende ring van filodeeg. Dat geeft niet want het baklava-achtige gerecht ziet er prachtig uit ook al is het niet perfect. Dat bewijst ook de foto in het boek. Bij elk recept staat een afbeelding van zelfgemaakte zoetigheid. Dat is fijn want bij een gerecht dat je voor het eerst maakt, is het fijn om een voorbeeld te zien.

Er staan ook simpele gerechten in, zoals een cake met yoghurt, citroen en maanzaad, koekjes van semonila – tarwegrasmeel -  en zelfs de klassieke Nederlandse Weespermop. Het bewijs dat keukens elkaar al eeuwen beïnvloeden. Alle onderdelen van de zoete keuken, zoals snoepgoed, ontbijtzoet, puddingen en taarten komen aan de orde. Ook dranken. Een prettig onderdeel omdat de combinatie van eten en drank de Arabische beleving versterkt. Bovendien is het grappig om te leren dat witte koffie louter bestaat uit kokend water en enkele druppels oranjebloesem.

Veel recepten bevatten behalve duidelijke aanwijzingen ook interessante weetjes over de Arabische cultuur. Wist u dat je Marokkaanse thee vanaf grote hoogte in kleine glaasjes schenkt om de karakteristieke schuimkraag te krijgen? Of dat Ka’ak Suri, de naam van het Syrische specerijenkoekje, de naamgever is van ons oer-Hollandse kaakje?

Arabische smaken en geuren vragen om het gebruik van andere smaakmakers, zoals rozenwater, mastiek, dadelmelasse en tahina. In het begin van het boekje staat een duidelijke uitleg over de verschillende ingrediënten en waar die te koop zijn. Ook gezien de schappelijke prijs – van 17,95 euro, is Een druppel Rozenwater een mooi cadeauboek voor de komende feestmaanden, met zowel uitdagende recepten voor ervaren bakkers als instaprecepten voor degene die eens iets zoets wil proberen.      

Het Libanese recept voor gekonfijte wortel maakt nieuwsgierig en het resultaat van de zachte, zoetige wortel contrasteert met de knapperige noten. Het recept is goed uitvoerbaar. Ik smokkel een beetje: bij gebrek aan pimentbollen koos is voor peperbollen en de mascarpone verving ik – vanwege de frisse smaak – voor Griekse yoghurt.  

Gekonfijte wortel met specerijen en geweekte noten
Voor 4-6 personen:
400 g suiker
2 kruidnagels
2 steranijs
1 vanillestokje
4 bolletjes piment
1 kaneelstokje
stukje (bio) citroenschil
600 g wortel
200 g gepelde ongeroosterde noten: bijv. amandelen en pistachenoten
1 bakje mascarpone  

Breng in een pan de suiker met de specerijen en de citroenschil in ½ liter water aan de kook. Laat circa 1 uur zachtjes tot een siroop inkoken.
Schrap de wortel en rasp deze grof. Voeg de geraspte wortel toe aan de siroop en laat op laag vuur in een paar uurtjes konfijten: hoe langer hoe verzadigder de wortel is van suiker.
Laat afkoelen. Week intussen de noten in ruim koud water.
Giet ze vlak voor het serveren af en dep ze droog.
Verwijder eventueel de citroenschil en specerijen. Bestrooi de gekonfijte wortel met de geweekte nootjes en serveer met een flinke dot mascarpone.