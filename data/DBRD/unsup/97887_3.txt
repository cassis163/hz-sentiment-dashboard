Op de donkere hardcover is een balletjurkje met tule te zien, daaroverheen hangend een paar spitsen. De titel ‘Truth or Dance’ is er opvallend wit overheen gedrukt. Boven de afbeelding staat de naam van schrijfster Chinouk Thijssen in een kleiner lettertype, net als eronder het uitgevers logo. Het geheel is in balans, ik vind het er oprecht prachtig en aantrekkelijk uitzien. Als ik het boek in de winkel zou zien liggen zou het dan ook zeker mijn aandacht trekken. Het boek is mij echter aangeboden als recensie exemplaar door Clavis Uitgeverij.

Wat mij vooraf intrigeerde aan deze Young Adult is dat het zich afspeelt in de balletwereld, een onderwerp waar ik tot nog toe niet bepaalt veel over gelezen heb. Dus voor mij een relatief originele omgeving. Dat het ook nog eens het eerste deel van een trilogie is vind ik ook altijd een leuke bijkomstigheid want ik hou van boekenseries.

Vooraan in het boek bevinden zich een aantal geruite bladzijdes (lijken net blaadjes uit een wiskundeschrift of collegeblok) waarop de belangrijkste termen, lessen en andere aanverwanten zaken uit de balletwereld uitgelegd zijn. Dit is voor de lezers die niet van huis uit bekend zijn met ballet wel fijn vermoed ik om naar terug te kunnen grijpen tijdens het lezen omdat er zeker vakjargon in te vinden is.

Het inhoudelijke verhaal leest vlot, de schrijfstijl is laagdrempelig, voor een grote YA en jeugd doelgroep geschikt. De appjes die de hoofdpersonages uitwisselen en ontvangen in het verhaal zijn in tekstballontjes weergegeven wat een speels element aan de tekstopmaak geeft.

Op de achterkant van het boek staat dat dit het eerste mysterieuze en zenuwslopende deel is in de trilogie. Toch voelde ik niet een constante spanning over wat er allemaal met de meiden gebeurd, het kreeg mij niet geheel in zijn greep. Wellicht doordat ik de keuzes van de personages, zeker van India, niet altijd goed begreep. Die keuzes vond ik nogal eens kortzichtig, ondoordacht en naïef. Het zijn natuurlijk ook jonge meiden, die aan het begin staan van de door hen oh zo begeerde balletcarrière. Waardoor het misschien realistischer is om niet zo doordacht te handelen en dit op die manier in het verhaal tot uiting te brengen. Toch kon ik mij daardoor niet voldoende inleven en meeleven met hen.

Toch denk ik en weet ik inmiddels zeker dat er een grote groep lezers is die dol zijn op dit eerste deel in de ‘Truth or Dance’ trilogie. Wat ik overigens ook volledig begrijp want het is weer eens wat anders in het YA genre en op zich een origineel verhaal. Ik ben vooral benieuwd of het tweede deel meer zelfontwikkeling van de personages met zich meebrengt en het verhaal daardoor nog interessanter voor mij wordt.