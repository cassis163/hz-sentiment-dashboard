Na zijn studies startte Vlaming Dirk Vanderlinden (1962) zijn loopbaan bij Sabena en bleef daar aan het werk totdat deze luchtvaartmaatschappij bankroet ging. Door zijn activiteiten in de luchthaven en de vele dienstreizen beschikt hij over een ruime multiculturele bagage, die hij handig in zijn boeken verwerkt. De Fiandre Broederschap  is het tweede deel in een reeks actiethrillers rond de Vandiesel Company. Vanderlinden schrijft momenteel deel drie, De bonsai collectie.

De Vandiesel Company bestaat uit vier vrouwen en vijf mannen van verschillende nationaliteiten, waarin elk lid zijn eigen talenten benut. Dit team wordt door diverse overheden ingehuurd bij ernstige situaties, waarbij geen enkele officiële instantie aan de slag mag gaan.
Eric, een Vlaamse priester, valt in Brussel naar beneden vanuit zijn appartement op de dertiende verdieping. Blijkbaar werd hij geduwd en wordt dit een moordzaak. De katholieke kerk wil dit in de doofpot stoppen; de autoriteiten besluiten een beroep te doen op de Vandiesel Company. Het team komt terecht in een bloedstollend complot en belandt uiteindelijk in het Vaticaan, waar twaalf gezworenen een broederschap vormen om de paus te dienen en te beschermen. Het Vaticaan, waar sommige kardinalen een dubbelleven leiden. Welke gruwel wordt daar binnenskamers voor de buitenwereld verborgen gehouden?

Een denderend maar evenwel ingewikkeld verhaal dat begint met de moord op een priester, gevolgd door een kerkelijk pedofilieschandaal en een samenzwering die zelfs tot in het hart van het Vaticaan doordringt. De Fiandre Broederschap  bestaat uit een mysterieuze doolhof waarin de verschillende paden leiden naar een verrassend slot. De spanning neemt niet af en blijft mooi aanwezig tot de laatste pagina. Het verhaal wordt praktisch ondersteund door enkele nuttige schema’s die je begeleiden bij het ontwarren van het kluwen. Blijf tijdens het lezen steeds bij de les, anders gaat het fout. Je moet immers duidelijk weten wie bij wie hoort om te begrijpen wie nu uiteindelijk vriend of vijand is.

Vanderlinden weet hoe hij een spannende thriller moet schrijven; zijn vlotte pen staat op scherp en nodigt je uit tot doorlezen. Humor en aantrekkingskracht tussen de mannelijke en vrouwelijke teamleden van de Vandiesel Company verzachten het verhaal. De auteur beschrijft nauwkeurig de verschillende locaties die aan bod komen. Hij spaart niets of niemand; het Vaticaan zou wel eens rode oortjes kunnen krijgen. Nergens een cliffhanger te bespeuren; dit boek is werkelijk af.

Deze thriller bevat beklijvende actie, geweld en spanning, maar is ook diepgaand. Een eigentijds thema dat gruwelijk en zeer herkenbaar is. Dirk Vanderlinden heeft met de Vandiesel Company een interessant concept gecreëerd.