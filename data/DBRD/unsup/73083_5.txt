Het gebeurt niet vaak dat een thriller gaat over een thema dat op dat moment hyper-actueel is. Waar politici ons in de oren roepen dat we meer moeten inzetten op veiligheid, is ‘Verast’ een zeer spannend boek dat alle grenzen van die veiligheid opzoekt. Veiligheid als thema van politici, veiligheid als het gaat over terrorisme, maar ook digitale veiligheid wordt door Luijten niet vergeten. Door het spannende verhaal kon ik mij het helemaal voorstellen, en ik kan me indenken dat sommige mensen na het lezen van dit boek niet meer de straat op durven (bij wijze van spreken dan). Of nog twee keer nadenken voor ze met hun smartphone gaan bellen. Ik betrapte me erop dat ik nu veel meer over dat soort zaken nadenk dan eerder. Vooral over de betrekkelijkheid van ‘veilig zijn’.

Hoewel ik als Nederlandse nog even twijfelde of ik de Belgische (Antwerpse) setting wel zou waarderen, is me daar niks raars aan opgevallen. Ik ken de stad dan wel niet zo heel goed, maar dat is met een Amerikaanse of Scandinavische thriller natuurlijk ook zo en die lees ik ook graag. Sommige woorden vind ik zelfs beter dan de Nederlandse, zoals bijvoorbeeld ‘wetsdokter’ in plaats van ‘patholoog’. Dat laatste kan ook voor een ziekenhuis zijn, maar de wetsdokter is er alleen als ondersteuning voor politie en justitie.

De dialogen lopen vlot en ze trekken je echt in een vliegende vaart het boek door, heerlijk! De verhaaltechnieken en het plot zijn zeer goed uitgewerkt. Hoewel het zijn eerste thriller is, beheerst de schrijver zijn vak tot in de puntjes. Want de eerste voorwaarde aan een thriller/detective is dat hij spannend moet zijn, en dat is ‘Verast’ heel zeker! Het laatste stuk heb ik zelfs bewaard voor de dag erna, omdat ik het zonde vond dat het boek al bijna uit was!