Van schuchter, introvert grijs muisje naar zelfverzekerde powervrouw: dáár gaat Shonda Rhimes naar op zoek in zichzelf. In haar boek Een jaar lang JA zegt ze 'ja' tegen alles waar ze bang voor is. Van een publieke speech voor 10.000 mensen, tot een verschijning op nationale televisie en een kleine acteerklus. Shonda Rhimes bloeit in een jaar tijd op van iemand die niet gezien mag worden, naar iemand die altijd gezien wordt en daar geen enkel probleem mee heeft.

Rhimes, een dame die grootse successen behaalde met haar televisieseries Grey's Anatomy, How to get away with Murder en Scandal, leeft als een muurbloempje. Wanneer ze op een dag per ongeluk bij president Obama terechtkomt, wordt ze wakker geschud: 'Ik had nee gezegd. Als ze me de keuze hadden gegeven, had ik ''nee'' gezegd.' Deze gedachte komt keihard binnen bij Rhimes. Het roer moet drastisch omgegooid worden, en de succesvolle schrijver bijt zich daar in vast. We zien haar naarmate het boek vordert, niet alleen opbloeien maar ook stralen.

Een jaar lang JA is snel geschreven, maar Rhimes is dan ook een scenarioschrijver. Er worden geen onnodige details verteld, de lezer mag gewoon lekker meekijken met Rhimes. Maar vergeet niet om je ogen wagenwijd open te houden, want voor je het weet zit je alweer in een nieuw onderdeel van het boek. Een jaar lang JA dient niet gezien te worden als zelfhulpboek. Het is geen kant en klaar recept om zelfverzekerder in het leven te gaan staan. Over advies spreekt Rhimes zelf ook niet, ze deelt alleen haar inzichten. Het boek is gemaakt om een verhaal te vertellen aan vrouwen over de hele wereld. Het inspireert en straalt kracht uit. En die kracht kunnen (en moeten!) we volgens Rhimes ook omarmen. We hoeven ons niet te schamen voor wie we zijn, en naast het leren van 'ja' zeggen tegen moeilijke dingen, leren we ook hoe belangrijk het kan zijn om zo af en toe eens een 'dankjewel' uit te spreken.

Shonda Rhimes stelt zich bijzonder kwetsbaar op en doet dit zonder enige censuur. Soms is Een jaar lang JA het verhaal van een vrouw die extreem emotioneel is, soms is het een verhaal van een vrouw die sterk in haar schoenen staat. Ze tolereert geen bullshit. Niet op de set van haar televisieseries en - vanaf het moment dat ze 'ja' gaat zeggen - ook niet meer in het dagelijks leven.

Een jaar lang JA is een inspirerende reis die niet alleen gaat over je angsten overwinnen, maar ook over liefde, familie, carrière, doorzetten, acceptatie en vriendschappen. Rhimes combineert alle elementen die voor vrouwen belangrijk zijn in een prima leesbaar boek vol met herkenbare en hilarisch omschreven situaties. Een jaar lang JA is een boek waar je uit kunt putten.