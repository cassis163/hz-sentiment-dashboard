A Conspiracy of Stars neemt ons mee naar planeet Faloiv waarop de mensheid een kolonie heeft gesticht genaamd N'Terra. Dit is een afkorting voor New Terra wat nieuwe Aarde betekent. De hoofdpersoon is Octavia, dochter van twee hooggeplaatste wetenschappers binnen de kolonie. Octavia droomt al haar hele leven van een toekomst als wetenschapper die zich bezighoudt met de natuur op Faloiv. Als er een wijziging plaatsvindt in de onderwijsmethode waarbij er stageplaatsen gecreëerd worden in de prestigieuze laboratoria wordt Octavia samen met haar vrienden Rondo en Alma geplaatst in het hoofdlab. 

Naarmate hun stage vordert lijkt het erop dat er iets niet in orde is. De leider van de overheid, de zogenaamde Council, heeft extremistische ideeën over het leiden van de kolonie. Hij heeft hierbij grote invloed op onder andere de vader van Octavia die hem in zijn ideeën steunt. Wanneer ze één van de native inwoners van Faloiv gevangen nemen begrijpt Octavia wat er speelt, dat er geheimen zijn voor de inwoners van de kolonie en dat er oorlog zal uitbreken wanneer er niet ingegrepen wordt.
Het verhaal komt wat langzaam op gang maar dat is niet storend. Juist in het langzame deel bouwt Olivia A. Cole een duidelijke wereld op. Ook leer je in het eerste gedeelte van het boek de personages goed kennen waardoor je later in het boek je goed in kan leven in de veranderende gevoelens van Octavia tegenover zichzelf, de planeet, haar vrienden, familie en N'Terra. Het verhaal is uniek al zal het sommige mensen doen denken aan Avatar of zelfs Jurassic Park maar dan met een afgesloten kolonie in een open wereld. Bijzondere beesten zoals we die op Aarde niet kennen lopen rond op het wereldoppervlak van Faloiv. Ondanks dat de beesten voor ons onbekend zijn is het niet moeilijk ze op je netvlies te krijgen door de treffende omschrijving van Cole.

Uiteindelijk is A Conspiracy of Stars een prachtige mengeling van Science Fiction en een vleugje fantasy in een mooi uitgewerkte setting op een nieuwe wereld. Olivia A. Cole is ook niet vies van het aanstippen van morele en ethische kwesties zoals veganisme, dierenmishandeling, dierproeven en machtsverschillen. Het verhaal bouwt gestaag op naar een spannend einde en eindigt met een cliffhanger waardoor je hoopt dat het verhaal snel verder zal gaan. Het verhaal is door de YA personages wat meer gericht op een jongere doelgroep maar ook zeker voor oudere liefhebbers van Fantasy en Science Fiction toegankelijk, leuk en goed te lezen.