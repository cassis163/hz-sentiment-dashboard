Patrick zijn bedrijf wordt failliet verklaard. Dit heeft ook gevolgen voor zijn huwelijk en zijn vrouw zet hem de deur uit. Dan wordt de curator vermoord en Patrick wordt gezien als een mogelijke verdachte.
Dit blijkt geen toeval te zijn en Patrick komt erachter dat iemand moedwillig zijn bedrijf om zeep heeft geholpen. Toch moet de politie wegens gebrek aan de juiste bewijzen Patrick laten gaan. Patrick probeert zo goed als het kan zijn leven weer op te bouwen en gaat op zoek naar diegene die verantwoordelijk is voor het faillissement van zijn bedrijf.

‘Er is geen uitweg, een rechter heeft een klap op de faillissementsaanvraag gegeven en het bedrijf is ter ziele.’

Hamer is onderverdeeld in drie delen: Verliezen, Nieuw begin en Ingehaald door het verleden.
Er is het verhaal van Patrick en het verhaal van Rob Jansen allebei verteld in de derde persoon.
Zelf heb ik veel moeite gehad om in het verhaal te komen maar naarmate het verhaal vorderde en de verhaallijnen meer bij elkaar kwamen ging het lezen mij wat prettiger af.
De auteur maakt gebruik van veel technische termen en dat was voor mij een struikelblok waardoor ik het verhaal niet vlot kon lezen. Moest erg wennen aan de schrijfstijl en het duurde wel even voordat er voor mijn gevoel spanning in het verhaal zat.

‘Nu moet hij puinruimen, zijn eigen leven op orde brengen met werk, en daarmee een inkomen voor brood met beleg, voor de hypotheek, om een vrouw te kunnen verrassen met een prachtig boeket.’

De karakters zijn wel goed uitgewerkt, al zijn sommige activiteiten van Rob erg extreem waardoor het soms niet helemaal geloofwaardig overkomt. Patrick komt op mij over als een gevoelige, sympathieke man die de neiging heeft de dingen te laten komen zoals ze gaan. Op sommige momenten had hij wel daadkrachtiger mogen optreden.
Het onderwerp is uniek gekozen alleen denk ik dat een man deze thriller meer op waarde weet te schatten, dit vanwege de technische termen in het verhaal. Voor mij had dit in ieder geval geen enkele toevoeging.
Hamer is best een leuk verhaal maar misschien waren mijn verwachtingen te hoog gespannen.