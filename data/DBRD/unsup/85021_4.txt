Het meisje uit dit boek is met haar moeder op reis weg van alles dat ze kent, naar een land dat ze niet kent. Snor heeft geregeld dat ze samen met een paard (Knol) achter in een vrachtwagen kunnen. Haar vader komt later achter hun aan, maar oma kan niet mee. Ze moet heel stil zijn onderweg. Een filosofisch verhaal over een vluchtelinge die af en toe helemaal opgaat in haar fantasie. Langzamerhand kom je steeds meer te weten, dat de zus van het meisje bijvoorbeeld omgekomen is bij een bombardement. De angst en het verdriet zit onder een laag verstopt en sijpelt er steeds een klein beetje doorheen. De illustraties zijn heel dromerig. Helaas een actueel verhaal, fantasievol en schrijnend.