Met drie fanatieke ijseters in mijn gezin, kon ik dit boek niet laten liggen. Aangezien ik zelf zoveel mogelijk van de suikers en toegevoegde stoffen probeer af te blijven, was ik met name erg benieuwd hoe Marleen Visser het aan zou pakken om ijs te bereiden op een gezonde manier.

Het boek begint met een inleiding hoe je het beste van start kunt gaan. Welke room, melk en suikers kun je nemen, gebruik je wel of niet een ijsmachine en hoe kun je variëren en spelen met de recepten. Visser maakt een onderscheid in vicecream – de ondeugend lekkere ijsjes – en nicecream – de lekkere, gezonde ijsjes. En met name de geraffineerde suikers zijn in de nicecreams vervangen door gezondere varianten.

Ik begon direct aan het basisrecept voor roomijscustard. Visser gebruikt hier kristalsuiker of honing om de mooie witte kleur te behouden. Ik week hiervan af door palmsuiker te gebruiken en dus werd mijn roomijscustard lichtbruin van kleur. De handelingen zijn erg simpel en er komt alleen maar een steelpan en een garde bij kijken, de meeste hobbykoks kunnen dit wel aan.
Daarna toog ik naar het recept voor blauwe-bessen-lavendelijs. Maar aangezien ik niet genoeg blauwe bessen in huis had en geen gedroogde lavendel, probeerde ik het met diepvries-cranberries. Als je hier een soort jam van hebt gemaakt (ook in enkele hele gemakkelijke stappen uitgelegd) meng je dit met de roomijscustard en klaar is je ijs. Ik had een oude ijsmachine staan die nog perfect zijn werk deed. Maar ook zonder zo’n machine kun je gemakkelijk je eigen roomijs maken. Je moet dan regelmatig door je mengsel roeren om ijskristallen tegen te gaan.

De volgende dag schotelde ik mijn creatie aan mijn gezin voor. En de reacties waren allemaal positief. Oudste dochter begon direct te bladeren in het boek en zocht vast een recept uit om zelf te maken in de zomervakantie en jongste dochter rolde met haar ogen omdat zij vond dat het hemels smaakte. Manlief is de meest kritische ijs-eter en ook hij was erg te spreken over het eindresultaat.

Naast roomijs staan er ook diverse recepten in voor stokjes-ijs. De traditionele raketjes en magnums komen voorbij, maar ook granaatappel-dragonijsjes, perenijsjes en geitenkaasijsjes zijn gemakkelijk zelf te bereiden.
Bij het sorbetijs heeft Visser o.a. geëxperimenteerd met cookie-dough, yoghurtijs met rode biet en banaan-pindakaasijs.

Het boek is ingedeeld in de vier seizoenen met daarin de recepten die bij elk seizoen horen. Zo horen oma’s stoofpeertjes in de herfst, peer-amaretto in de winter, sinaasappel-tijmsorbet in de zomer en yoghurtijs met rabarbercompote in de lente thuis.

Altijd ijs is een mooi vormgegeven boek, met prachtige foto’s. De recepten zijn gemakkelijk en de meeste ingrediënten heeft bijna iedereen wel in huis. Ik ben deze zomer in ieder geval nog wel even zoet met dit boek.