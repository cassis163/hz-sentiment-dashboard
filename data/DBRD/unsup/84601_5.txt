De jaarlijks verschijnende Omfietswijngids is een fenomeen. Nicolaas Klei geeft in het woord vooraf aan dat in de maanden juni, juli en augustus zo’n 2500 wijnen door hem worden geproefd en beoordeeld. Door dat nu al weer 15 jaar te hebben gedaan, is het kunnen komen tot een zinniger oordeel zeer gegroeid. Ondanks dat smaken kunnen verschillen, is het, zegt hij, wel goed mogelijk om goedgemaakte wijn te onderscheiden van slechtgemaakte.

Het systeem wat in de gids wordt gebruikt is het toekennen van 1 tot 5 glaasjes aan iedere wijn of een negatieve smiley als het om een wijn gaat die direct weggegooid mag worden. De wijnen met 1 glaasje zijn nog steeds wel voldoende, maar ze zijn nooit omfietswaardig. Verder zijn er nog tekentjes voor biologisch en alleen te koop via de webwinkel. Als een wijn echt tot omfietswijn wordt verklaard staat er een liggende fles bij, een foto van de betreffende wijn.

Er worden wijnen beschreven uit 25 verschillende wijnverkopende winkels die op alfabetische volgorde zijn opgenomen. Per winkel per kleur, wit, rosé, rood, dan per land van herkomst opnieuw op alfabetische volgorde en daarbinnen voor de wijnen nog een keer het alfabet. De eerste wijn komt dan van Albert Heijn, is wit en komt uit Argentinië. Mag overigens direct worden weggegooid J. Alleen Frankrijk is anders opgezet, hier worden eerst de wijnstreken in alfabetische volgorde behandeld en daarbinnen de wijnen.

De ketens komen niet allemaal voor in heel Nederland, die informatie wordt direct gegeven inclusief een telefoonnummer en/of website etc.

De Omfietswijngids is bedoeld om kopers te helpen een wijn te kiezen die niet slecht is en past bij de smaak die men zoekt. Er worden geen adviezen gegeven voor wijn-spijscombinaties, door de beschrijving van geur en smaak moet de koper zelf zoeken naar wat past.

Er staan wijnen in van 4,99 met 3 glaasjes die omfietswijn zijn, en wijnen van meer dan 60,00 euro met 4 glaasjes die dat niet zijn. Of omfietsen voor een bepaalde wijn de moeite waard is, heeft dus niet alleen met de prijs of het aantal glaasjes te maken. In totaal zijn er 430 tot omfietswaardig benoemd.

De manier waarop het commentaar wordt gegeven is van heel kort en zakelijk tot uitgebreid met vaak “gezellige” of stevige woorden.

Een voorbeeld:
Savia Viva, Brut Nature Reserva, 11,99 3 glaasjes
Vriendelijke fruitige schuimwijn. Welopgevoed, schoongewassen en zuiver van hart, benevens verleidelijk geurend. Voor cava iets braaf, maar het vele fruit maakt dat goed. Duur? De eerste de beste naar doje visjes riekende kiloknallerchampagne kost het dubbele!

Andere mooie notities:
Troosteloos fruitig. Azijnzurig. Onbehouwen en ongewassen. Prima sjieksmakende chardonnay vol sappig fruit. Een duursmakende zachtfruitige echte villawijnchardonnay. Bescheiden en bedeesd. Sappig druivig en goede zuren, maar nogal tam.

De Omfietswijngids is geen boek om achter elkaar uit te lezen. Toch is het zo geschreven dat regelmatig een lach wordt opgewekt. Het lijkt saai, maar door de manier van schrijven blijft het leuk om er doorheen te bladeren. Door de opzet is zoeken naar de juiste wijn bij de winkel in de buurt heel gemakkelijk. Zeker een aanrader voor mensen die van wijn houden.