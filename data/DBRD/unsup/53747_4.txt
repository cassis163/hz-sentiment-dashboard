Voor de Facebookgroep "Kinderboeken" mocht ik ambassadeur zijn voor het boek "Bang geboren" van Kevin Brooks. Met een dochter die zelf bang is voor van alles hoopte ik dat het boek een opening zou kunnen zijn, dat het haar zou kunnen helpen om zelf een bepaald aantal angsten te overwinnen.

Elliot en zijn zusje Ellamay worden na 26 weken zwangerschap veel te vroeg geboren. Ellamay overlijdt slechts een uur na de geboorte. Voor Elliot voelt het alsof ze samen één waren, en nu nog steeds. De angst van Elliot begon vlak na zijn geboorte. Er zijn drie mensen in zijn leven waarvoor hij geen angst heeft, zijn moeder, tante Shirley en de dokter. Alle overige mensen zijn in zijn ogen aapsels. Als vlak voor kerstmis Elliot zijn 'angstpillen' bijna op zijn en hij een nieuwe pot met pillen van de apotheek heeft gekregen blijkt dat de apotheek een vergissing heeft gemaakt en de verkeerde pillen heeft gegeven. Om ervoor te zorgen dat Elliot zijn angsten wegblijven gaat zijn moeder op pad om de pillen om te wisselen bij de apotheek, maar zijn moeder is weg en blijft weg. Elliot komt voor de keuze te staan, thuis blijven in zijn vertrouwde omgeving, of waagt hij zich naar buiten en gaat hij op zoek naar zijn moeder?

'Bang geboren' is het eerste boek dat ik van Kevin Brooks heb gelezen. Kevin Brooks heeft een heftige, eigen schrijfstijl en vormt prachtige zinnen:

'Het lijkt op een vormeloos en betekenisloos vacuum dat als een cursor tussen het verleden en de toekomst beweegt. Een dood zwart streepje dat voortdurend in beweging is, er voortdurend is...maar nooit echt aanwezig.'

De leeftijdsindicatie voor het boek is 12 - 15 jaar. En natuurlijk iedereen die het boek graag zou willen lezen. Tijdens en na het lezen van het boek werd me duidelijk dat dit boek nog niet geschikt is voor mijn 12 jarige dochter met angsten, maar wel voor mijn 15 jarige dochter. Dit is natuurlijk heel erg afhankelijk van het kind.

"Bang geboren" een heftig, maar mooi verhaal over een tiener waarvan de angst zijn leven beheerst, maar wat als de angst verdwijnt.....