‘Vlak voordat het water zich om hen heen sloot dacht Arndak eraan dat er één nacht per jaar was waarin de Andomal iets minder goed werd bewaakt.’ John Flanagan één van de productiefste schrijvers van Australië schotelt ons zijn tweede serie, Broederband, voor. Flanagan werd ongetwijfeld beroemd toen hij de harten van vele lezers veroverde met zijn succesvolle eerdere reeks van De Grijze Jager. Deze 71-jarige schrijver begon echter zijn carrière in de reclamewereld en als co-auteur van een televisieprogramma. We mogen dus van geluk spreken dat hij begon met het verzinnen van deze verhalen opdat zijn twaalfjarige zoon, Michael, gestimuleerd werd om te lezen.

De outsiders, het eerste boek van de nieuwe serie, speelt zich af in dezelfde fantasierijke wereld als De Grijze Jager. Het verschil ligt echter in het land waar het verhaal verteld wordt. De avonturen van de Broederband serie vinden vooral plaats in het koude Skandia terwijl De Grijze Jager zich hoofdzakelijk focust op Araluen.
We volgen het leven van de half Skandische, half Aralueense Hal Mikkelson die zich door zijn afkomst een buitenbeentje voelt. Aangezien hij dit jaar 16 wordt, moet hij deelnemen aan de opleiding om een echte krijger te worden. Alle jongens die dat jaar de leeftijd van 16 bereiken, zullen in een team, ‘broederband’, opgedeeld worden. De komende drie maanden moeten ze hecht samenwerken en proberen het hoofddoel te bereiken, de wedstrijd winnen. Oorspronkelijk werden er twee teams gevormd, maar dit jaar zijn er echter te veel jongens, dus ontstaat er een derde broederband, De Reigers. Dit team wordt ingevuld met alle buitenbeentjes die ongewild zijn bij de andere teams. Hal wordt ongevraagd de leider van deze broederband en stelt zijn revolutionair schip met een driehoekig zeil tot hun beschikking. Hebben de underdogs geen schijn van kans om te kunnen winnen of weten ze toch nog het tij te keren met behulp van een doortrapte aanpak? Wat gebeurt er als er ook nog eens een bende moordlustige piraten hun zinnen gezet hebben op de belangrijkste schat van heel Skandia, de Andomal?
Het is John Flanagan voor de zoveelste keer gelukt om een fantastisch boek te schrijven voor iedereen die houdt van fantasy. Het boek leest zeer vlot door de makkelijke schrijfstijl en is dus ook voornamelijk geschreven voor kinderen. Toch zou elke oudere persoon dit boek nog kunnen appreciëren. Natuurlijk hoort er een specifieke woordenschat bij het zeilen en het leven op een schip. Deze woorden worden met een korte uitleg vooraan in het boek opgelijst zodat elke persoon die hier nog geen kennis over had, het verhaal makkelijk kan volgen.
Vervolgens worden de personages uitgebreid uitgewerkt met ieder hun eigen persoonlijkheid. Hal is zeer inventief en heeft een goed strategisch inzicht. Ook van de andere personen krijgen we een goed beeld, zoals de teamleden van Hal. Stig die een opvliegend karakter heeft of Ingevar die heel groot en sterk is, maar amper verder dan een meter kan kijken omdat hij slechte ogen heeft. Vervolgens ontbreekt de humor zeker niet. De tweeling, Ulf en Wulf, vliegen elkaar constant in de haren en vinden het bijzonder vermakelijk om zich voor de andere persoon uit te geven.
Verder is deze serie onderling verbonden met de Grijze Jager. Enkele belangrijke personages in dit boek zoals Erak en Svengal spelen ook een grote rol in enkele boeken van De Grijze Jager. Aansluitend wordt er op een subtiele manier naar de andere serie verwezen, onder andere de Jager uit Araluen die geholpen heeft de Temujai van de Skandiërs af te slaan.
Het boek komt echter traag op gang, dit mede doordat het verhaal een inleiding is voor een hele reeks van boeken. Later in het verhaal komt er wel meer spanning want de verschillende broederbanden moeten met elkaar de strijd aangaan. Eveneens komt er spanning in verhaal doordat enkele geniepige piraten de Andomal willen stelen en bovendien enkel de lezer hier weet van heeft.

We kunnen dus concluderen dat het boek je mee neemt in een andere wereld vol met avonturen, wedstrijden en gevechten. Het lezen gaat zo vanzelfsprekend dat het boek binnen de kortste keren uit is. De lezer die al eerder kennis had gemaakt met Flanagan doormiddel van De Grijze Jager, zal laaiend enthousiast zijn voor deze nieuwe serie. De grote gelijkenissen en de referenties naar De Grijze Jager geven die extra touch die je stimuleert om het verhaal verder te ontdekken. Uiteraard is dit geen must maar om alle details en subtiele referenties te begrijpen zou dit wel een voordeel zijn. Tot besluit, weer een uitstekend boek geschreven door John Flanagan. Het schept hoge verwachtingen voor de volgende delen van deze serie.