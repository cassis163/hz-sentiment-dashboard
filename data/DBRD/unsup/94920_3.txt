Rechercheur Anna Torenvalk onderzoekt met haar collega Finn Vermeulen de dood van Arsalan Alshahaf, een vluchteling uit Syrië die verbleef in een AZC in Zeist. Volgens berichten zou hij verdronken zijn. Dat strookt niet met het feit dat hij een zwemkampioen was. De chef van Anna, Luuk de Roos, wil de zaak onder de pet houden en er verder geen ruchtbaarheid aan schenken. Dat is tegen het zere been van Anna. Zij zet het onderzoek, tegen de zin van Luuk, voort.
Uit toxisch onderzoek blijkt het slachtoffer te zijn geïnjecteerd met heroïne.

De vader van Anne, Gerard Torenvalk, politicus en lid van de Tweede Kamer is voorstander van het opvangen van vluchtelingen. Maar vanwege de ophef over AZC's komt hij daarmee in de knoei.

Anna heeft het geen goede verhouding met haar vader. Ondanks dat wordt Anna door haar vader uitgenodigd voor een etentje. Hij stelt haar voor het onderzoek te laten rusten. Volgens Gerard is men bij de AIVD in staat om de zaak van de verdronken vreemdeling in de doofpot te stoppen. Anna gaat daarop niet in en loopt weg.

Er doet zich een tweede verdrinkingsgeval voor van een vluchteling. Ook hij heeft sporen van heroïne in zich.

Op tv vindt er een discussie plaats tussen Gerard Torenvalk en Johan Vergaal, voorzitter van de nieuwe politieke partij Nederland Vluchtelingen Vrij, in het programma van Pauw. Torenvalk kan in tegenstelling tot andere keren, nu niet uit zijn woorden komen en voelt zich in het nauw gedreven.

De NVV zou wel eens groot kunnen worden, dit tot groot ongenoegen van de minister.
Volgens Luuk de Roos is het een staatsrechtelijk belang dat de dader of daders van de vermoorde vluchtelingen snel worden opgespoord. Daartoe krijgen Anna en Finn van Luuk carte blanche om verder te gaan met hun onderzoek. Zij mogen alle middelen aanwenden om het doel te bereiken. Dat laten zij zich geen twee keer zeggen.

AnnA en de verdronken vluchteling, van auteur Jesús de la Torre, betreft een debuut en is het eerste deel van een nieuwe eigentijdse misdaadserie. Anna heeft een duister verleden. Als dat tijdens haar sollicitatie bij de politie bekend was, is het te betwijfelen of zij was toegelaten tot de politieacademie. In vervolgseries wordt een en ander uit de doeken gedaan.
Het is vlot geschreven, met een actueel onderwerp maar zeker niet realistisch.