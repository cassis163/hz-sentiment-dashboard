Toen ik de beschrijving van 'Cole' las, was ik direct geïnteresseerd in dit boek; er spreekt een zekere spanning uit, wat mij prikkelde om het te willen lezen. En laat ik nou verrast worden met een vooruitleesexemplaar, in ruil voor een eerlijke recensie.
Vol verwachting begon ik aan dit boek en net als bij de flaptekst, voel je ook in het boek de spanning, de geheimzinnigheid en de aantrekkingskracht tussen Addison, de vrouwelijke hoofdpersoon, en Cole, haar mannelijke tegenhanger.
Er hangt iets duisters om hem heen en dat trekt haar, onder andere door haar eigen situatie, eerder nog meer naar hem toe dan dat het haar afschrikt. Het maakt ook dat ik verder wilde lezen.
Op het moment dat er meer over beide karakters en hun verleden duidelijk wordt, vind ik dat de schrijfster soms grote stappen maakt, waardoor ik het voor mij soms niet helemaal duidelijk had hoe sommige verhoudingen tussen personages zaten. Ik wil hier geen spoilers dumpen, dus ik zal er verder niet over uitweiden, maar soms dacht ik: "Huh? Hoe zit het nou"
Ondanks dat is het een boek dat lekker wegleest. De manier waarop de dialogen beschreven zijn, met name die van Addison en haar vriendin, geeft je de indruk dat je bij hen aan tafel zit en een glas (of fles) wijn met ze meedrinkt.
Een ander pluspunt: ondanks de seksuele spanning tussen de hoofdpersonen, wordt dit niet uitgebuit in een overdaad aan seksscènes.
Lezers die van dit genre houden zullen zeker van dit boek genieten!