De belofte is Grishams eerste jeugdthriller, na meer dan twintig voor volwassen geschreven boeken. Het boek is het eerste deel in een serie over de 13-jarige Theodore Boone, wiens ouders beiden advocaat zijn, en hij zelf is ook niet vies van het hele rechtspraakwereldje.
Zijn schoolgenoten komen naar hem toe voor juridisch advies en Theo helpt ze met alle trots en genoegen, totdat er sinds jaren weer een moordzaak is in het Strattenburgse gerechtshuis en de verdachte met de moord op zijn vrouw lijkt weg te komen. Theo komt bij toeval in contact met iemand die wel heel cruciale bewijzen heeft
Laat ik er meteen maar uitgooien dat dit boek te vergelijken is met een onregelmatige hartslag. Sommige stukken zijn spannend, in tegenstelling tot andere stukken die al snel langdradig en saai worden. Het gaat op en neer. Saai, spannend, saai, spannend. Over het algemeen is het boek leuk om te lezen. Het heeft de benodigde spanning, én humor. Het verhaal steekt mooi in elkaar en leest heerlijk weg.
Helaas is het wel te merken dat dit Grishams eerste jeugdthriller is, want het lijkt alsof hij echt heeft geprobeerd de nadruk op jeugd te leggen waardoor hij de hoofdpersoon naar mijn smaak veel te kinderlijk neergezet. Bij een Young Adult zou je eerder een zestienjarige verwachten dan een kinderlijke dertienjarige.
John Grisham is te voorzichtig geweest met het schrijven van dit boek. Young Adults kunnen wel tegen een flinke dosis spanning.
Toch is het een echte pageturner. Een absolute aanrader voor de Law & Order verslaafden onder ons, die hun neus wel eens een keer in een boek willen steken.
John Grisham en De belofte ontvangen van mij net geen vier sterren.