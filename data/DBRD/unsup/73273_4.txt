De zussen Carmen en Jessie delen van bij hun geboorte een sterke band. Carmen weet zichzelf dan ook geen raad als Jessie spoorloos verdwijnt. Het duurt niet lang voordat ze ontdekt dat haar zus ontvoerd is. Ze heeft geen idee wie de dader is en haar enige leidraad zijn de raadselachtige berichten die ze ontvangt.
Carmen heeft geen idee wat de ontvoerder van haar wil, maar ze is bereid om alles op het spel te zetten om haar zus uit zijn klauwen te redden. Heel onverwacht ontdekt ze bij zichzelf een bijzondere gave die haar in staat stelt om haar zus op te sporen. Beetje bij beetje lost ze het mysterie op, maar ze heeft geen idee welke gruwel haar te wachten staat.
Chinouk Thijssen is freelance tekstschrijver, fervent Booktuber en schrijft al geruime tijd Young Adult-boeken. De YA-thriller Fataal spel vormt haar eerste samenwerking met uitgeverij Clavis.
Thijssen zet volop in op de intrige. Het razendsnelle verloop, de korte hoofdstukken en vlotte schrijfstijl zorgen voor een intense leesrit die de vaart er van bij de start tot en met het einde goed in houdt. Nieuwe onthullingen en onverwachte wendingen sleuren de lezer mee van de ene bladzijde naar de andere.
De personages worden net voldoende uitgebouwd om het verloop aan te vullen waar nodig en zijn ondergeschikt aan de gebeurtenissen die ze ondergaan. Hierdoor blijven de personages en het fictief universum vrij vlak, maar dat zorgt ervoor dat ze nooit afleiden van de intrige. Het gevolg is dat de spanning en sensatie hoogtij vieren, ook omdat Thijsen de gruwel niet ontwijkt en best schokkende en ingrijpende taferelen neerpent (vooral het einde blijft lang nazinderen). Deze stoutmoedigheid doet de onvoorspelbaarheid en betrokkenheid toenemen.
Thijssen zorgt voor een frisse wind in het thrillergenre door de toevoeging van paranormale aspecten. Ze weet deze aanneembaar voor te stellen, maar de personages zelf reageren vrij onbewogen op de toch wel wonderlijke ontdekkingen. Dit ondermijnt gedeeltelijk het realistische karakter van het verhaal.
Fataal Spel is een Young Adult-thriller van Nederlandse bodem zonder scrupules. Het is recht voor de raap, razend spannend en in staat tot het verdrijven van de grootste leesdip. Chinouk Thijssens debuut bij Clavis Uitgeverij is een mooi visitekaartje van een auteur die ongetwijfeld heel wat tienerharten zal weten te veroveren en goed op weg is om haar plekje op te eisen naast gevestigde waarden als Helen Vreeswijk en Mel Wallis de Vries.