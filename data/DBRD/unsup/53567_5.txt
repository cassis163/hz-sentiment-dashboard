Claudel is een meester in het beschrijven van (sombere) gevoelens, waarbij de sfeerbeschrijvingen de melancholie nog eens versterken. Op meerdere lagen wordt de droefenis weergegeven. Bent u op zoek naar een vrolijk boek, kies dan een andere roman. Kunt u de schoonheid van taal, inkeer en het schrijven over verlies, spijt en weemoed waarderen, dan is dit boekje iets voor u. Via zijn beeldende schrijfstijl komen zelfs spataderen tot leven. Tekstfragment: "Iemand laat me via mijn benen boeten voor wat ik vanwege mijn ziel verschuldigd ben, denkt u niet? Luister goed: mijn spataderen, die vereer ik, die laten me een heel land zien zonder dat ik uit m'n stoel hoef te komen, ik bekijk ze en ik droom weg, de vorm ervan volgt de loop van schitterende rivieren, eentje lijkt als twee druppels water op de Orinoco, een andere is precies de Maas waar die de Ardennen verlaat en Vlaanderen binnenstroomt; ik heb ook een hele zwierige met precies zulke kronkelingen als waarmee de Seine door Parijs stroomt; wilt u hem zien?"