Recepten voor liefde en moord draait om Tannie Maria. Ze heeft een kookrubriek in een locale krant. Door bezuinigingen wordt dit een adviesrubriek, waarin zij nog steeds recepten geeft als advies. Het leven van Tannie Maria draait namelijk om eten en geeft haar houvast. Eten is het recept voor alle problemen. Het brengt rust, troos en liefde.

Extra leuk is dat de besproken recepten ook achterin het boek zijn vermeld en je dus thuis aan de slag kunt. Dit is goed, want het is zo sterk geschreven dat tijdens het lezen je als lezers al het water in de mond loopt.

Sally Andrew heeft een heerlijk boek geschreven met Recepten voor liefde en moord. Het boek is een mengeling van vele genres: roman, feelgood, kookboek, maar zeker ook thriller. Verrassend is het thrillergehalte in het boek, dit was veel meer aanwezig dan vooraf gedacht. Tannie Maria en haar collega Jessie worden gedreven voor rechtvaardigheid, schuldgevoel en sensatie. Sally Andrew weet dit zeer sterk en beeldend neer te zetten.

Het boek voelt als een warme en zachte jas, het voelt heel fijn om te lezen. Het boek brengt rust en veiligheid. Je wordt even compleet weggetrokken uit de echte wereld. Tannie Maria is fantastisch. Ze zorgt voor alles en iedereen en cijfert zichzelf daardoor weg. Klein Karoo, de redactie en Tannie Maria`s huis voelen als thuis en verschijnen op je netvlies. Iedere bloem of beest wordt beschreven om nog meer bij te dragen aan de beeldvorming.

Alles wat je in een boek zoekt, is aanwezig in Recepten voor liefde en moord. Dosis psychologie, humor, spanning en een heerljke schrijfstijl. De hoofdstukken zijn relatief kort, maar hebben oog voor mens en omgeving. Het was van begin tot het eind genieten. Jammer dat het boek uit is, maar er is goed nieuws: deel twee is reeds uit in het Engels, dus hopelijk wordt het snel vertaald en kan ik weer heerlijk in de wereld van Tannie Maria duiken.