Dit recensie-exemplaar heb ik gekregen van QV uitgeverij, waarvoor mij dank.
Het boek is een thriller van Nederlandse bodem en voor mij de eerste kennismaking met deze auteur.
Deze thriller speelt zich af op het mooie Waddeneiland Texel en de kop van Noord-Holland (Den Helder, Den Burg (Texel), Alkmaar).
Maud Morgenstern staat op het punt eindexamen VWO te doen, als ze ineens vermist wordt. Haar moeder is de wethouder van Onderwijs en zij maakt zich zorgen.
Inspecteur Lone Telander en haar collega Kraus krijgen de taak Maud te vinden. Ook moeten ze op zoek naar een pyromaan, die al maanden actief is op het eiland. Lone heeft het er druk mee, ze heeft ook nog een gecompliceerd privé-leven én heeft de zorg over haar terminaal zieke vader.
Als op een dag het vakantiehuisje van de Duitse “Bild” journalist Günther Fischer in rook op gaat, wordt er een gruwelijke maar belangrijke ontdekking gedaan..
Het karakter van Lone is goed beschreven. Je krijgt een goed beeld van haar relatie met haar vader, haar collega Mirha en haar manier van werken. Ze is erg excentriek, dat trekt me wel. De overige karakters worden minder goed beschreven maar goed genoeg om je in die persoon te kunnen inleven. Dat van Dieter is voor mij het beste gekarakteriseerd. Als je het boek leest, kom je er achter waarom dat zo is.
Het verhaal heeft korte hoofdstukken, waardoor het vlot leest. De proloog is veelbelovend. Je wilt weten wat er gebeurd is .Na de proloog wordt het verhaal in twee verhaallijnen gespitst die aan het eind samenkomen.
De opbouw naar het plot is goed. De spanning is in het hele verhaal aanwezig. Je wordt op een dwaalspoor gezet aan het eind… Net al je denkt te weten wie het is, komt er een verrassende wending in het verhaal die ik niet zag aankomen.
Ik geef het 4 sterren.