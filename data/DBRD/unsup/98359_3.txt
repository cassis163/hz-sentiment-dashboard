Henrik Petterson ('HP') is hip. In de thriller Buzz beschikt hij over veel geld en veel vrije tijd. HP strijkt neer in Dubai waar hij de mooie Anna Argos ontmoet. Na een woeste vrijpartij gaan beiden mee op een woestijntrip. Tijdens het zanduitje wordt Anna vermoord, de Zweed is volgens de politie de meest logische verdachte.
Na zijn arrestatie blijkt dat de Zweedse nationaliteit het enige is wat er klopt aan HP. Deze reiziger heeft namelijk met vervalste reispapieren al verschillende avonturen achter de rug. Auteur Anders de la Motte heeft ze opgetekend in Game, het boek dat voorafging aan dit verhaal.
HP is echter niet de enige persoon die het moeilijk heeft. De ambitieuze bodyguard Rebecca heeft een Zweeds hoogwaardigheidsbezoek in Afrika onderbroken. Ze meent dat een moordenaar een politicus wil belagen. Maar Rebecca staat moederziel alleen. Niemand kan bevestigen dat de trip terecht is stopgezet. Een intern onderzoek moet een ontslag inleiden.
HP en Rebecca beginnen beiden een persoonlijke kruistocht. De avonturier infiltreert in een Zweeds internetbedrijf, wat ooit aan Anna toebehoorde. En Rebecca moet zien te dealen met allerlei verdachtmakingen. En dan duikt er ook nog een mysterieus internetblog op, waarin de politievrouw met roddels wordt geconfronteerd.
De la Motte beschrijft de twee avonturen dwars door elkaar heen. Als lezer moet je snel kunnen schakelen, want beide verhalen lopen parallel. Dat geeft dit boek veel vaart. Eigenlijk is de vrouw veel stoerder dan HP. Hij is opportunistisch en moet constant op zijn tenen lopen. Voorzichtig manoeuvreren om niet ontdekt te worden. De verontwaardiging over de dood van Anna dwingt hem om telkens risico's te nemen. Rebecca daarentegen neemt haar werk bloedserieus. Heeft ze eindelijk een enorme verantwoordelijkheid, dan wordt dat − door de onduidelijkheid over de vermeende aanslag − meteen in de kiem gesmoord. Desondanks geeft ze niet op en ontdekt de strijdlustige smeris onbekende vijanden binnen haar eigen organisatie.
HP's speurtocht verloopt via een modern computermilieu. De vermoorde Anna runde ooit een bedrijf vol met sluwe, manipulerende dataspecialisten. De schrijver geeft een duidelijke waarschuwing mee over de schaduwkanten van het world wide web. Beide hoofdrolspelers zijn menselijk neergezet. HP en Rebecca zetten gedurfde stappen, maar zijn op gezette tijden ietwat kwetsbaar door hun fouten.
Buzz is een stoer boek. Alles en iedereen is razendsnel, op adem komen is er nauwelijks bij. Dat maakt dat deze thriller lekker wegleest. Nadeel van zoveel vaart is de wat vlakke weergave van emoties. En met het gebruik van fuck-termen wordt HP eerder puberaal dan doortastend. Daarnaast moet de lezer op gezette tijden goed het hoofd erbij houden om echt te beseffen wat er nu precies bedoeld wordt.
Deze thriller doet denken aan 'The Game' van regisseur David Linch. In deze film wordt iemands leven totaal bespeeld door een geheimzinnig netwerk, waarvan telkens iets wordt onthuld. HP maakt iets dergelijks mee, maar dan veel dodelijker. Origineel is het allemaal niet, wel vermakelijk.