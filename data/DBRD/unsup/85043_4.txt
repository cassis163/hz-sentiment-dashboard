Het verhaal van Cesar wordt verteld door Matthijs, zijn vader. We leven in het boek mee gedurende de zwangerschap en het eerste levensjaar van Cesar.
Matthijs en Benthe zijn al een tijdje bij elkaar als ze besluiten om samen een kindje te maken. Gelukkig is het al snel raak en kan het grote genieten gaan plaats vinden, lijkt het.
Helaas kieperen Matthijs en Benthe al heel snel van hun roze wolk: bij een echo wordt iets geks gezien en ze belanden in het medische circuit. Het wordt al snel duidelijk dat er met de baby iets niet goed is maar wat? De scenario’s wisselen elkaar af, de een al zwarter dan de andere. Een onbezorgde zwangerschap verandert in een nachtmerrie als ook nog eens de hartslag van de baby wegvalt en Cesar veel te vroeg geboren wordt. Gelukkig is Cesar een dapper jongetje, hij vecht de eerste tijd voor zijn leventje en mag gelukkig met zijn papa en mama, Matthijs en Benthe, mee naar huis. Nog steeds is niet helemaal duidelijk wat hem mankeert, de emotionele rollercoaster blijft. Matthijs heeft een prachtig boek geschreven, gelardeerd met talloze foto’s, je leeft de emotionele rollercoaster mee!