Gisella Markus is recherchechef in district Amersfoort. Wanneer er een moord heeft plaatsgevonden op Treekerpunt wordt zij, met haar partner Niels Hanse, op de zaak gezet. De man die vermoord is blijkt een homo te zijn. De man staat bekend als relschopper, wordt gehaat door zijn buren door zijn luidruchtige drugs- en sexfeesten. Niels is erg betrokken bij deze zaak omdat hij zelf homo is. Hij is ervan overtuigd dat de moordenaar een homo-hater is. Gisella is echter niet overtuigd, zij denkt dat het iemand is uit het circuit van cruisende homo’s, wellicht een wraakactie of een moord gerelateerd aan drugs. Er wordt een boodschap in bloed gevonden op de stoep van het slachtoffer maar dit geeft alleen maar meer verwarring en het onderzoek loopt vast. Ondertussen heeft Gisella het erg druk met haar invalide man Ferdinant die haar tijd erg in beslag neemt. Dit kan Gisella er niet bij hebben maar zij heeft veel steun aan Niels, die haar elke keer weer opbeurt om door te gaan.
Wanneer er na precies 6 weken nog een moord plaatsvindt raakt Niels in paniek. De pers krijgt er lucht van en maakt veel openbaar. Dan wordt er bij het huis van het tweede slachtoffer ook een boodschap in bloed gevonden. Zou het gaan om een seriemoordenaar? En dan vallen er nog meer doden…

Dit boek is het tiende van deze schrijver. Er wordt zo nu en dan verwezen naar eerdere zaken bij andere recherche-teams en dit is soms wat verwarrend. Het boek leest lekker weg. Ik ben redelijk bekend in het gebied dus het is herkenbaar en maakt het voor mij spannender. En ik vond de wendingen in het boek ook erg goed, ik werd verschillende keren op het verkeerde been gezet als ik dacht het door te hebben.
De gevoelens van Gisella, met name rondom haar man Ferdinant, zijn zeer realistisch beschreven.
Het sanatorium waar Gisella’s man Ferdinant heengaat is op Zon & Schild. Er was een sanatorium maar dit is al jaren niet meer, het pand staat al sinds 2008 leeg. Wel weer logisch als je bedenkt dat het schrijven van dit boek gestart is in 2005.