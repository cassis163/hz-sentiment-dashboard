Nadat ik een mailtje binnenkreeg van Hebban, over dat ik mee mocht doen met de leesclub van Havikskruid, was ik ontzettend blij. Dit boek stond namelijk al een tijdje op mijn nog-te-lezen-lijstje. En nu kon ik het lezen!

Havikskruid heeft een ontzettend fijne schrijfstijl waar ik - letterlijk - doorheen vloog. Het is ook niet zo raar als ik vertel dat ik dit boek in één dag heb uitgelezen.

Hoewel sommige dingen in het verhaal nogal vreemd waren (instalove bijvoorbeeld), kan ik niet zeggen dat ik mij eraan stoorde.

Het idee van Havikskruid is niet super origineel. Verhalen waarin personages verwisseld worden komt mij redelijk bekend voor. Toch kan ik niets anders dan positief zijn over dit boek. De vertelwijze is nogal sprookjesachtig en het was daarom ook niet zo raar dat ik af en toe moest denken aan Ontworteld van Naomi Novik.

Wat wel ontzettend origineel was, was de driehoeksverhouding. Huh? Hoe kan een driehoeksverhouding nou origineel zijn? Het zit zo: in de meeste boeken lezen we over de persoon bovenaan de driehoek. In dit boek, lezen we over de zijkanten. De persoon in het midden is namelijk geen hoofdpersoon. En dat zorgde ervoor dat ik voor deze ene keer, de driehoeksverhouding niet erg vond. Originaliteit staat op nummer één, toch?

Al met al is Havikskruid een vlot en sprookjesachtig boek en daarom een aanrader. Niet alleen voor degenen die van boeken over heksen houden (wat trouwens een grote rol speelt in het verhaal), maar ook voor degenen die even niet weten wat ze moeten lezen. Bovendien is dit boek een leuk om in het Fantasy-genre te komen. Er is voldoende realiteit en fantasie. En de schrijfstijl is ook redelijk goed.
Daarnaast komen Fantasy-boeken met maar één boek niet vaak voor, dus als je geen zin hebt in een grote serie, is dit boek perfect.

(Eerder verschenen op debookgeek.blogspot.nl)