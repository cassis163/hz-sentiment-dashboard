Als moeder van drie nieuwsgierige meiden (oké... eentje leert pas net praten, maar toch), heb ik heel wat zweethandjes gehad. En dan allemaal omdat er van die levenswijze vragen kwamen, allemaal beginnend met 'Waarom?'. Een voorbeeld: 'Waarom zijn wij mensen?' 'Waarom geloven er mensen in God?' 'Waarom blaffen wij niet en honden wel?' en ... 'Waarom bestaan er eigenlijk muggen?'

Nou... in het boek #waaromverdrinkenvissenniet, werd op die laatste vraag dan eindelijk antwoord gegeven! Omdat het akelige parasieten zijn, die gewoon slim zijn en zich aanpassen aan de leefomgeving. Ze hebben geen enkel nut! (vraag van de oudste beantwoordt, maar de steken jeukten helaas niet minder).

Het boek staat bol van de heerlijk logische antwoorden om vragen die kinderen van rond de 7 ook echt stellen. Heel leuk dus om samen met ze te kunnen lezen. Al is het wel soms iets moeilijk om zelf te lezen, samen lezen is in de meeste gevallen nog wel nodig.

Het boek is rijkelijk geïllustreerd... maar ik werd persoonlijk niet heel erg enthousiast van de illustraties. Dat is een kwestie van smaak, maar ik had liever gezien dat het boek door bijvoorbeeld Marieke Nelissen was voorzien van bijpassend beeldmateriaal.

Daarbij vond ik het boek nu wat 'goedkoop' ogen, door de kartonnen omslag, die in het gebruik door kinderen vrij snel verboog en lelijk werd. Jammer. Het had er wel iets 'sjieker' mogen uitzien.

Desalniettemin is het #waaromverdrinkenvissenniet een heerlijk boek dat echt aansluit bij de leefwereld van kinderen van rond de 7. En ouders / verzorgers hebben een heerlijke taak om mee te lezen, zodat ze zelf niet met zweethandjes al die moeilijke antwoorden hoeven te bedenken.

Ik las het boek samen met mijn kinderen voor #hebbanbuzz