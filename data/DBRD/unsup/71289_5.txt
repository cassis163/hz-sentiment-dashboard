De vissenwereld is fascinerend en vol met verrassingen. In “overal zijn vissen” neem je een duik onder water en bekijk, ontdek en leer je van alles rondom vissen. Het is een erg leerzaam boek, maar niet op een saaie en suffe manier. Eenmaal begonnen in dit boek vol met feitjes en weetje wil je maar door blijven lezen, je wilt het allemaal weten. Je leert en ontdekt over zoetwatervissen, het koraalrif, wat je kunt vinden op duizenden meters diepte in de oceaan, wat vissen eten, een stukje geschiedenis en ga zo maar door. Je kunt het zo gek niet verzinnen of het staat in dit informatieve boek beschreven.
•
“Overal zijn vissen” is één van de mooiste informatieve boeken die ik ooit gezien heb. De cover alleen al is veelbelovend. Er staan verschillende vissen op in prachtige kleuren en in reliëf, afgewerkt met gouden details. Als je het boek openslaat is het één grote kleuren explosie. Wat een geweldige vormgeving van een informatieboek, om door een ringetje te halen. Duidelijke illustraties, met volop details en informatie erbij. Je kijkt met dit boek echt je ogen uit. De illustraties van Britta Teckentrup zijn heel levendig door het kleurgebruik en op die manier komt de tekst echt tot leven. De illustraties versterken de tekst enorm, zodat alles wat er geschreven staat ook aan kinderen een bijbehorend beeld geeft. Dat is natuurlijk een ontzettende prettige manier om informatie op te nemen.

De schrijfstijl in “overal zijn vissen” is heel duidelijk, vlot en natuurlijk informatief. Het is niet alleen maar droge informatie, het is allemaal echt heel fijn en duidelijk uitgelegd. Je blijft niet met vragen zitten. Tussen alle informatie door vind je ook nog een aantal leuke zoekopdrachten. Zo zijn kinderen dus ook interactief bezig met dit boek. De wat jongere kinderen kunnen dit boek prima met hun ouders lezen en de oudere kinderen kunnen er zelf mee aan de slag. Doordat het elke keer over een ander onderwerp gaat rondom vissen, is het boek ook gemakkelijk in meerdere momenten voor te lezen of zelf te lezen. Het is een mooi naslagwerk waar kinderen jaren plezier aan kunnen beleven. En niet alleen kinderen zullen dit boek met plezier lezen, ook ouderen zullen hier volop van genieten.

Kortom, een heel fijn en prachtig vormgegeven informatief boek. Zowel leuk voor de jonge als de oudere natuur- en dierenliefhebber. (of eigenlijk vissenliefhebber.. maar dan ook echt alle vissen!)