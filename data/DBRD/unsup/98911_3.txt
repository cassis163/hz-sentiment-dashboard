Als de arts Felix Wellenstein verneemt dat zijn goede vriend Diederik is verongelukt, vertrekt hij naar diens begrafenis in Zimbabwe. Tijdens deze reis wil hij Grootfontein bezoeken, het door Mugabe geconfisqueerde boerenbedrijf van zijn overleden grootvader.
Eens ter plaatse, volgen de gebeurtenissen elkaar snel op. Hij maakt kennis met de knappe Victoria, er is een poging tot ontvoering, hij duikt onder, slaat op de vlucht, krijgt hulp van de jonge ranger Melody.Worden verder opgevoerd: een meedogenloze huurling, Grace, de wrede vrouw van Mugabe, onmenselijke Chinezen, illegale mijnbouw, iets met diamant en kindslaven… Een sterke cocktail verworden tot een knap geschreven thriller.

De evenwichtig geconstrueerde opbouw, actief dynamische zinnen, cliffhangers op het einde van korte hoofdstukken, maken dat de lezer in één ruk wordt meegezogen door het verhaal.

Dit alles geschilderd tegen een achtergrond van de uitbundige Afrikaanse natuur, couleur locale die duidelijk laat voelen dat de auteur de streek kent.

Dat er bestaande personages en gebeurtenissen worden opgevoerd, is een extra uitdaging voor de lezer: wat is echt en wat is fictie?

René Van Rijckevorsel is met Zim toe aan zijn tweede thriller. Hij debuteerde met Tunis, waarvoor hij de Schaduwprijs 2015 won.

Het werk heeft alvast niet te kampen met de beruchte ‘doem van het tweede boek’. Als je houdt van een intelligent geschreven thriller met net dat ietsje meer, dan is dit boek beslist een aanrader.