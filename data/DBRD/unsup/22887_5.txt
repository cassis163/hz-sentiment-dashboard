Kleine helden is voor mij het mooiste en meest relevante boek dat ik van Almudena Grandes gelezen heb. Het verhaal wordt verteld vanuit een volksbuurt in Madrid waar de economische crisis van 2008 hard heeft toegeslagen. Over Diana die gekort wordt op haar salaris als arts in het gezondheidscentrum en de hypotheek van hun buitenhuis als een strop om haar nek voelt. Over Sebastián, de architect, die nu als portier werkt en elke dag de slagboom moet open doen voor de aannemer die hem de afgrond in heeft geduwd. Over Sofía, de kleuterjuf, die broodjes en drinken meeneemt voor haar kinderen die van hun ouders geen eten mee krijgen voor de pauze, omdat het geld er niet voor is.
Al deze mensen zijn kleine helden die op hun manier proberen een steentje bij te dragen of het leven opgeven. Het boek heeft veel van deze kleine verhalen waardoor het soms moeilijk is om de personages te plaatsen in het grotere verhaal, maar dat maakt niet uit. Het is prachtig geschreven. Korte zinnen mooie alinea’s. Een pareltje voor in de boekenkast en op de Nog-Te-Lezen lijstjes van 2017.