1945: Uit de puinhopen van Hitlers’ ineenstortende derde rijk wordt een geheim ‘Wunderwaffen’ gered en veiliggesteld. 70 jaar later wordt een Soedanees dorp op mysterieuze wijze vernietigd waarbij veel slachtoffers zijn gevallen. Alex De Klerck, een agent van de geheime Europese antiterreureenheid OPERATIONS krijgt de opdracht om een team samen te stellen om deze tragedie tot op de bodem te onderzoeken. Er zijn nauwelijks aanknopingspunten en de omstandigheden waaronder gewerkt wordt, zijn levensgevaarlijk. Vanaf het eerste moment wordt het team tegengewerkt en is men continu op de vlucht voor gevaarlijke lieden die het op team en het onderzoek gemunt hebben.
Aan de andere kant van de wereld is er tegelijkertijd in Argentinië een grote volksopstand gaande tegen de zittende presidente. Maar al gauw blijkt dat zij niet bij machte is om het tij te keren.
Dit zijn de ingrediënten van een keiharde actiethriller die zich in een internationale omgeving afspeelt. De hoofdstukken zijn kort en overzichtelijk en met een sneltreinvaart ontspint zich een spannend en origineel plot waarbij uiteindelijk de verhaallijnen op knappe wijze bij elkaar komen en wordt ook het idee achter de titel van het boek duidelijk. De schrijfstijl is zeer prettig en helder, ik kon me daardoor een goed beeld vormen van met name de actiescenes; het is alsof je al lezende naar een James Bondfilm kijkt ! Dat de auteur zelf een politieman is, heeft daar mijns inziens zeker aan bijgedragen. De rode draad die door het hele boek heen gaat, is de vraag wie kan vertrouwen ? En wie niet ? Personages die onbetrouwbaar lijken, doen goede dingen (en ook andersom) en dat leidt tot verrassende wendingen in het verhaal. Dat het geen typisch zwart-wit verhaal is, blijkt ook wel uit het epiloog, welke stof tot nadenken geeft.
Ik kende de auteur niet en ging er blanco ‘in’. Ik hoopte op een spannend boek met een goeie en snelle verhaallijn. In dat opzicht is de auteur zeker geslaagd en als het tot een vervolg komt, zal ik het zeker willen lezen !