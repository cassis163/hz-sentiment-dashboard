Ben je op zoek naar een hervertelling van een sprookje dat toch een volledig op zichzelf staand verhaal is? Dan zal Spinning Silver je mogelijk kunnen bekoren.

Repelsteeltje

Het verhaal is losjes gebaseerd op het sprookje van Repelsteeltje. Mocht dat niet meer zo vers in je geheugen liggen, dan kan je het verhaal terugvinden in de sprookjes van Grimm (gratis online te raadplegen via het Gutenberg Project).

Naomi Novik weet echter een geheel eigen draai aan dit sprookje te geven en volgt de oorspronkelijke plot dus niet. Bovendien voegt ze er de magische winterse Staryk-wereld aan toe. Hoe die eruit ziet? Dat moet je gewoon zelf ontdekken.

Vertellers

Maar liefst 6 verschillende personages komen in dit boek aan het woord. Hoewel dit voor verwarring zou kunnen zorgen, heeft elk personage toch een duidelijke eigen stem gekregen.

In de advanced reader copy van dit boek werden persoonswissels niet expliciet aangeduid door bijvoorbeeld een naamvermelding. Enkel een witregel tussen twee paragrafen gaf aan dat een andere persoon aan het woord kwam. Doordat er in de eerste zin meestal werd verwezen naar de personages uit de directe omgeving van de verteller, was het echter vaak meteen duidelijk wie er aan het woord was.

Vermoed je dat dit voor jou toch te verwarrend zal zijn? Lees dan zeker het artikel van Debbie waarin ze de zes personages toelicht. Met deze info zal het ongetwijfeld makkelijker zijn om onmiddellijk de juiste switch te maken!

Deze verschillende perspectieven vormen echt wel een pluspunt. Enerzijds omdat ze zorgen voor voldoende afwisseling waardoor de aandacht van de lezer vastgehouden wordt, anderzijds omdat er op die manier dieper ingegaan kan worden op de verschillende verhaallijnen.

Verhaal

Naomi Novik heeft van een bekend sprookje een geheel eigen versie weten te maken. Bovendien maakt ze het geheel af met een vleugje magie door de Staryk-wereld in het verhaal te introduceren. Dit doet ze geleidelijk aan, zodat deze wereld voor de lezer heel natuurlijk aanvoelt.

De gehele opbouw van het verhaal verloopt behoorlijk traag.
Toch hindert dit niet, aangezien de reeds eerder vermelde personagewissels en de verschillende verhaallijnen zorgen voor voldoende afwisseling.

Wat wel een domper op het leesplezier vormt, is het snel afgehaspelde einde. Op zich is het korte standaardzinnetje '... en ze leefden nog lang en gelukkig' geen probleem in een kort sprookje. Maar in een boek waar vaak ruim de tijd wordt genomen om alles te beschrijven, is het spijtig dat het einde niet in dezelfde stijl geschreven is en dus beter uitgewerkt werd.

Wie daarbij verwacht een romantisch sprookje te lezen, zal mogelijk van een koude reis thuis komen. Hoewel de plot goed uitgewerkt is, zijn de personages dat soms immers wat minder en dan vooral op vlak van gevoelens.
De drie belangrijkste personages zijn Miryem, Wanda en Irina. Stuk voor stuk sterke vrouwen die we leren kennen doordat het verhaal regelmatig vanuit hun standpunt verteld wordt. Over hun beweegredenen komen we genoeg te weten, maar over hun gevoelens heel wat minder. Daardoor is eventuele chemie met hun tegenspelers vaak ver te zoeken. Begrip en respect zijn sleutelwoorden tussen de personages, maar uiterlijke aantrekkingskracht en tekenen van affectie ontbreken bijna volledig in dit verhaal, waardoor je als lezer op geen moment romantiek voelt.

Tenslotte is het ook het vermelden waard dat religie een rol speelt in dit verhaal.
De reden hiervoor kan je ontdekken in het interview met Naomi Novik dat enkele leesclubdeelnemers op de Dag van het Fantastische Boek mochten afnemen.
Waar sommigen dit een leuke en originele toevoeging aan het verhaal vinden, zullen anderen dit mogelijk als een minpunt beschouwen.
Bij ‘een sprookje’ denk je meestal aan een verhaal dat universeel is waardoor iedereen er zich wel in kan herkennen en dat niet probeert bepaalde (geloofs)overtuigingen prominent op de voorgrond te duwen. Voor wie vindt dat (eender welke) religie daar dan ook niet in thuis hoort, zal het verhaal (en zeker ook het einde) de magie die opgebouwd werd door de Staryk-wereld een beetje naar de achtergrond verschuiven.

Eindoordeel

De plot van Spinning Silver wijkt genoeg van het oorspronkelijke sprookje van Repelsteeltje af om een op zichzelf staand en origineel verhaal te vormen. Toch is het leuk om overeenkomsten tussen beide verhalen te zoeken.

Hoewel het verhaal goed uitgewerkt werd, is dat voor de personages soms minder het geval. Vooral de gevoelens blijven voor de lezer vaak een raadsel. Hierdoor komen sommige plotwendingen behoorlijk uit de lucht gevallen.

Wie de prominente vermelding van religie in een sprookje een origineel gegeven vindt, zal in dit boek zeker zijn gading vinden.