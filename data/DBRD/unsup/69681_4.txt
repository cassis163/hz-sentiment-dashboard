De auteur creëert met haar hoofdpersoon een bijzondere vorm van reïncarnatie: Ursula wordt niet herboren als een ander persoon en op enig tijdstip na haar dood, maar begint telkens opnieuw als dezelfde persoon op dezelfde geboortedag. In haar levens maakt ze steeds andere keuzes, waardoor haar leven en dat van de mensen om haar heen ook verandert. In het begin is ze zich niet bewust waarom ze bepaalde keuzes maakt of handelingen verricht. Later, wanneer ze al veel levens achter zich heeft, beseft ze dat wel en handelt ze bewust om de gevolgen voor de toekomst te veranderen.

Aanvankelijk begint Ursula's leven steeds op haar geboortedag. Hoewel er telkens nieuwe feiten over deze dag worden geopenbaard, lijkt dat een beetje saai te worden. Dus al gauw gaan we niet meer terug naar het begin, maar naar een punt waarop het fout ging. Maar ook op die manier is het boek niet chronologisch opgebouwd. De auteur heeft willen voorkomen dat het voorspelbaar wordt. Soms wordt ze ouder dan in haar vorige leven en gaan we dus verder in de tijd, maar soms ook niet.
Heel apart boek. Ik vond het toch ook wel verwarrend, omdat je met al die levens niet meer precies weet welke personen bestaan in het leven dat je aan het lezen bent en in welke relatie tot Ursula ze staan en of de details die je in je hoofd hebt ook bij het huidige leven horen of bij een vorig.
Dus saai werd het niet. Een beetje vermoeiend wel, maar alleszins de moeite waard.