Evelyn Meyer is een Nederlandse die studeert aan de Greenwich Universiteit in Londen. Ze heeft een liefde voor taal en cultuur en daarom studeert ze hier, maar dat is niet de enige reden dat ze hier woont. Ze woont in een huis met nog meer studenten. Het is het begin van de zomervakantie en Eve, zoals ze genoemd wil worden, blijft liever hier dan dat ze naar haar ouders moet gaan in Nederland.
Eve is een rijkeluiskindje maar ze moet haar eigen boontjes doppen van haar vader. Lily-Rose is haar vriendin in het huis en die moet op geen cent zien. Eve leidt een losbandig leventje terwijl ze het zich niet kan permitteren. Ze gaan naar feestjes dat het een lieve lust is en algauw komt Eve in de geldproblemen te zitten. Als ze ontslagen wordt in de bar waar ze werkt, heeft ze geen geld meer en Lily-Rose neemt haar mee naar een excentriek feestje en helpt haar vriendin aan een baan op dit jacht. En dan heeft ze nog af te rekenen met rare telefoontjes …
Martin Dumont is de eigenaar van het plezierjacht en geeft haar maar al te graag een baan in de bediening. Hij maakt haar er wel fijntjes op attent dat alles wat op het jacht gebeurt ook op het jacht moet blijven. Eve is dolblij want nu geraakt ze uit de geldzorgen en kan ze in Londen blijven en haar kamer behouden in het huis. Maar daar begint het juist mis te lopen. Terwijl Eve denkt dat het er nu allemaal rooskleurig uitziet begint pas haar ergste nachtmerrie!
“Een prooi wordt nooit een jager”

Conclusie
Dit boek is onderverdeeld in twee delen, zijnde deel een ‘Donker’ en deel twee ‘Licht’. Het eerste deel is hoe Eve het er in Londen vanaf brengt tot aan de moord op het jacht. Deel twee is alles wat erna gebeurt en waar Eve in een uitzichtloze situatie verkeert.
De auteur heeft met Eve als hoofdpersonage een uniek iemand op papier gezet. Een meid die heel naïef en onbezorgd door het leven gaat tot iemand die een heel sterke wil heeft om door te zetten en alles op alles zal zetten om haar situatie tot een goed einde te brengen. En juist die tegenstelling maakt dat het verhaal zo goed is.
Waar het in deel een soms, naar mijn beleving, traag vooruit ging, dat maakt het in deel twee des te beter. Het gaat in een rotvaart vooruit. Daar waar ik me in deel een aan Eve’s naïviteit ergerde, daar krijgt ze in het volgende deel meer bewondering van mij. Het is ontluikend te lezen hoe iemands personage zo kan veranderen. Dit personage ondergaat een ware metamorfose!
Niets is wat het lijkt te zijn en je valt van de ene verbazing in de andere en dat heeft Lydia heel goed bewerkt in deze thriller. Het boek heeft een zeer hoog psychologisch gehalte en dat vraagt dan ook tijd om eventjes te laten bezinken zodat je alles goed kunt omvatten.
Lydia heeft een zeer aangename schrijfstijl en ze weet heel goed hoe ze een verhaal kan opbouwen tot een ware climax. De cliffhangers en plotwendingen zijn meer dan verrassend en heel opwindend. Je gaat als het ware op het puntje van je stoel zitten en het boek moet uit!
Dit is een thriller die angstaanjagend is en heel bizar. Ik had het voorrecht om het boek al te lezen wat pas in juni zal verschijnen. Voor de ware thrillerliefhebber is dit een must om te lezen!
Lydia is zonder meer een vaste waarde in boekenland en dat heeft ze wederom bewezen met dit unieke verhaal. Het pakt je, het is intens en aangrijpend en bovenal fascinerend. 5 sterren