Eieren zijn eivormig, omdat ze daardoor extra sterk zijn. Sommige spinnen hebben acht ogen en giraffen stammen af van hertachtige dieren. Na het lezen van het boek “Waarom verdrinken vissen niet?” weet je dat soort dingen. En nog veel meer. Het boek is een aanrader!

De vormgeving van het boek “Waarom verdrinken vissen niet?” is ‘anders dan anders’. Het boek heeft prachtige illustraties. Niet alleen met de meer geijkte foto’s, maar met veel kunst. Alle titels zijn geschreven met handlettering. En tussendoor zie je een soort cartoonachtige tekeningen die het geheel extra luchtig maken. Het is een vrolijk boek om lekker doorheen te bladeren en te lezen.

Ik heb het boek in mijn groep 5 geïntroduceerd in de boekenkring. Ze waren erg enthousiast en wilden het boek allemaal wel lezen. Het ene kind pakte de inhoudsopgave en keek daarin wat hij wilde lezen, het andere kind was lekker aan het bladeren en keek wat hij tegenkwam. Dat is natuurlijk het leuke aan zo’n dierenboek. De stukjes tekst zijn niet te lang, zodat je altijd een stukje kunt lezen. De vragen nodigen echt uit om verder te lezen. Want wie wil er nou niet weten of dieren ooit de weg kwijt raken, wie dieren hun naam geeft, hoe kolibries blijven zweven en of olifanten weleens iets vergeten?