Rechercheur Nan Vining is werkzaam bij de politie van Pasadena. Als er een schokkende dubbele moord gepleegd is, wordt ook zij op de zaak gezet. De moordennaar heeft een gruwelijk schouwspel achtergelaten in de villa van de rijke Mercer. Nan en haar collega Jim nemen de eerste verhoren voor hun rekening en zo komt het onderzoek op gang. Terwijl Nan de zaak onderzoekt is ze zonder dat anderen het weten ook nog druk bezig met het zoeken naar een oplossing van een andere zaak. De overvaller die Nan ruim een jaar geleden voor dood achterliet, is nooit gepakt en loopt nog steeds vrij rond. Wanneer een doofstomme en streakende man opgepakt wordt, blijkt dat hij nauwkeurige schetsen van Nan tijdens de overval heeft. Schetsen met details die niemand kan weten. Zou hij haar overvaller zijn geweest?
Een mooi, lekker en soepel lopend verhaal, de schrijfster heeft ervoor gezorgd dat het boek makkelijk leest. Het bevat geen dure woorden en is zeker niet literair, maar wel zeer vermakelijk. Het is alleen jammer dat de schrijfster een verhaallijn in haar boek verwerkt die in wezen losstaat van alles. De aanslag op het leven van Nan beheerst het heden, dat is logisch, maar het vervelende is dat de schrijfster het elke keer heel eventjes aanstipt en dat ze er vervolgens weinig mee doet. De dreiging van de nooit gevonden overvaller van Nan hangt als een schaduw boven haar en zorgt ervoor dat ze zich onprofessioneel opstelt. Misschien dat met het verschijnen van een derde deel de ongrijpbare tegenstander van Nan een duidelijker rol krijgt en dat de (losse) verhaallijn daardoor minder storend is. Nan rommelt maar wat aan in haar onderzoek. Ze lijkt meer bezig met haar overvaller dan met de gruwelijke moord die ze nu onderzoekt. Het recherchewerk wordt wel heel simpel afgeschilderd en op de details van een onderzoek hoeft de lezer niet te rekenen. Nan is het middelpunt van het verhaal en niet het onderzoek.
Ondanks deze tekortkomingen weet Dianne Emly door haar stijl een goedlopend verhaal neer te zetten. Dit zorgt ervoor dat de de lezer de minpuntjes snel naast zich neerlegt, omdat er meer dan genoeg over is om van te genieten. De karakters worden goed geschetst. De schrijfster zet de personages neer aan de hand van hun handelingen. Dit maakt hen geloofwaardig en levendig. Dianne Emly geeft heerlijke profielschetsen van de hoofdpersonen en ook de andere personages zijn knap getypeerd. Ook de manier waarop Dianne Emly de verhaallijnen met elkaar verweeft, is tegen het geniale aan. Eigenlijk alles lijkt te kloppen aan deze thriller. Er zijn tal van onvoorspelbare plotwendingen en het slot is zeer verrassend. De gedetailleerde beschrijving van de moord is angstwekkend en toont aan dat er een volstrekt zieke psychopaat aan het werk is. Ook de sfeer van het verhaal is zeker congruent. Elk huis krijgt een eigen karakter, hetgeen ook naadloos aansluit bij het karakter van de bewoner. Dat de lezer soms het idee gegeven wordt dat hij in het verhaal zit, is een kunst die niet alle schrijvers beheersen, maar Dianne Emly overduidelijk wel.
Al met al een boek dat je, als thrillerliefhebber, gelezen moet hebben. Het verhaal wentelt en keert en draait onafgebroken en laat de lezer steeds raden naar wat komen gaat. De spanning blijft tot op de laatste bladzijde hangen en maakt het verlangen naar een vervolg haast ondraaglijk groot.