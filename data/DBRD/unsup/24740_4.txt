In ‘Soldaat van Oranje’ volgen we Erik Hazelhoff Roelfzema, opgegroeid in Indië en in zijn vroege jeugd naar Den Haag verhuisd. Hij maakt de oorlog mee in meer facetten dan menigeen zeggen kan. Zoals te lezen in het voorwoord van Prins Bernard:

‘…invasie, studentenverzet, ‘Oranjehotel’, ontsnapping, de strijd in en vanuit Londen, geheime dienst, nachtelijke landingen in Scheveningen, RAF-piloot, luchtaanvallen op Berlijn en terugkeer in Nederland met de koningin en prinses Juliana.’

De oranje kaft met de kroon en de grote V, laat samen met de titel weinig aan de verbeelding over: dit boek gaat over de oorlog en over het Koningshuis.

Het verhaal wordt in chronologische volgorde verteld. Na een korte uiteenzetting van de jeugd van Erik in Indië, brengt het ons al snel in Nederland, waar Erik in Leiden gaat studeren. Als ‘gewone’ Leidse student raakt hij bij het begin van de oorlog al snel betrokken bij het verzet. Erik wil naar Engeland, om ‘in vrijheid de moffen te bevechten’. Het lukt hem in Engeland te komen en zet na zijn komst daar een netwerk op, om zo meer Engelandvaarders naar de overkant te helpen. Later laat hij zich omscholen tot RAF-piloot en na de bevrijding wordt hij adjudant van Koningin Wilhelmina.

Het boek bevat behalve het verhaal van Erik, ook veel historische feiten. Hierdoor zakt het verhaal soms wat in. De rest van het verhaal is toegankelijk geschreven en lees makkelijk. Het verhaal is van Erik erg indrukwekkend en leest als een film.

Zeker een aanrader voor degene die, behalve een indrukwekkend oorlogsverhaal, ook meer feiten wil leren kennen over deze ongelofelijke tijd.