Gompertz poogt met 'Denk als een kunstenaar' een kijkje in het hoofd van de kunstenaar te geven, maar slaagt daar niet geheel in. De opzet van het boek is interessant en creatief gekozen: door middel van quotes worden tien verschillende eigenschappen van, met name, beeldend kunstenaars, uitgelegd en toegelicht. De belangrijkste boodschap voor aspirant kunstenaars: geef niet op! Mislukkingen zijn deel van het succes: Kunstenaars hebben succes dankzij (en niet ondanks) eerdere tegenslagen, of zoals Gompertz het verwoord: "Creativiteit is een proces van vallen en opstaan, kunstenaars zijn moedig genoeg om steeds weer op te staan en te blijven proberen". Ondanks het onderwerp en de interessante invalshoek blijft het boek aan de oppervlakte van wat men over kunstenaars zou willen weten. Het slaagt er dan ook niet in de kunstenaars toegedichte creativiteit te bevredigen.