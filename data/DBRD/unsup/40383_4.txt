Toen Paus Johannes Paulus I in 1978 onverwacht overleed, zijn er veel geruchten geweest, maar weinig bewijzen. Die nacht stond Martin Hochstettler, toen nog een jonge en onervaren Zwitserse Garde voor de deur van de slaapkamer. Nu veertig jaar later, is hij hoofd van de Zwitserse garde en hij onderzoekt een aanslag op paus Franciscus. Om de paus te beschermen verzint hij allerlei afleidingsmanoeuvres want het is nog niet duidelijk wie er achter de aanslag zit. Maar Paus Franciscus heeft ook zo zijn eigen wil en wil de vijand met het hoofd vooruit tegemoettreden. Hij maakt het de beveiliging alleen maar moeilijker.
Ondertussen volgen we een tweede verhaallijn van pastor Jaap Hofhuis die een belofte aan het sterfbed van zijn vader gedaan heeft en die nu wil nakomen. De katholieke kerk heeft de laatste tientallen jaren al de nodige schandalen te verwerken gehad. De huidige paus wil op zijn manier het vaticaan uitkuisen, maar dat is niet zo simpel. Er zijn genoeg kardinalen die alles willen laten zoals het was.

Dit was eigenlijk een verfrissend boek over een moeilijk onderwerp en de auteur geeft eigenlijk nergens zijn mening of kritiek over die schandalen, het is wat het is en dat maakt dit toch heel fijn leesbaar. Je kan je eigen mening erover vormen. Wat ik ook wel interessant vond is de dood van Paus Johannes Paulus I, dat blijft toch met mysteries omhuld en er komt nooit echt een duidelijke verklaring van wat er gebeurd is.