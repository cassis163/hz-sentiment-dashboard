In Top with Cinnamon vind je zoete en hartige recepten van Izy Hossack’s populaire gelijknamige foodblog. Deze, nu nog steeds, heel jonge dame begon al rond haar 15e met een foodblog, doordat ze als kind al geïnspireerd werd door koken en veel tijd doorbracht in de keuken bij haar moeder. In dit kookboek heeft ze een aantal recepten verzameld die eerder op haar blog verschenen. Zelf zegt ze daarover dat het de recepten zijn die haar het meest dierbaar zijn.

Het boek is in 2014 verschenen en in 2015 in Nederland, vertaald door Roselle de Jong. Het is wel aardig om te melden dat de hele styling en fotografie van de schrijfster zelf zijn. En het is een mooi boek geworden. Met ook zo nu en dan foto’s van een stadsbeeld. Ze woont en studeert in Londen.

Het boek kent na een uitgebreid voorwoord de volgende indeling; Ontbijt + brunch, Bijgerechten, Hoofdgerechten, Zoete snacks, Nagerechten, Basics + keukengeheimen.  Ter afsluiting een Dankwoord, Over Izy en een Register.

Bij ieder gerecht staat een klein verhaaltje, niet zozeer over het recept maar meer over waarom je het zou maken, waar zij het voor het eerst is tegengekomen, hoe haar oma het deed enzovoort. Vriendelijke stukjes, niet persé noodzakelijk, wel gezellig.

De recepten zijn duidelijk met ingrediënten die overal te verkrijgen zijn.
Ik maakte een hoofdgerecht: Bloemkoolrisotto met flespompoen + pancetta.

Ingrediënten:
½ bloemkool,
1 flespompoen, geschild, pitten eruit
4 el olijfolie
1 ui, gepeld en gesnipperd
4 tenen knoflook, gepeld en geraspt of geperst
4 plakken bacon, in reepjes gesneden
225 g arboriorijst
1 liter hete kippen- of groentebouillon
250 ml droge witte wijn
½ tl zout, plus extra naar smaak
Parmezaanse kaas, geschaafd, voor eroverheen

Bereiding:
Verwarm de oven voor op 200°C (gasstand 6). Leg de halve bloemkool op een bakplaat. Snijd de flespompoen in blokjes van 2,5 cm en leg deze erbij. Besprenkel met 2 eetlepels olijfolie en zet 30 minuten in de oven tot beide groenten gaar zijn. Pureer de bloemkool in een foodprocessor, met een staafmixer of met een pureestamper. Zet de bloemkoolpuree en de blokjes flespompoen opzij.

Verhit in een grote pan de rest van de olijfolie op middelhoog vuur. Voeg de ui toe en fruit tot deze zacht is. Doe de knoflook en bacon erbij en bak mee tot de bacon knapperig begint te worden.
Laat de rijst in de pan glijden en bak een paar minuten al roerend mee tot de korrels licht doorzichtig worden. Schenk er een kwart van de bouillon bij en kook al roerend tot de bouillon is opgenomen door de rijst. Herhaal dit proces met de rest van de bouillon en met de wijn Roer de bloemkoolpuree en het zout erdoor en warm alles in een paar minuten op. Dien op met blokjes flespompoen en wat geschaafde Parmezaanse kaas erbovenop.

Of pancetta en bacon in Engeland hetzelfde zijn waag ik te betwijfelen, maar voor het resultaat maakt het niet echt veel uit. Ik heb gewone risottorijst gebruikt.
Een lekkere risotto waarbij de pompoen ook eventueel gemist kan worden of vervangen door bijvoorbeeld worteltjes, doperwtjes of een andere groente.

In het hoofdstuk Keukengeheimen worden een aantal basisrecepten gegeven zoals bijvoorbeeld boerenkoolpesto, deeg voor taartbodem, volkorendeeg, frangipane, stroopboter. Handige aanwijzingen voor de nog niet zo handige kookliefhebber.

Er zijn wat recepten opgenomen die glutenvrij zijn en “gezond” en “niet zo gezond” wisselen elkaar goed af. Izy’s uitgangspunt is “als je over het algemeen lekkere gezonde maaltijden klaarmaakt, dan mag daar best wat verwennerij tegenover staan”. Daar ben ik het wel mee eens.