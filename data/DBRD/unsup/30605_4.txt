Mijn eerste kennismaking met Elvin Post is mij prima bevallen. Hoewel het geen boek is dat van de spanning druipt, is het er wel eentje die je aandacht vasthoudt en je wilt het zo snel mogelijk uit hebben. De karakters van de hoofdrolspelers, tevens boeven, zijn mooi getekend, hoewel ik de kenschetsen van Bloom soms wat te schetsmatig vond.
De rustige wijze waarop een museum met topstukken beroofd werd is mooi en geloofwaardig beschreven. Toen ik, nadat ik het boek uithad, las dat het gebaseerd is op een werkelijk gepleegde roofoverval, kon ik me voorstellen dat het werkelijk gegaan is zoals beschreven.
Wel vond ik het nogal duidelijk dat het boek niet door een Amerikaan geschreven is, hoewel het in Amerika speelt. De locaties en sfeertekening zijn (ongetwijfeld) goed onderzocht, maar bij Amerikaanse schrijvers kom je toch niet zoveel verwijzingen naar Europa tegen. Het is niet nodig voor Amerikaanse schrijvers, omdat hun markt in Amerika ligt. Bij deze - goede - Nederlandse schrijver bestond kennelijk de behoefte om op sommige punten de herkenbaarheid te vergroten, zoals de grappige bijrol van de vreselijke groep Modern Talking of de voorbeelden van Europese musea die beroofd zijn in de afgelopen decennia.
Al met al vooral een zeer vlot leesbaar, pakkend boek waarvan het jammer is dat je het uit hebt.