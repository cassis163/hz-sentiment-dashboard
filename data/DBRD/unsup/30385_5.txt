Chimamanda Ngozi Adichie staat bekend als feministe en ze is niet bang om hierover in discussie te gaan; ze gaf er zelfs een TEDxTalk over. Dit essay We Should All be Feminists is daar een samenvatting van. Adichie kwam pas nog in opspraak om een van haar opmerkingen over transgender vrouwen en feminisme, maar ze is niet van plan om haar mond te houden. En dat is maar goed ook, want ze heeft een sterke boodschap te verkondigen.

Met haar TedxTalk - en deze samenvatting ervan - wil Adichie de vooroordelen over het feminisme aan de kaak stellen. Het woord 'feminisme' heeft nog een negatieve bijsmaak, en dit is niet nodig. We Should All be Feminists opent ook met een anekdote die je misschien bekend voor zal komen: ze werd uitgemaakt voor 'feminist'. Maar het is voor de jonge Adichie al duidelijk dat dit geen goed ding is, ondanks dat ze het woord dan nog niet eens kent: "It was not a compliment. I could tell from his tone - the same tone with which a person would say, 'You're a supporter of terrorism.'"

De opmerkingen die Adichie heeft gehoord zijn pijnlijk, maar herkenbaar. Klik maar een random internet-artikel aan over feminisme: vaak zijn er een aantal reacties onder deze artikelen te vinden over hoe 'slecht' feminisme is.

Het boekje is kort, maar krachtig. Met maar 52 pagina's weet Adichie haar boodschap sterk en simpel neer te zetten, zonder al te veel opsmuk en met duidelijke (en deels herkenbare) voorbeelden. Ze erkent de verschillen tussen mannen en vrouwen, en laat zien dat de wereld is veranderd, maar onze ideeën over gender niet. Gelukkig kijkt Adichie niet alleen naar de vrouwelijke kant, maar ook de jongetjes die altijd maar 'stoer' moeten zijn. Hiermee laat ze ook de andere kant van het verhaal zien. "The problem with gender is that it describes how we should be rather tan recognizing how we are."

Het boekje is geen eye-opener, de meeste statements zijn al duidelijk. Maar het is een boekje om te delen, om over te discussiëren. Een must-read.