Geboren en getogen in een klein Australisch dorpje, verhuisde Michael Robotham op 19-jarige leeftijd naar Sydney. Daar werkte hij tot 1993 als journalist, hij was toen 33 jaar, vooraleer hij hiermee stopte en schrijver werd. Het duurde echter toen nog elf jaar voor zijn eerste boek op de markt verscheen. De rest is geschiedenis. Op dit moment is nummer negen, met de inmiddels gepensioneerde rechercheur Vincent Ruiz, op de markt verschenen en, evenals de acht voorgangers, een groot plezier om te lezen. Door mijn ogen, een even spannende als intrigerend verhaal.

Marnie Logan woont, samen met haar kinderen Elijah en Zoë, in Maida Vale. Al ruim een jaar probeert ze haar gezin alleen te runnen. Haar man Daniel Logan is 13 maanden eerder spoorloos verdwenen. Hij had gokschulden en daar moet Marnie nog steeds aan betalen. Alle kosten die door hem zijn gemaakt en de aangegane verplichtingen, moeten door Marnie worden voldaan. Ze probeert tevergeefs een overlijdensverklaring te krijgen zodat de verzekering uit gaat betalen.
Voor haar depressieve buien is ze onder behandeling van klinisch psycholoog Joe O Loughlin, tevens vriend van Vincent Ruiz.
Wanneer Ruiz, op verzoek van zijn vriend Joe, nader onderzoek doet naar Marnie, blijken er voortdurend mannen te verdwijnen in haar omgeving.
Als de financiële nood zo hoog wordt dat Marnie zich moet prostitueren, en het lichaam van haar pooier kort daarna wordt gevonden, is dat de start om het onderzoek naar haar gedrag breder te trekken. Voor Ruiz vriend Joe lijkt het probleem ook te groeien als blijkt dat Marnie een dissociatieve persoonlijkheidsstoornis heeft.

In mijn ogen is een verhaal dat uiterst geraffineerd is opgezet. Meerdere, separaat lijkende, verhaallijnen raken elkaar en scheppen allerlei illusies en vermoedens bij de lezer. Maar telkens blijkt Robotham ergens een addertje onder het gras tevoorschijn te toveren waardoor het verhaal een grote wending maakt en niets overblijft van de vermoedens. Uiterst knap geregisseerd en steeds met achterlating van een groeiend aantal vraagtekens.
De karakters die belangrijk zijn voor de rode draad in het verhaal zijn ook dermate uitgediept waardoor bij de lezer bepaalde gevoelens voor hun wordt opgewekt. Maar ook daarin, blijkt de auteur een meester in de misleiding te zijn. Kortom, tot ver in het verhaal blijft het gissen en meedenken met Ruiz wat er nu precies aan de hand is in het leven van Marnie Logan en haar directe omgeving. Waarbij het verleden een niet onbelangrijke invloed heeft gehad op alles wat er uiteindelijk gebeurd is. Maar dan hebben we al weer een aantal uurtjes met veel leesplezier achter ons liggen. Door mijn ogen van Michael Robotham, een echte aanrader!!


Eindoordeel: 4 sterren

Spanning: 4 sterren
Plot: 5 sterren
Leesplezier: 4 sterren
Schrijfstijl: 4 sterren
Originaliteit: 4 sterren
Psychologie: 4 sterren