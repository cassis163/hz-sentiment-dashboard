Olivia en Gerard hebben het gemaakt als koppel, beide een goede job, twee puberkinderen. Op een dag, vlak voor een aandeelhoudersvergadering waar ze een presentatie moet houden, krijgt ze een verward telefoontje van haar broer Marcus, dat zijn been er misschien af moet.

Ze raakt hierdoor helemaal van slag. Ze loopt weg bij de presentatie om naar haar broer te gaan. Een broer die ze de laatste jaren amper gezien heeft, waarvan ze zelfs niet weet waar hij eigenlijk woont.

Het been gaat er inderdaad af en Marcus moet revalideren. Hij blijkt in een caravan te wonen, maar daar kan hij natuurlijk niet naar toe want hij zit nu tijdelijk in een rolstoel. Dan maar inwonen bij zijn zus.
Dat veroorzaakt het een en ander want Marcus huilt nogal gemakkelijk en huilen dat is verdriet en verdriet, daar doet het gezin van Olivia en Gerard niet aan.