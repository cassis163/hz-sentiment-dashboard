Op een dag is Sebastiaan verdwenen en niemand weet waar hij gebleven is. Zijn vriendin Sylvia gaat naar hem op zoek, maar komt erachter dat ze eigenlijk niet veel weet van Sebastiaan. Tijdens een etentje met Sofie, zijn moeder, komt Sylvia achter de geschiedenis van Sebastiaan.

Sebastiaans verhaal begint in Israël, waar Sofie met een vriendin doorheen trekt. Tijdens die reis komt Sofie in aanraking met een Palestijns gezin, die tot haar verbijstering hun jongste kind, een zoon aanbieden. Sofie besluit het jongetje mee te nemen naar Nederland en smokkelt hem door half Europa naar Nederland. De beslissing om Sebastiaan mee te nemen naar Nederland heeft grote invloed op Sofies verdere leven en dat van Sebastiaan.

Het boek start met een flashforward als proloog, waar is Sebastiaan? Hierna volgt het levensverhaal van Sebastiaan in drie delen. Twee delen zijn verteld vanuit het perspectief van Sofie en het laatste deel is geschreven vanuit het perspectief van Sylvia. Met name de eerste twee delen zijn een beschrijving van de gebeurtenissen: de vlucht uit Israël en het opgroeien van Sebastiaan. Het smokkelen van Sebastiaan naar Nederland verloopt opvallend soepel en ook de adoptie verloopt heel snel, waardoor de vraag rijst of dit een waarheidsgetrouwe weergave is van de werkelijkheid. Deze eerste twee delen zijn heel beschrijvend en afstandelijk geschreven, waardoor de personages van Sofie en Sebastiaan op de vlakte blijven.

Het derde deel, geschreven vanuit Sebastiaans vriendin Sylvia, komt dichterbij en laat meer emotie zien. In dit deel leer je Sebastiaan kennen als dertiger, die lezingen houdt over religie en muzieklessen geeft. Ook leert hij in die tijd zijn vriendin Sylvia kennen, waarmee hij een relatie krijgt en gaat samenwonen. Net als de lezer leert Sylvia Sebastiaan nooit helemaal kennen.