Peter van Beek is docent Nederlands en Journalistiek. Eerder schreef hij zeven jeugdboeken, Drift is zijn eerste thriller.

In dit boek heb ik kennisgemaakt met rechercheur Lone Telander en haar collega’s. Lone is een vrouwelijke, roodharige rechercheur met een niet alledaagse naam die sinds een half jaar bij haar vader inwoont, op Texel. In Drift krijgt Lone te maken met een reeks gruwelijke moorden en een dader die haar en haar collega’s uitdaagt. Ze tasten volledig in het duister, maar dan komt de moordenaar wel heel erg dichtbij.

‘Ze opende het bericht en zag beelden van de vastgebonden vrouw. Er moest ergens een lamp branden, want het slachtoffer was hel verlicht. De vrouw was intens bleek en haar lippen bloedeloos.’

Het verhaal speelt zich af in een tijdsbestek van een aantal dagen. Het boek is opgedeeld in die aantal dagen en begint met de vrijdag. De hoofdstukken beginnen telkens met een stukje tekst in plaats van met een nummer. Er zijn verschillende verhaallijnen in een wisselend perspectief. Een aantal verhaallijnen zijn die van de slachtoffers die allemaal in de eerste persoon zijn geschreven. Deze verhaallijnen geven een blik in de gedachten van de slachtoffers, mensen die bijna zeker weten dat ze gaan sterven.

‘Zal ik het ochtendlicht nog zien? Het is halftwee ’s nachts en het kaarsvlammetje is misschien nog vier centimeter van de fles vandaan. Wat gebeurt er precies als de vlam de doek die in de fles hangt in lichterlaaie zet?’

Qua spanning zit het allemaal wel goed in Drift, maar af en toe kwam ik wat overbodige details tegen waarbij ik het gevoel kreeg dat dit alleen als opvulling bedoeld was. Drift is een vlot geschreven verhaal al waren er passages die soms iets te snel gingen, vooral de passages die vertelden over het privé leven van Lone. De personages kwamen op mij meteen sympathiek over en ik vind dat ze goed zijn uitgewerkt. Er wordt veel verteld over ze, waardoor ik de indruk heb dat ik ze behoorlijk goed heb leren kennen. Ik had al redelijk snel een vermoeden in welke richting ik de dader moest zoeken, maar toch was de ontknoping nog spannend genoeg.

De laatste twee bladzijden kwamen een beetje afgeraffeld op mij over, waardoor het leek of het verhaal net niet helemaal af was. Ondanks de paar minpuntjes is Drift een hele leuke thriller om te lezen . De tekst op de cover geeft de verwachting dat er meer boeken met rechercheur Lone Telander gaan verschijnen en ik ben daar zeker benieuwd naar.