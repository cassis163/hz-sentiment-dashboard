"Zucht" is het verhaal van Jan, Richard, Jack, Nell en een duistere vloek uit het verleden. Meer wil en mag ik niet verraden. Wel mag ik zeggen dat het om een occulte thriller gaat die voor Stephen King niet moet onderdoen. Helemaal niet mijn genre, maar nadat ik zo'n honderd pagina had gelezen, kreeg het verhaal me helemaal te pakken en kon ik haast het boek niet meer naast mij leggen.

Vanaf het begin wordt de lezer meegesleept in een verontrustende intrige. De sfeer is zwaar geladen en duister, het gevaar onzichtbaar, nog niet gedefinieerd. Toch voelt de lezer de haren op zijn armen ten berge rijzen als hij kennis maakt met de "macht der ogen" en een "erotische zucht". Langzamerhand wordt de lezer meegezogen in de intrige zonder echt te weten waar het avontuur hem naartoe zal voeren. Alle protagonisten worden geconfronteerd met een duister verleden. Verscheidene culturen, een eeuwenoude vloek en een schilderachtig maar mysterieus dorpje in Schotland zorgen voor een alomtegenwoordige sombere dreiging die almaar heftiger wordt.
Hoe verder het verhaal evolueert, hoe boeiender en angstaanjagender. Onverwachte wendpunten, erotisch geladen mystiek en overleveringen uit een bloederige cultuur, voeren je naar het zenit van de duisternis.
De auteur heeft een originele aanpak, zonder echt van de basis schrijftechnieken af te wijken. Vlotte stijl, pakkende dialogen. Een mysterieus begin dat aanspoort om verder te lezen, een langzame, maar pakkende opbouw van de spanningsboog zonder ook maar een ogenblik voorspelbaar te zijn. Onverwachte keerpunten, een sombere erotische geladen sfeer vol geheimzinnigheid en gevaar, blijven het verhaal overheersen, terwijl de climax subliem, onvoorspelbaar en geweldig is, het genre waardig. Toen ik het boek begon te lezen, was ik sceptisch en wellicht vooringenomen. Na honderd pagina's was ik overtuigd: Raven beschrijft meesterlijk de vreemdste gebeurtenissen, sombere protagonisten van wie ze langzaam het verborgen zielenleven opgraaft. Heel snel kreeg de "Zucht" me in zijn macht en werd ik overmand door onbehagen, irritatie en angst. Sindsdien moet ik, telkens als mijn vrouw me kust, met onbehagen aan "Zucht" denken en krijg ik er zowaar kippenvel van.
Dit is een boek dat zijn plaats verdient tussen werken van Stephen King, Edgar Allan Poe en Bob Van Laerhoven. Ik kan moeilijk "Zucht" in één genre onderbrengen. Het is een mengeling van thriller, occult, esoterie en fantasie. Nou ja, Raven is ook de naam van Edgar Allan Poe's duistere poëtisch meesterwerk "The Raven". Wellicht geen toeval. In elk geval is "Zucht" een verhaal dat je het best 's nachts bij kaarsenlicht leest, terwijl er buiten een storm loeit. Bovendien is het werkelijk een kunst om een dergelijk genre zonder op clichés terug te grijpen, zo geloofwaardig te brengen. Het boek in een meer professionele opmaak zou het geheel perfect maken.
Een aanrader voor al wie van spannende, mysterieuze, boeiende en intrigerende literatuur houdt.
Henri Patrik
Auteur