Toen ik de achterflap van ‘Een andere waarheid’ van Lucie Whitehouse las, werd ik meteen enthousiast. Voor de fans van ‘Mea Culpa‘ en Nicci French, daar werd dit boek mee vergeleken. Aangezien ik de eerdere boeken van Nicci French echt geweldig vind, moest ik dit boek natuurlijk lezen.

Vanaf het eerste moment raak je compleet in paniek als Mark niet thuis komt. Je zit zo in Hannah’s gedachtegang, dat het moeilijk is om een andere mening dan die van Hannah te vormen. Doordat je in haar gedachtegang zit, kun je je als snel voorstellen wat voor een hel zij door moet gaan. Op momenten zat ik zo in haar wereld dat ik ‘m maar moeilijk los kon laten.

En toen kwam het ergste deel. Ik was ongeveer op de helft van het boek toen ik naar bed toe ging. Het werd zo beklemmend en intrigerend dat ik gewoon wakker moest blijven om het boek uit te lezen. Daarna moest ik nog even bijkomen, want echt een ontspannend leesmoment is het zeker niet.

De vergelijking van ‘Een andere waarheid’ met de boeken van Nicci French is veelbelovend en maakt Lucie Whitehouse ook helemaal waar. Het verhaal deed me heel erg denken aan ‘Bezeten van mij’ en is echt net zo beklemmend.

‘Een andere waarheid’ van Lucie Whitehouse is beklemmend en intrigerend. Het grijpt je vast vanaf de eerste pagina en laat je niet meer los tot je het uit hebt. Echt een van de beste thrillers die ik dit jaar gelezen heb.