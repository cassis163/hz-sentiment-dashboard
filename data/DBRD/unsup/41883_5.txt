Op de titelpagina van het boek staat een, in het Spaans geschreven opdracht; 'Van je vader en je moeder', en dan hun namen. Ik heb het boek geleend van een vriend. Hij is een Arubaanse Creool.
Zijn ouders of grootouders, waarschijnlijk afkomstig uit Haïti en zeer waarschijnlijk nazaten van geïmporteerde slaven uit Afrika, staken de grens over naar de Dominicaanse Republiek omdat daar veel vraag was naar goedkope arbeidskrachten. In die jaren zuchtte de Dominicaanse Republiek onder de dictatuur van Trujillo (aan de macht van 1930 - 1961). Toen Trujillo meende dat de Creolen uit Haïti te massaal werden en de werkgelegenheid van zijn eigen volk bedreigden, liet hij er zonder enige vorm van proces tien duizenden vermoorden door het leger. Het was waarschijnlijk in die tijd dat mijn vriend zijn ouders vluchtten en terecht kwamen op Aruba. En zo werd mijn vriend een voor ons Nederlanders, gewone Creool uit onze overzeese gebiedsdelen. Dat hij Spaanstalig is ('thuis spraken we Spaans, op school Nederlands en op straat Papiamento') illustreert hoe weinig wij weten van de achtergrond van vele van onze landgenoten. Het is een structurele desinteresse in de gebeurtenissen van Latijns Amerika.

Vargas Llosa beschrijft in dit adembenemende boek de gruwelen van deze wrede dictator. Hij kiest ervoor niet als decor het gruwelijk bloedvergieten te beschrijven. Vargas Llosa gaat dieper, hij beschrijft de ongeëvenaarde manipulatie die mensen tot weerloze kleuters maakt en slaven van een regime dat niet deugt. Hij beschrijft hoe één man met deze manipulatie mensen zo ver krijgt dat zij meer dan 30 jaar doen wat hen opgedragen wordt en de voeten van de Weldoener blijven kussen.