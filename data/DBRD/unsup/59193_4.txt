Op een nacht verdrinkt Alice Salmon in een rivier. Het nieuws en de geruchten rond haar dood verspreiden zich snel via de media en het internet. Jeremy Cooke, een professor antropologie aan dezelfde universiteit waar Alice ooit studeerde, reconstrueert het leven én de dood van de jonge vrouw aan de hand van alle stukjes informatie waar hij de hand op kan leggen.

‘Wat ze naliet’ is geen conventionele thriller. Het boek vertelt een verhaal zonder er één te zijn. De lezer krijgt brieven, dagboekfragmenten, e-mails, artikels, tekstberichten en zelfs playlists voorgeschoteld die een inkijk geven in het leven van Alice en dat van haar familie en vrienden. Jeremy Cooke geeft zijn eigen versie van de feiten in brieven naar een goede vriend en de documenten zetten de lezer zo nu en dan op het verkeerde been. Auteur T.R. Richmond heeft een spannende zoektocht neergepend aan de hand van een originele insteek.

Het boek leest vlot weg en de verscheidenheid aan documenten en bronnen houdt het interessant. Hier en daar hadden de brieven van de professor zelf iets bondiger gemogen, maar tegelijkertijd zorgen ze voor een mooi tegengewicht. De uitgebreide brieven van het reliek, zoals de oude professor zichzelf noemt, Jeremy Cooke tegenover de snelheid waarmee de jeugd sms’en naar elkaar stuurt of twittert.

T.R. Richmond heeft van zijn debuutroman een soort 21ste eeuws plakboek gemaakt. Hij is, net zoals personage Alice, een journalist die voor verschillende kranten, websites en magazines schreef en heeft uit zijn ervaring geput voor het samenstellen van zijn verhaal.

De Engelstalige uitgevers van Richmond hebben voor de liefhebbers enkele leuke extraatjes voorzien, zoals een facebookpagina van Alice, een tumblr-account van Cooke en een ‘ongepubliceerde’ brief van Alice over het inschrijvingsgeld aan de universiteit:

https://www.facebook.com/alice.salmon.52?fref=ts
http://professorcooke.tumblr.com/
http://www.foyles.co.uk/cms-uploaded/A%20letter%20from%20Alice.pdf