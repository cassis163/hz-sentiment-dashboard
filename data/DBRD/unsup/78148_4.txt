Karin Alvtegen schreef haar debuutthriller Schuld in de moeilijkste periode van haar leven. Na het verlies van haar broer was schrijven dé therapie om haar er weer bovenop te helpen. Als achternicht van Astrid Lindgren bleek het schrijverstalent haar in het bloed te zitten. Alvtegen scoorde goed met Schuld en de schrijfster behoort momenteel tot de top van de Zweedse misdaadauteurs. In 2003 bracht Uitgeverij de Geus haar debuut uit op de Nederlandse markt.

Peter Brolins leven zit in het slop. Al op jonge leeftijd verloor hij zijn vader en deze gebeurtenis laat een onmiskenbaar trauma bij hem achter. De relatie met zijn inmiddels overleden moeder was er een van weinig liefde, leugens en bedrog. Zijn oudere zus ziet of spreekt hij nauwelijks. Als tot overmaat van ramp zijn accountant hem ook nog eens heeft bedonderd en hij een enorme schuld moet betalen aan de belastingdienst stort zijn leven in. Hij heeft last van allesoverheersende paniekaanvallen en kan amper nog normaal functioneren. Als hij op een dag zijn ellende zit te verdrinken in de kroeg, komt er een zwangere vrouw naar hem toe die hem vraagt om namens haar een pakje te overhandigen aan zakenman Olof Lundberg. Voordat hij kan zeggen dat hij niet de privé-detective is waar ze hem voor aan ziet, krijgt hij 1000 kronen in zijn hand geduwd en is de vrouw verdwenen. Peter besluit het pakje dan maar te overhandigen aan Olof, met alle gevolgen van dien

Karin Alvtegen heeft een zeer beklemmend debuut geschreven. Het boek leest vlot weg en is zeker spannend. Hoofdpersoon Peter wordt krachtig neergezet met al zijn gebreken. De beschrijving van zijn psychische problemen en de daaruit voortkomende paniekaanvallen komen erg natuurgetrouw over. De plot zit goed in elkaar, heeft wat verrassende impulsen en grijpt je soms naar de keel. Na het dichtslaan van het boek spoelt de triestheid van het verhaal over je heen.

Alvtegen is er uitstekend in geslaagd de lezer mee te slepen in een broeierig drama met een schokkende climax. Het contrast van een goede en een slechte sociale omgeving en de impact die dat heeft op een mens laat Alvtegen haarscherp zien. Schuld is een zowel schrijnend als spannend verhaal dat stof tot nadenken geeft en bij mij een gevoel van dankbaarheid achterliet. Dankbaarheid dat ik goed terecht ben gekomen en dat de duistere kanten van het leven zoals Alvtegen ze beschrijft mij bespaard zijn gebleven.