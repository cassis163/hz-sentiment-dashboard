De opening van het 7e boek van dit schrijversechtpaar doet meteen al macaber aan. Bewoners van een appartementencomplex in Oslo zijn de ondraaglijke stank, die uit een van de appartementen blijkt te komen meer dan zat en alarmeren de politie. Een dubbele lugubere vondst is het gevolg.
Ook voor Joona Linna, onze hoofdpersoon in deze serie verhalen. Joona, pas weer werkzaam bij de Stockholmse politie, wil de draad van een normaal leven oppakken. Maar dit wordt hem niet gegund.
Joona's vriendin, Valeria de Castro voelt zich op haar kwekerij bespied. Zoals het vorige boek Jager eindigde, zo pakken we hier deze draad weer op.
Tegelijk heeft er een moord plaatsgevonden in Duitsland en de Duitse politie roept niet zonder reden de hulp in van Joona. Een saillant detail op het lijk zorgt bij hem voor een déjà vu.
De gebeurtenissen in Oslo en Duitsland brengen bij Joona een afgrijselijke beeld vanuit zijn verleden naar boven. Een doemscenario. Zijn er verbanden met een zaak die afgesloten leek?
Omdat er meer slachtoffers ontdekt zijn die dit idee kunnen bevestigen doemt dit spookbeeld ineens levensgroot op waardoor Joona een complexe en angstaanjagende mogelijkheid schetst, die de wederopstanding van een van zijn grootste en meest meedogenloze vijanden doet vermoeden, Jurek Walter. Jurek Walter die, als Lazarus in het nieuwe testament na de dood is herrezen, heeft na de dood van zijn broer blijkbaar weer een nieuwe beul gevonden om veel van zijn vuile werk op te knappen. Een motief voor de gebeurtenissen, anders dan wraak, moet nog wel duidelijk worden.

De gruwelijke moorden, gepaard gaande met overdadig geweld, gaan door en het dreigende gevaar noodzaakt Joona tot een vlucht ter bescherming van zichzelf en zijn omgeving.

Collega Saga Bauer komt hierdoor ook weer volop in beeld en gaat fanatiek op onderzoek uit om een vrijwel onvindbare te vinden. Tegelijk moet ook zij haar naasten beschermen. Zij zoekt de confrontatie op. Een kantelpunt in het verhaal, waardoor zij ineens de hoofdrol toebedeeld krijgt, met alle persoonlijke gevolgen van dien. Dit tot Joona besluit om zich ook zelf weer met het onderzoek bezig te houden, Jureks geheimen te ontrafelen en de aanval in te zetten.

Het geheel gaat weer als een actiefilm aan je voorbij. Spanning, tragiek, geweld, problemen en oplossingen samengebracht in een verhaal. Zoals gebruikelijk in de Joona Linna boeken ook hier weer een geweldsgolf en een duik in de duisternis van een verdorven ziel. En het einde luidt al bijna weer een vervolg in.