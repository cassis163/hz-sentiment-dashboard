Altijd eerst het boek lezen en dan pas de film zien. Tenminste, dat vind ik. Tijdens het lezen van het boek zie je de beelden in je hoofd en als je eerst de film gaat zien dan lukt het vaak niet meer om je eigen beelden naar voren te halen.
Het boek Victoria & Abdul van Shrabani Basu vertelt het bijzondere verhaal van een diepe vriendschap tussen de Engelse koningin Victoria en de mooie 24-jarige Abdul Karim uit India. Victoria regeerde iets meer dan 63 jaar en was niet alleen koningin van het Verenigd Koninkrijk maar vanaf 1877 ook keizerin van India. Victoria was een koningin die weinig in de openbaarheid kwam. Na de dood van haar man Albert, die slechts 42 jaar oud werd, trok ze zich veelal terug uit het openbare leven en droeg daarna voor altijd zwarte of donkere kleding.
In 1887 vierde ze haar gouden regeringsjubileum samen met heel veel hoge gasten. Ook uit India. In totaal waren 50 Europese staatshoofden en vorsten uitgenodigd. Speciaal voor die gelegenheid liet ze de jonge Abdul van India naar Engeland komen om haar en de hoge gasten te bedienen. In die tijd was er al sprake van een bittere onafhankelijkheidstrijd in India.
Tussen Abdul en Victoria klikte het direct en binnen een jaar benoemde ze hem tot haar leraar. Hij onderwees haar in het Urdu en leerde haar veel over India. Een land dat ze nooit bezocht maar dat haar enorm fascineerde.
Victoria was fel gekant tegen iedere vorm van discriminatie maar haar familieleden en leden van de hofhuishouding vonden de vriendschap met Abdul maar helemaal niets en probeerden die te dwarsbomen. Victoria bleef hem echter trouw. Na haar overlijden in 1901 werden heel veel brieven die ze in de jaren daarvoor schreef aan Abdul vernietigd (historisch gezien verschrikkelijk natuurlijk) en werd hij direct teruggestuurd naar India.
De schrijfster Shrabani Basu maakte gebruik van o.a. het dagboek van Abdul dat later is teruggevonden, en veel overgebleven brieven en documenten om dit verhaal tot in detail te beschrijven. Het boek is een mengeling van geschiedenis, roman en biografie. Het leest bijna als een spannend boek en is voorzien van fotoâ€™s en documenten die het geheel nog meer tot leven brengen.