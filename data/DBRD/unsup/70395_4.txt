Wintertranen. Die prikten wel even in mijn ogen bij het lezen van de proloog. De auteur, Emma Anna, zet hiermee ook gelijk het verhaal stevig in. De emotie is goed voelbaar, zelfs al heb je het eerste deel Mijn hele leven lang niet gelezen.
Wintertranen is een vervolg op Emma’s eerdere new adult Mijn hele leven lang, maar kan ook los gelezen worden. Het verhaal gaat over Lynn en haar man Stephan. Ze schelen negentien jaar en Stephan was aanvankelijk de beste vriend van Lynns vader. Toch staat niets een gelukkig huwelijk in de weg, lijkt het. Ze wonen in het idyllische Ierland, geven allebei les aan dezelfde school, maar als Lynn mee mag werken aan een project waar haar hart sneller van gaat kloppen, merkt ze dat haar drive om mee te doen niet alleen met geschiedenis te maken heeft, maar ook met haar eigen thuissituatie. Als de verleiding te groot wordt, hapt ze toe. Met alle gevolgen van dien.
Lynn en Stephan zijn twee personages die het label ‘cute’ met verve verdienen. De chemie tussen hen is hartverwarmend en je gunt ze het allerbeste. Dat Emma Anna ze hier in een minder gunstige situatie zet, is niet goed voor je hart, maar wel realistisch. Daarmee wordt dit verhaal ook niet te zoet. Het is uiteraard een feelgood, geschikt om lekker te zwijmelen op de bank met een kop thee, maar aan de andere kant schets het ook een mooi beeld van hoe het kan rommelen in een ‘perfect’ huwelijk en hoe er naar een oplossing gezocht kan worden.
Wintertranen is een novelle en wordt verteld vanuit Stephan en Lynn. Op deze manier krijg je heel goed de emoties van beide karakters te zien. De opbouw van het verhaal is ook erg prettig. Doordat het niet gelijk duidelijk is wat er gebeurd is, krijg je de onzekerheid van Stephan goed mee, en vlieg je ook als lezer door het verhaal.

Wintertranen is een heerlijk boek dat je met een lach en een traan leest. De kracht van Emma Anna -een jonge auteur die flink aan de weg timmert- is dat ze personages weet te creëren die je meteen in je hart sluit. Ook ben ik fan van haar realistische weergave van bepaalde scenes. Geen opsmuk, gewoon zoals het is. Met een dun laagje suikersneeuw, dat gelukkig weer wel ;).