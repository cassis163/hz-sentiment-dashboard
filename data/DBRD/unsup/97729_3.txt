Het is een koude mistige ochtend wanneer Kyra Slagter door haar broer Jarno wordt gebeld. Hij weet haar te vertellen dat er bij het IJ, waar de veerpont aan de kade komt, een lijk aan een lantaarnpaal hangt. Zo snel als haar scooter maar wil, rijdt zij er naartoe en is er zelfs eerder dan de politie.

Kyra is vastbesloten alles mee te maken van het onderzoek dat door de politie wordt ingesteld. Inspecteur Maud Mertens die de leiding van het onderzoek heeft, is hier niet van gediend en spreekt Kyra dan ook aan op haar gedrag. Op het moment dat de twee staan te bakkeleien veranderd het lijk een beetje van positie waardoor Kyra het gezicht van het slachtoffer kan zien. Helemaal verbijsterd is zij wanneer blijkt dat zij het slachtoffer kent. Het gaat namelijk om haar docent, die zij voor Kunst heeft, Marc Gaullier.

Eigenzinnig als Kyra is, en met de nooit opgeloste verdwijning van haar zus Sarina, die vier jaar geleden nooit aankwam op haar vakantieadres op Texel, als extra drijfveer, gaat zij zelf op onderzoek uit. Dat zij zichzelf hierbij ernstig in gevaar brengt, beseft zij pas wanneer het al te laat is.

De eerste uit een serie van vier. Voor mij ook de eerste kennismaking met Isa Maron. Haar voorgaande boeken zijn eigenlijk nooit onder mijn aandacht gekomen, en kennelijk geldt dit voor heel veel thrillerliefhebbers want de uitgever heeft besloten om rond de serie “de Noordzeemoorden” een enorme promotiecampagne op te zetten. Dat maakt mij altijd wat terughoudend om de boeken te gaan lezen omdat dit naar mijn beleving vaak op een teleurstelling uitloopt.

Omdat wij voor de leesclub van Hebban.nl het tweede deel, IJskoud, mochten lezen heb ik eerst Galgenveld opgepakt omdat ik een serie graag in volgorde lees. Mijn eerste indruk is dat ik blij ben dat ik niet aan de campagne heb toegegeven. Het boek las makkelijk en snel, maar het hield mij niet op het puntje van mijn stoel van de spanning. De karakters zijn wat vlak en worden niet heel erg uitgewerkt, maar misschien wordt dit per deel opgebouwd. Wel wordt er een stukje nieuwsgierigheid gewekt naar de verdwijning van Sarina, en naar de onbekende dame die als een soort van tweede lijn door het boek loopt. Om de afloop daarvan te ontdekken zal het vast nodig zijn om alle boeken te lezen.

Wat mij betreft een prettig lezend boek, lekker voor een ontspannende dag, maar eentje uit de middenmoot. Wanneer ik de serie alleen op basis van dit boek zou moeten beoordelen dan zou ik zeggen dat het de uitgebreide promotiecampagne niet waard is. Ik hoop dat ik ongelijk krijg.