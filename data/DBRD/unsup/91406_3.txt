Taal: wat kun je er allemaal mee doen? Wat doen woorden met mensen? Kun je mensen beïnvloeden met taal en zelfs dingen laten doen die ze anders niet zouden doen? Kun je zelfs zover gaan dat je je hierin kunt bekwamen en zodoende macht kunt uitoefenen? En wat zijn daarvan de consequenties?
Lexicon beantwoordt deze vragen, en meer......

De start van het boek is overrompelend en de spanning zit er gelijk goed in. Helaas voldeed het vervolg van het verhaal niet helemaal aan mijn verwachtingen, die waren gebaseerd op de interessante en aantrekkelijke cover van het boek. Waar in het begin de vaart er goed in zit, bekroop mij verderop in het verhaal verwarring: bij de switch van hoofdstukken, waarbij ook vaak van hoofdpersoon en van tijd werd gewisseld, was het af en toe puzzelen waar het ook al weer over ging. Met name in de tweede helft zakte het boek voor mij als een plumpudding in elkaar. Het verhaal boeide me niet meer en ik kon het gedrag van de personages niet meer volgen.
Het gedeeltelijke SF-gehalte van het verhaal doet daar niets aan af. Ik vind dat wel een leuk gegeven in een thriller, maar sommige dingen werden zo breedvoerig uitgesponnen (zoals de schooljaren van Emily) dat het alle vaart uit het verhaal haalde en de spanningsboog tot nul reduceerde. Jammer.

Desalniettemin moet ik zegen dat de schrijfstijl van Max Barry mij wel bevalt. Het boek leest vlot en gemakkelijk. Het onderwerp van het boek vind ik goed gekozen. Taal is één van de meest belangrijke zaken die we hebben en dan is het leuk om te lezen hoe je dat kunt ge- en misbruiken. Daarom toch nog 3 sterren.