Titel: De erfgename
Auteur: Ellen De Vriend
Verschijningsdatum: 26 februari 2018
Uitgever: Karakter uitgevers. B.V.
Aantal blz.: 304

Over de auteur:
Ellen De Vriend (Vlissingen) werkt ruim zestien jaar als journalist & eindredacteur van dag- en weekbladen. Ze schreef in 1998 haar eerste boek ‘Scheepsbergers in actie op de Westerschelde’. Daarna volgden verhalenbundels waarvan ‘Ons bin de leste’ over de laatste vrouwen in streekdracht in 2010 het meest succesvol was. Ook schreef zij een aantal reisboeken over de Cariben. Haar thrillerdebuut ‘Bitterzoet’ verscheen in 2013 . Daarna volgde YA-thriller ‘Crush’ in 2014 bij Uitgeverij Link. In november 2015 tekende De Vriend een contract bij Karakter Uitgevers, waar haar eerste thriller ‘Vermist’ in juni 2016 verscheen. De erfgename is inmiddels haar derde thriller voor deze uitgeverij.

Achterflap:
Horecaondernemer Britt Hulsman is al zesentwintig jaar gelukkig getrouwd met accountant Richard. Samen hebben ze drie dochters, vier koffiebars en een bestaan waar velen jaloers op zijn. Zij is rijk en succesvol, hij is knap en charmant. Een romantisch weekendje weg met z'n tweeën is er door alle drukte bij ingeschoten en daarom genieten ze met volle teugen in een bed & breakfast in Zeeland. De volgende ochtend is Richard verdwenen en ontvouwt zich een bloedstollend scenario. Britt zoekt koortsachtig naar een oplossing, maar komt juist dieper en dieper in de problemen.

Mara Weststrate is mantelzorger voor haar moeder Emma, die na een auto-ongeluk noodgedwongen in een verpleeghuis ligt. Het is zwaar, want naast de zorg voor haar moeder moet ze nu ook de dubbele lasten bekostigen en voor extra inkomsten zorgen. Haar werk in een hotel is daarvoor niet toereikend. Als een vriend voor een mooi geldbedrag kan zorgen is dat erg aanlokkelijk. Maar voor niets gaat de zon op…..

Mijn mening:
De erfgename beschrijft twee onzekere, machteloze weken uit het leven van Britt en Mara. Beiden vertellen, om de beurt, hun eigen verhaal . Een periode van twee weken die voor beide dames een eeuwigheid lijkt te duren.
Wat een leuk weekendje weg had moeten worden eindigt in een nachtmerrie, het niet geloofd worden door je omgeving en de politie maakt dit drama nog een stukje erger.
Het verhaal speelt zich zoals alle boeken van De Vriend af in Zeeland, dit zorgt voor herkenning en geeft het verhaal voor mij een gevoel van thuis komen.
Bekende plekjes, veel voorkomende namen in de directe omgeving maken het verhaal vooral realistisch. Personages komen tot leven alsof het om de buren gaat, bizar om te lezen hoe mensen in staat zijn om jaren een dubbelleven te leiden zonder dat iemand, zelfs in de directe nabijheid dit niet in de gaten heeft.

Een wolf in schaapskleren

Moet wel bekennen dat ik Mara wat kortzichtig vond, die liet zich wel heel makkelijk voor het karretje spannen. De boeken van Ellen De Vriend lezen makkelijk weg, ze zijn niet echt dik en er wordt van de lezer geen hoge eis tot speurwerk verwacht.
De schrijfstijl maakt je dermate nieuwsgierig dat wegleggen geen optie is. Ik zou De erfgename ook zeker aanraden aan mensen die graag een feelgood lezen, hierin is dan wat spanning ingebouwd die het verhaal een extra touch geven.
De plot zit goed in elkaar en kwam voor mij als een totale verrassing.
Ik heb De erfgename net zoals Vermist en Geruisloos graag gelezen, voor mij een heerlijk tussendoor boek.

Originaliteit: 3
Schrijfstijl: 4
Leesplezier: 4
Plot: 4
Spanning: 3
Psychologie: 3

De erfgename krijgt van mij 3,5 sterren.
Bianca