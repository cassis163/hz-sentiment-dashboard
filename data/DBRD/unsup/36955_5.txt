Anna Karenina is een klassieker geschreven door Lev Tolstoj in de tweede helft van de 19e eeuw, het is een roman die op zeer realistische wijze geschreven is, hierdoor leef je volop mee met de hoofdpersonen, ze wekken sympathie, verbazing maar ook zeker irritatie op.
Tevens geeft dit boek een heel goed tijdsbeeld van het leven in Rusland, van de manier van leven bij de aristocratie maar ook de grootgrondbezitters.
Het is ook een roman over liefde en overspel, waarbij de grote verschillen tussen man en vrouw meer dan eens duidelijk in beeld gebracht worden, waar de man hooguit een waarschuwing krijgt bij overspel, veranderd bij een vrouw haar hele leven doordat haar overspel niet ‘geaccepteerd’ wordt en zeer hard bestraft wordt.

Het boek Anna Karenina draait niet alleen om de persoon Anna Karenina zelf, maar vertelt eigenlijk twee verhalen:
Allereerst natuurlijk het verhaal van Anna, die en enorme worsteling doormaakt wat haar gevoelens betreft, ze wil leven...voluit, maar dit wordt moeilijk door de heersende normen en opvattingen, ze zal de strijd aan moeten gaan met de maatschappij.

Je voelt aan alle kanten haar wanhoop en de enorme tweestrijd die zich in haar afspeelt: ze zal moeten kiezen tussen de liefde voor haar zoontje en het volgen van haar hart; wanneer ze kiest voor de liefde zal ze haar zoontje kwijtraken.

De andere verhaallijn draait om Levin, dit is een veel filosofischer verhaallijn waarin de schrijver Tolstoj een reflectie geeft op zijn eigen zoektocht naar de zin van het leven.
Levin is gelukkig in zijn huwelijk met Kitty, maar zit vol met vragen over hoe de maatschappij werkt, wat nu de beste manier van leven is en hoe die maatschappij het beste vormgegeven kan worden.

In het hele boek ontmoeten Anna en Levin elkaar slechst eenmaal, maar ze zijn onlosmakelijk verbonden door Stepan, de broer van Anna en beste vriend van Levin.
Verder begeven ze zich regelmatig in dezelfde kringen waardoor ze gemeenschappelijke kennissen hebben, hierdoor worden de beide verhaallijnen op prachtige wijze tot een geheel verweven.

Het boek geeft een schitterend beeld van hoe mooi de liefde kan zijn, maar ook van wat voor een vreselijke tragedie diezelfde liefde kan zijn.
Het geeft ook een realistisch beeld van de Russische samenleving waarbij de rangen, standen en klassen centraal staan, evenals de verschillen tussen man en vrouw.
Tolstoj plaatst hier ook zeker een kritische noot bij.

Een absolute aanrader dit boek, het is genieten van de mooie schrijfstijl van Tolstoj van de eerste tot de laatste bladzijde. En het wekt zeker het verlangen om meer van Tolstoj te gaan lezen.