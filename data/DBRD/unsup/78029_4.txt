Sam de Wild is op militaire oefening in Frans-Guyana, waar hij in gevecht komt met een Chinees die het niet overleeft. Zijn militaire carrière is voorbij en na een aantal maanden komt de bodem van zijn spaarpot in zicht. Hij is de wanhoop nabij, maar dan doet iemand hem het voorstel om als huurling aan de slag te gaan. Het is een goed betaalde baan met een nobel streven, want als elite huurling wordt hij samen met anderen ingezet om in natuurgebieden beschermde dieren te beschermen tegen stropers.
Van een nobele strijd blijkt al snel geen sprake te zijn en Sam moet vluchten voor zijn collega’s. Hij wordt beschuldigd van moord.

“Opgejaagd wild” is het derde boek in een serie rondom de journaliste Sofie Lafleur . De rol van Sofie in dit boek is aanzienlijk minder dan in de voorgaande delen, maar ze is wel van essentieel belang. Je leest hoe haar leven is veranderd sinds het ongeluk dat haar in het vorige boek “Verraad” overkwam. Sofie worstelt met een dilemma: hoe haar taak als journalist goed te vervullen, terwijl ze tijdelijk is gestopt met werken.

De verhaallijn van Sam de Wild begint met de militaire oefening en hoe deze een dramatische wending neemt. De titel “Opgejaagd wild” is zeker op hem van toepassing, maar geldt ook voor de beesten en anderen in het verhaal.

De opbouw van het plot verloopt zoals je mag verwachten in een actiethriller, toch heeft Wouter Helders twisten in het verhaal verwerkt. Het verhaal speelt zich in verschillende landen af, en in combinatie met de goede opbouw van de psychologische spanning is het plot goed uitgewerkt. De actie wordt mooi opgevoerd en daardoor blijf de lezer getriggerd.

Wouter Helders heeft lang als militair journalist gewerkt en dat komt duidelijk in het boek naar voren. Het verhaal wordt er geloofwaardig door. Het boek leest daarnaast vlot en het maakt je tot een deelgenoot.

Wouter Helders heeft met “Opgejaagd wild” een boek van internationale allure afgeleverd wat heel goed verfilmbaar is.