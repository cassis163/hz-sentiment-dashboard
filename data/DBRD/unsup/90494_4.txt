Louis Couperus zou in 2013 honderdvijftig zijn geworden als hij was blijven leven. Dat feit werd herdacht met allerhande activiteiten. Twee schrijvers uit Groningen deden het op de ultieme manier: zij (her)lazen het volledige werk van Couperus en recenseerden iedere titel. Een zwaar karwei, want helaas is lang niet alles van de grote schrijver enigszins leesbaar. Over dit leesavontuur van Coen Peppelenbos en Doeke Sijens gaat 'Lauwertakken en distels; De complete Couperus herlezen'.

Vijftig delen telt 'Volledige werken' van Couperus, mooi gebonden boeken in zilverkleurige omslagen. Daarbij zitten prachtige romans als 'Eline Vere', 'De stille kracht', 'De boeken der kleine zielen' en 'Van oude menschen, de dingen, die voorbij gaan'. Maar er is ook veel bij dat je maar beter links kunt laten liggen. Niet voor niets werden die delen al snel na verschijnen verramsjt bij de inmiddels diep betreurde De Slegte. Peppelenbos en Sijens worstelen zich ook daar, soms zuchtend en steunend, doorheen. Niet voor niets, want zij vinden daardoor titels die ten onrechte niet in de canon zitten. 'Noodlot', 'Metamorfoze', 'Langs lijnen van geleidelijkheid' bijvoorbeeld.

De besprekingen van de vijftig boeken zijn zeer informatief. De auteurs vertellen steeds iets over de inhoud van het boek, over het leven van Couperus in de betreffende periode en over de ontvangst door tijdgenoten. Daarnaast geven zij hun eigen oordeel. De recensies verschenen in 2013 op de literaire website Tzum. Deze bundeling ervan is volkomen terecht, want 'Lauwertakken en distels' is een belangrijke aanwinst voor de literatuur over Couperus. Uiteraard moeten alle ‘Couperus-gekkies’ het aanschaffen, maar ook voor minder fanatieke liefhebbers is het een uitstekende gids bij een nadere kennismaking met het werk van een van onze grote schrijvers.