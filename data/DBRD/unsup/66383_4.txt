Na Mattias ... de 8 vertellers in deze novelle zeggen ermee dat ze de tijd indelen in een periode vóór Mattias en een periode ná Mattias. Na Mattias’ dood, om precies te zijn. Al in het eerste verhaal van Amber, Mattias vriendin, is duidelijk dat levens veranderen als een vriend, een zoon, een geliefde sterft.
En dat dat in grote en kleine dingen zit. Juist die kleine zaken beschrijft de auteur met zoveel warmte. Die ene ontmoeting, die ene gebeurtenis, die ene wandeling langs het strand. Het bijzondere van dit boek zit ‘m in juist die details. Die wonderbaarlijk schoon zijn opgetekend en in hun kleinheid ontroerend zijn. Ze gaan niet over Mattias, maar over hen die er waren en die er nu nog zijn. En natuurlijk wil je als lezer weten wat er nu precies gebeurd is. Daarvoor moet je even je geduld bewaren. Maar: hoe belangrijk is het nu helemaal? In dit boek draait het niet om die spanning, maar om die mooie mensen rondom Mattias.