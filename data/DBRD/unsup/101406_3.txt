Luc Deflo (Mechelen, 27 februari 1958) maakte in 1999 met het boek Naakte zielen zijn debuut als schrijver. Dit boek staat nu op de nominatie om verfilmd te worden. Zijn doorgaans in de streek tussen Mechelen en Brussel gesitueerde thrillers, met rechercheur Dirk Deleu en onderzoeks-rechter Jos Bosmans, kennen steeds meer bijval. Dit resulteerde in 2008 in de Hercule Poirot-prijs voor het boek Pitbull. Schimmen is Deflos vijftiende boek.
Rechercheur Dirk Deleu ontmoet na jaren weer zijn eerste liefde Ingrid Dejongh. Zij vraagt hem of hij haar laatste brief nog heeft omdat ze die graag terug wil. Dirk gaat zoeken tussen spullen die hij nog bij zijn ex-vrouw Barbara op zolder heeft staan, maar hij kan de brief daar niet vinden. Hij vertelt dit aan Ingrid, die onthult dat ze nog steeds problemen heeft met haar stalkende stiefvader. Dirk besluit haar te helpen. Intussen is Nadia, de vriendin van Dirk, mede door zijn vreemde gedrag en door de leugens die hij haar heeft verteld, op onderzoek uitgegaan en er uiteindelijk achter gekomen waar Dirk mee bezig is. Zij besluiten samen deze zaak uit te gaan zoeken en doen een aantal zeer opvallende ontdekkingen.
Maar, lang niet alles is wat het lijkt te zijn en zij zullen dan ook nog een aantal keren voor verrassingen komen te staan.
Dirk, maar ook Nadia en Jos, worden heen en weer geslingerd tussen hun gevoelens om Ingrid te willen helpen en de absurde en ongelooflijke gebeurtenissen waar zij tijdens hun speurtocht mee geconfronteerd worden en die uiteindelijk de waarheid aan het licht brengen. Een waarheid die zij eigenlijk niet eens wíllen kennen.
Hoewel het onderwerp in dit boek, pedofilie, niet bijster origineel is, weet Deflo er toch een aparte draai aan te geven. Ook in dit boek speelt de psyche van de (hoofd)personen wederom een grote rol. De emoties en de sfeer zijn meesterlijk neergezet.
De plot is verrassend en het is knap hoe alle verhaallijnen hier weer naar toe geschreven zijn, iets wat je inmiddels wel aan Deflo kunt overlaten.
Hoewel het geen boek is dat je de adem beneemt, is het opnieuw een goede Deflo waar alles in zit waar hij bekend door is geworden. Een menselijke, psychologische misdaadroman, die alleszins de moeite waard is. Wederom een sterk verhaal dat zeer herkenbaar en inleefbaar is. Subtiliteit, rauwheid en ruwheid wisselen elkaar in een rap tempo af.
Hier en daar kom je wat kleine onvolkomenheden tegen, maar deze zijn niet echt storend te noemen.