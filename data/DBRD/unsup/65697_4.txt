Fans van Linwood Barclay (Too Close to Home en No Time for Goodbye) mogen zich in de handen knijpen: het derde boek is ook al weer uit. Fear the Worst is in de inmiddels bekende Barclay-stijl geschreven: compact, leesbaar, met goede karaktertekening, een mooie onderhuidse spanning en hier en daar een vleugje humor.
Tim Blake is gescheiden van zijn vrouw Susanne, die nu samenwoont met ene Bob. Bob heeft een autohandel. Tim is ook autoverkoper, maar is nooit geslaagd als zelfstandig handelaar. Dat heeft zijn huwelijk de das omgedaan. Tims dochter Sydney (Syd) woont bij haar moeder en Bob en niet te vergeten de tienerzoon van Bob, Evan. Het is echter vakantietijd en Syd wil graag een paar weken bij haar vader logeren terwijl ze overdag haar vakantiebaantje heeft: receptioniste in een nabij gelegen hotel.

Als Syd op een avond niet thuiskomt, is Tim direct ongerust. En hij wordt nog veel ongeruster als hij bij het hotel gaat informeren… want daar beweert men Syd niet te kennen. Ze heeft er nooit gewerkt.
Terwijl hij wanhopig tracht zijn dochter te vinden, moet Tim ook nog gewoon werken, anders raakt hij zijn baan kwijt. En hij moet een goede relatie met Susanne en Bob en zelfs Evan zien te onderhouden. Het valt allemaal niet mee en Tim raakt dan ook bijna overspannen van ellende. Hij krijgt gelukkig wel hulp van Susanne en zelfs van Patty, de beste vriendin van Syd, maar aan de andere kant gebeuren er ook heel vreemde dingen. Zo is niet iedereen die een proefrit komt maken een échte klant.

Net als bijvoorbeeld Sophie Hannah weet Linwood Barclay een ogenschijnlijk volslagen raadselachtig gebeuren waarheidsgetrouw neer te zetten. De daarop volgende speurtocht naar de waarheid wordt vaker gehinderd door de officiële instanties dan dat ze helpen, en de hoofdpersoon moet er meestal maar zelf uit zien te komen. Gelukkig lukt dat dan ook… Familierelaties spelen een overheersende rol in de boeken van Barclay en Hannah, maar gelukkig wordt het nergens overdreven zoetig. Of wat dat betreft: overdreven akelig.
Fear the Worst is een boek voor fans van de betere psychologische thriller. (Door: Jannelies Smit)