volledige recensie op : http://www.leeskost.nl/2018/09/hartslag/#more-13041

Terminale keuze
Hartpatiënt wordt opgegeven. In de luttele tijd die nog rest probeert jeugdvriendin zijn diepste wens te vervullen.

De achttienjarige Jasper Stevens is eerstejaars student architectuur. De studie valt hem eigenlijk te zwaar. Hij tobt ook nog met schuldgevoelens ten aanzien van zijn vader. Die is een excellent architect en hoopt dat zijn zoon ooit zijn architectenbureau zal overnemen. Het wordt Jasper aan het einde van het eerste semester duidelijk dat hij niet de architect zal worden waarop zijn vader hoopt.

Om in de ogen van zijn vader niet helemaal te falen wijdt Jasper zich naast zijn studie aan de basketbalsport. Zijn vader was immers ook een zeer verdienstelijk basketballer. Tijdens een wedstrijd gaat het mis. Jasper krijgt een hartinfarct. Hij wordt opgenomen.

Sam is Jaspers onafscheidelijke jeugdvriendin. Ze is hoogbegaafd en heeft een fotografische geheugen. Zij beschikt binnen het terrein van het autisme over bijzondere talenten. Daarom was ze in staat met zestien jaar aan dezelfde universiteit als Jasper met een studie te beginnen. Beiden hebben dagelijks contact en zoeken steun bij elkaar in hun tamelijk eenzame bestaan als eerstejaars. Wanneer Jasper in het ziekenhuis arriveert is het daarom niet verwonderlijk dat hij Sam als eerste waarschuwt. Zij spoedt zich naar het ziekenhuis.

Uiteraard wordt Jasper onderworpen aan een diepgaand medisch onderzoek. De diagnose is niet best. Jasper blijkt in zijn hart een niet operabele tumor te hebben en zal niet veel dagen meer te leven hebben. Sam is doortastend en wil Jaspers innigste wens, een muzikaal optreden voor groot publiek, in vervulling doen gaan. Ze bedenkt daarvoor een spectaculair plan.

Auteur

Joanne Carlton is het Engelse pseudoniem van de veelzijdige Vlaamse auteur Sandra J. Paul (1972), bekend om haar Young Adultboeken en thrillers. Ze schreef dit boek oorspronkelijk in het Engels (Heart-Beat) en verzorgde zelf de vertaling in het Nederlands.

Dit boek is een psychologische Young Adult roman. De lezer zal vergeefs zoeken naar ingrediënten als seks, erotiek, godsdienst, genotsmiddelen of allerhande thrillerachtige aspecten. Alles is erop gericht Jasper in de laatste dagen van zijn leven af te helpen van zijn pathologische loyaliteit jegens zijn vader. Zijn autistische vriendin Sam, met wie hij een puur platonische verhouding heeft, zet zich daarvoor volledig in.

Door dit alles te plaatsen in een hedendaagse muzikale scene en de verhaaltrant laagdrempelig te houden zal deze roman ongetwijfeld in de smaak vallen bij de beoogde jonge doelgroep. Die moet wel rekening houden met typisch Vlaams taalgebruik dat bij de Nederlandse lezer soms afstandelijk en een enkele keer onbegrijpelijk kan overkomen. Zo is gegeerd Vlaamse standaardtaal, maar geen Nederlander zal weten dat er begeerd mee wordt bedoeld.

Niettemin is deze roman bijzonder lezenswaardig en wellicht onthullend omdat pathologische loyaliteit jegens ouders nu eenmaal gemakkelijk aanleiding geeft tot depressief gedrag.

Joanne Carlton – Hart-Slag. Vertaald uit het Engels (Heart-Beat) door de auteur. ISBN 978-90-828-9390-8, 476 pagina’s, € 19,50. Sint Amands (B): Uitgeverij Hamley Books 2018.