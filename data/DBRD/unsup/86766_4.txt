In het eerste boek van de Stockholmtrilogie ‘VIProom’ introduceerde Lapidus twee nieuwe hoofdpersonen, Emelie die nu advocaat is en Teddy die was veroordeeld tot 8 jaar cel voor de ontvoering van Mats Emanuelson. De twee moesten tegen wil en dank samen werken. ‘Stockholm Delete’ is het tweede deel. Wederom komen Emelie en Teddy in actie.

Ze hadden elkaar een jaar niet gezien (jammer) tot het telefoontje. Teddy en Emelie gaan op onderzoek uit. Inmiddels is de neef van Teddy, Nikola, uit het jongerenbehandelcentrum ontslagen, maar lijkt te vallen in oude gewoonten bij zijn matties.

De schrijfstijl van Lapidus is staccato, hele zinnen, maar hoe meer spanning hoe korter de zinnen, vaak zijn het woorden. Je concentratie is nodig, want er komen veel mensen en verschillende verhaallijnen aan bod. Maar de mensen die aan bod komen zijn levensecht, de spanning is te snijden. Het boek is moeilijk weg te leggen, maar bezorgt je ook hoofdpijn doordat je zo geconcentreerd moet lezen.

In het verhaal over Nikola gebruikt Lapidus veel straattaal, vaak snap je wat hij bedoelt, vaak ook niet. Dat is ook het enige minpunt. Een verklarende woordenlijst zou wel heel fijn zijn, want dat maakt het boek volledig.

De elementen macht, geld en hebzucht gebruikt Lapidus in ‘Stockholm Delete’. Internet gaat een steeds grotere rol spelen en dan vooral fraude en manipulatie. Dat Lapidus kennis van zaken heeft van rechtbanken, advocatuur, en het criminele circuit is te lezen. In ‘Stockholm Delete’ komt alle kennis samen, met een onverwacht einde. Nu begint het wachten op het derde deel..