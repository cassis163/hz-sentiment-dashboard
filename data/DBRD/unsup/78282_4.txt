Titel : Meisje in brand

Auteur : Claire Messud

Uitgeverij : Ambo Anthos

ISBN : 978 90 263 4133 5

‘Wij blijven vrienden tot het eind van ons leven !’ Hoe vaak heb je dat al niet gehoord ? Of hoeveel keer heb je dit samen met je vriendin gebruld terwijl de tranen van het lachen over jullie wangen rolden ?

Vriendschap is en blijft iets raars. Het is een vallen en opstaan. Het is een wankel begrip, iets dat snel kan doodbloeden, je kan samen hoge bergen beklimmen maar ook elk apart diepe dalen meemaken waardoor een kloof tussen beide partijen onoverbrugbaar wordt. Je klampt je na een pijnlijk verloop vast aan herinneringen, maar deze geven je dan eerder een droef of wrang gevoel in plaats van een vleugje opgewektheid.

‘Meisje in brand’ heeft een eenvoudige, maar zeer sterke cover. Een vervormde lucifer die het zijaanzicht van een meisjesgezicht suggereert. Prachtig speels lettertype dat de link met de leeftijd van de hoofdpersonages maakt.

‘Stand here and watch me burn …’

Cassie en Julia wonen in Royston (Massachusetts) en kennen elkaar sinds de kleuterklas. Waar je Cassie ziet, zie je ook Julia. Tijdens de overgang naar de brugklas worden de verschillen tussen beiden steeds duidelijker. Wanneer Bev, de moeder van Cassie, na jarenlang als single door het leven te zijn gegaan, een relatie krijgt met Dr. Anders Shute gaat het totaal de verkeerde kant op met Julia’s vriendin.

‘We waren in de wereld achter de spiegel beland, een wereld van gemaakte affectie, waar Cassie me breed toelachte als ze me zag – maar niet te breed, snap je ?’

In deze coming of age roman staan Julia en Cassie centraal. Hun verhaal wordt vertelt door Julia, gaande van haar kindertijd tot aan haar adolescentie. Het boek is opgedeeld in 3 duidelijke delen waar je als lezer telkens ondergedompeld wordt in verschillende baden van sfeer.

Het is eerst wat wennen aan de schrijfstijl van Messud, maar eens je geacclimatiseerd bent aan haar manier van vertellen wandel je mooi mee op het pad dat de jonge Julia betreedt. Zij brengt je terug naar momenten die herkenbaar zijn. Tijdstippen waarbij je voelt dat loslaten, spijtig genoeg, een worsteling is, maar soms best wel noodzakelijk is.

Het is op zo’n manier geschreven dat het niet zozeer uitpuilt van emoties, maar ‘Meisje in brand’ doet je meer stilstaan bij jouw eigen levenservaringen met anderen, met vrienden, met het verloop van het leven. En op dat vlak emotioneert het je dan weer wel als lezer.

De schrijfster hanteert vaak lange zinnen waardoor je de essentie van een passage soms dreigt te overzien. Maar eens je je settelt met het idee dat dit een boek is waar je best tijd voor kan èn mag nemen, is dat geen probleem en is het eerder een aandoenlijk en herkenbaar verhaal dat je traag binnen laat sijpelen.

Haar vergelijking van een derecho (een soort storm ontstaan door de klimaatverandering) met een vriendschap die op knappen staat, is zo prachtig verweven in het verhaal waardoor het een stuk is dat me steeds zal bijblijven.

Maar draait dit boek uitsluitend rond vriendschap ? Neen, toch niet. Het gaat veel dieper, het volgt een meisje dat zoekt naar zichzelf. Een kind, tiener dat zichzelf en haar vriendin probeert te doorgronden. Dat kan ze niet alleen, maar Julia leeft wel in een omgeving waar ze voldoende steun en begeleiding vindt indien ze daar nood aan heeft. Wat Messud probeert te verduidelijken is dat opgroeien niet voor iedereen een kant-en-klare maaltijd is. Gezinssituaties die grote veranderingen met zich meebrengen waardoor een opgroeiend kind nood heeft aan duidelijkheid kan grote gevolgen hebben voor een tiener.

Messud laat je tevens reflecteren over jezelf : Kunnen wij wel bij iemand ècht ons eigen ‘ik’ zijn? Dragen we soms niet teveel een masker om ons leven zogezegd iets draaglijker te maken zodat anderen onze problemen niet merken ?

De auteur heeft me met dit verhaal geraakt, niet enkel met haar woorden maar vooral ook door de herkenning, de confrontatie met mijn eigen obstakels in het leven.

Zeker een aanrader voor lezers die houden van een iets zwaardere roman, een verhaal dat je niet enkel leest maar je even doet nadenken over het leven an sich en de vergankelijkheid van vriendschappen.

Met dank aan Uitgeverij Ambo-Anthos voor dit recensie-exemplaar.