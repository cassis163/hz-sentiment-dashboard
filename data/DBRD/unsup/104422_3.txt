Rechercheur Lena Adams trekt naar haar geboortedorp Reese op zoek naar haar oom Hank Norton. Niet veel later krijgt haar chef Jeffrey Tolliver het bericht dat Lena is aangehouden op beschuldiging van moord. Samen met zijn echtgenote Sara Linton trekt hij naar Reese om uit te zoeken wat er juist aan de hand is. Lena blijkt echter niet blij met hun aanwezigheid en slaagt er in te ontsnappen. Sara en Jeffrey besluiten in Reese te blijven om het raadsel op te lossen en komen terecht in een wereld vol racisme, drugs en geweld...
Marteling, moord, drugsverslaving, drugsdealers, verkrachting, racisme, neonazisme, corruptie, georganiseerde misdaad, geweldadige afrekeningen... noem maar op, er is geen artikel uit welk strafwetboek dan ook dat niet in meer of mindere mate van toepassing is op Onaantastbaar. Verval en aftakeling zijn alomtegenwoordig. Karin Slaughter schrikt er niet voor terug om alle mogelijke gruwel supergedetailleerd en plastisch weer te geven. Mooi. Maar meteen ook de zwakte van het boek: Slaughter weet namelijk niet van ophouden.
Vooral de achtergronden van zowel de goeden als de slechten, van zowel de hoofdrolspelers als de bijrollen zijn stuk voor stuk zo extreem doordrongen van het slechtste dat de mensheid voortbrengt dat het saai en storend wordt. En irreëel. Het lijkt haast alsof Onaantastbaar zich afspeelt in een parallel universum waar niets positiefs te vinden is. Bij Triptiek was dit ook al wel het geval maar toch niet in deze extreme mate!
Het sprankje hoop op het einde wordt vakkundig teniet gedaan door Slaughter: Hank blijft liegen tegen Lena en Sara en Jeffreys kinderwens loopt ietwat ongelukkig af.
Onaantastbaar komt enorm traag op gang. Te traag om het nog goed te kunnen maken. Je bent al snel voorbij de helft van het boek voor Slaughter er enige vaart in weet te brengen. De uitwijdingen over de toch wel problematische relatie tussen Sara en Jeffrey komt de snelheid van het verhaal ook niet ten goede. Trouwe lezers van de Linton/Tolliver thrillers zullen dit wel tegenspreken maar het koppel cowboy Jeffrey en kinderarts/patholoog Sara blinkt ook niet meteen uit in geloofwaardigheid.
Onaantastbaar is in de eerste plaats Karin Slaughters afsluiter voor de Linton/Tolliver-reeks en als dusdanig niet te missen voor de trouwe fans. Als opvolger voor Triptiek is het echter een afknapper die met moeite op eigen benen kan staan. Met moeite drie sterren...