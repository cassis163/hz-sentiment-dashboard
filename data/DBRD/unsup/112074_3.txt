Een vrouw die haar man verliest, rouwt. Na het plotse overlijden van Victor, weet Martha het allemaal even niet meer. Tot ze binnengaat in het werkhuisje van haar man, dat zich in de tuin bevindt. Ze vindt schriftjes van Victor die haar terugbrengen naar een ver verleden. Wat zal ze allemaal nog meer ontdekken? Geleidelijk aan krijgt ze het gevoel dat haar man meer en meer geheimen voor haar verborgen hield. Wie was Victor eigenlijk? Ze gaat op onderzoek uit en leert nieuwe mensen kennen die haar kunnen helpen om achter de waarheid te komen.
Desalnietbemind is een boek dat start met een rouwproces, maar snel overgaat naar een zoektocht naar de waarheid achter verborgen geheimen. Annabel Jonk neemt de lezer mee op weg met diepzinnige uitspraken, mooie quotes, verrassende genrewissels, kortom een unieke schrijftstijl. Toch straf voor een debutante.
Het boek leest vlot en naarmate de zoektocht vordert, stijgt de spanning. Soms word je op het verkeerde been gezet. Hoewel de afloop voorspelbaar lijkt, geeft een antwoord weer talrijke nieuwe vragen. Het verhaal komt soms ongeloofwaardig over en personages worden nu eens te veel dan weer te weinig uitgewerkt. Toch is het Annabels verdienste dat je in het hoofd van Martha kruipt en nadenkt hoe anders jij de dingen zou hebben aangepakt. Met het einde weet ze bovendien iedereen te verrassen.
Thema's die uit het leven gegrepen zijn, vernieuwend en verrassend.