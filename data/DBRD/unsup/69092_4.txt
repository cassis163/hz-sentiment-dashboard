Op de cover van het boek staat: Vertrouw dit boek niet, vertrouw dit verhaal niet, vertrouw jezelf niet. Deze drie zinnetjes zeggen alles in een notendop.
Van Wat jij niet ziet is moeilijk een korte inhoud te geven zonder de plot weg te geven. Laat het volstaan om te zeggen dat Louise, een alleenstaande moeder, op een avond David ontmoet in een bar, een romantische avond met hem beleeft en dat hij later haar nieuwe baas blijkt te zijn. Bij toeval ontmoet ze Adèle, de echtgenote van David en belandt ze in een web van geheimen en leugens die haar hele leven op zijn kop zetten.
Op basis van deze korte beschrijving zou je kunnen denken dat dit een romantisch verhaal is over een driehoeksverhouding en de problemen die dat met zich meebrengt. Of is het een thriller zoals ‘bedrogen echtgenote vermoordt rivale’? Niets van dit alles.

Wat jij niet ziet is een prachtig opgebouwde, geraffineerde psychologische thriller met een onderhuidse spanning van jewelste. De karaktertekening is subliem. Het verhaal rolt over de pagina’s als een kabbelend beekje met af en toe een stroomversnelling. De lezer wordt in het verhaal en in het leven van de personages gezogen en komt er met tegenzin uit om even de nodige rust in te bouwen. De spanning wordt tergend langzaam opgebouwd, zowel bij de huidige gebeurtenissen als bij deze uit het verleden die naadloos in elkaar overlopen.
Sarah Pinborough verstaat de kunst om de lezer in haar ban te houden, met mondjesmaat informatie te geven en toe te werken naar een magistraal einde. Maar het is net dit einde dat voor sommige lezers het boek maakt of breekt. Een fantastisch einde, dat wel, maar dan in beide betekenissen van het woord. Een afknapper en teleurstelling voor sommigen, een wow-effect voor anderen.
Hoewel de Engelse Sarah Pinborough bij ons nog niet echt is doorgebroken, heeft ze al heel wat boeken op haar naam staan. Je zou haar zelfs een literaire duizendpoot kunnen noemen, want ze schrijft niet alleen thrillers, maar ook novelles, kortverhalen, YA-thrillers en scripts voor de BBC. Haar voorlaatste thriller 13 minuten werd zelfs door Netflix aangekocht voor verfilming. Ook voor Wat jij niet ziet zijn onderhandelingen aan de gang over de filmrechten.
Wat jij niet ziet is een thriller die zonder twijfel uiteenlopende reacties zal oproepen, maar dat erover gepraat zal worden, is een zekerheid. Dit boek kan je niet onberoerd laten. You hate it or you love it. Maar lezen moet je het zeker doen.