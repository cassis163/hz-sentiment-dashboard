We nemen een kijkje in het leven van Bink. Hij is een junk die rondzwerft in de straten van Los Angeles. Hij kan niet te lang binnen vier muren blijven, want dan wordt hij helemaal gek. Om geld te verdienen biedt hij zichzelf aan als prostituee. Maar na een paar foute beslissingen ligt hij op de rand van de afgrond. Zijn oud-klasgenoot Hugh, die hem in het verleden ook al eens heeft geholpen, biedt opnieuw zijn hulp aan, zodat Bink kans heeft op een beter leven. Maar kan hij Hugh wel vertrouwen?

Het verhaal speelt zich grotendeels in het heden af, maar er wordt regelmatig teruggegrepen naar het verleden. Door die fragmenten begin je te begrijpen waarom Bink nu is zoals hij is. Praten over zijn verleden doet hij liever niet, maar stopt het liever weg. Hierdoor heeft hij last van nachtmerries en raakt hij regelmatig in trance. Zal hij zich ooit beter gaan voelen?

Wat een heftig boek is dit! Ik heb zoveel verschillende emoties gevoeld gedurende het lezen van dit verhaal. Van verdriet en woede tot vertedering.
Ik heb het boek vooral in het begin een paar keer weg moeten leggen vanwege de heftige scènes. Het boek heeft me in z’n greep gehad en ik moest het dan ook allemaal even laten bezinken toen ik hem uit had.

Wat ik mooi vond zijn de lgbtq+ elementen die in dit boek verwerkt zijn: homoseksualiteit speelt een rol in dit verhaal en een nevenpersonage is transgender. Dit maakt het verhaal extra bijzonder. Er zitten personages in waarvan ik ben gaan houden, maar ook een aantal waar ik van walg. Maar die afwisseling maakt het verhaal alleen maar sterker. In het echte leven kun je ook niet iedereen even leuk en aardig vinden.

Ik wil wel even een aantal triggerwarnings geven voor het geval je moeite hebt om over bepaalde onderwerpen te lezen:

– Seksueel misbruik van een kind
– Brute verkrachting
– Drugsverslaving en alcoholisme