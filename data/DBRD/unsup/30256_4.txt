Wat was het toch allemachtig donker.
Voetje voor voetje, met één hand tastend voor zich uit, zocht Michiel zijn weg over het verharde fietspad, dat naast het karrenpad liep. In zijn andere hand droeg hij een katoenen tas, met twee flessen melk erin. ‘Nieuwe maan én zwaar bewolkt,’ mompelde hij. ‘Hier moet de boerderij van Van Ommen zijn.’ Hij tuurde naar rechts, maar hoe hij zich ook inspande, hij zag niets. De volgende keer gá ik niet meer als ik de knijpkat niet mee krijg, dacht hij. Dan zorgt Erica maar, dat ze om halfacht thuis is. ‘t Is geen doen zo.
De gebeurtenissen gaven hem gelijk. Hoewel hij niet sneller liep dan een halve kilometer per uur, stootte hij met de tas tegen een van de paaltjes die hier en daar stonden, zodat de boerenwagens niet over het fietspad konden rijden. Verdorie! Voorzichtig voelde hij met zijn hand. Nat! Een van de flessen was gebroken. Wat zonde van die kostelijke melk. Danig uit zijn humeur, maar nog behoedzamer dan eerst, ging hij verder. Mensenlief, wat zie je weinig als het zo donker is. Vijfhonderd meter van huis was hij en hij kende bij wijze van spreken iedere steen. En toch zou hij de grootste moeite hebben om voor achten binnen te zijn. (blz. 5)

Michiel is 16 jaar. Het is 1944 en de oorlog in Nederland is al jaren aan de gang. Michiel woont met zijn ouders en zus in een dorpje in de buurt van Zwolle. Zijn vader is burgemeester. Bij hun in de omgeving is nog genoeg eten te vinden, maar ze merken aan de dagelijkse bezoekers dat dat in het Westen van het land niet zo is. Door de oorlog is het dagelijks leven veranderd. Michiel zou naar school moeten, maar dat is te gevaarlijk. Nu houdt Michiel zich met heel andere dingen bezig...

Dirk vertelt Michiel dat hij samen met twee anderen een overval gaat plegen. Hij vraagt Michiel om een brief voor hem te bewaren. Als hij wordt opgemaakt moet Michiel deze brief naar iemand brengen. Een paar dagen later wordt Dirk inderdaad opgemaakt, maar als Michiel de brief weg wil brengen blijkt deze man ook opgepakt te zijn. Michiel besluit de brief te lezen. Dirk zorgt voor een gewonde Britse piloot. Niemand weet hier van. Michiel neemt zijn taak over. Hij doet zijn best om te zorgen dat niemand iets zal merken. Zal dat lukken? Hoe lang zal de oorlog nog duren? Wat maakt Michiel nog meer mee?

Lees mijn recensie op Ikvindlezenleuk:
www.ikvindlezenleuk.nl/2016/02/jan-terlouw-oorlogswinter/