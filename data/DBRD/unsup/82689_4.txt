Ik en Jij van Ammaniti is een mooi en snel te lezen boek. Hoofdpersoon is de veertienjarige Lorenzo, die het moeilijk vindt om aansluiting te vinden met zijn leeftijdsgenoten. Om zijn ouders niet teleur te stellen verzint hij een skivakantie met vrienden. In werkelijkheid bevindt Lorenzo zich de hele vakantie in de kelder (van te voren gevuld met proviand).

Onverwachts komt ook Olivia, de halfzus van Lorenzo, naar de kelder. Lorenzo is in het begin onwillig om de kelder te delen, maar langzamerhand krijgt zijn bezorgdheid over de gezondheid van Olivia de overhand.

De schrijfstijl van Ammaniti is voortreffelijk. Het boek leest snel en is lastig weg te leggen. De epiloog was ontroerend en gaf me kippenvel. Vooral die epiloog geeft de doorslag voor mijn beoordeling van vier sterren.