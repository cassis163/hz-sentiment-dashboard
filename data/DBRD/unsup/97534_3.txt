Na alle lovende recensies op Wat lees jij en Dizzie en zelfs van de VN thrillergids (5*) was Schijngestalten mijn eerste boek van Corine Hartman. Het speelt zich af in Florence en ik heb een voorliefde voor Italië, dus dat was al een leuk gegeven. MS komt er ook in voor, dat gegeven vond ik minder, aangezien ik die diagnose in 2000 zelf heb gekregen. Mijn zus had het al jaren, dachten wij, maar dit was een misdiagnose bleek later, toen ze naar het VU ging. Bij mij is het ook een misdiagnose: ik had de ziekte van Lyme. Ik begon vol verwachting aan Schijngestalten.

Anne den Hartogh (32) en haar zus Stefanie zijn door hun in Florence wonende ouders uitgenodigd om in Italië de 65e verjaardag van hun vader te vieren. Deze is al jarenlang bezig een medicijn te vinden tegen de slopende ziekte multiple sclerose, de ziekte waaraan hun moeder al 32 jaar lijdt. Anne houdt van de historische cultuurstad en ook wel van een feestje, maar ze verlangt absoluut niet naar het gezelschap van haar zus en om een heel andere reden ziet ze er als een berg tegenop haar moeder weer te zien.

Tijdens haar vaders feest in een luxe kasteel in de bergen van Rufina krijgt Anne de schrik van haar leven als ze met een dode wordt geconfronteerd. Maar voordat ze iets kan doen krijgt ze een tik op haar achterhoofd en raakt ze buiten bewustzijn. Vreemd genoeg meent iedereen met wie ze haar schokkende ontdekking wil delen dat ze zich moet vergissen. Later vertellen haar vader, zijn directe collega en hun chef duidelijke leugens als ze vraagt wat er is gebeurd en ziet ze een artikel dat het MS-remmende virus noemt dat haar vader heeft ontdekt. Voor Anne volgt een eenzame zoektocht naar de waarheid. Een zoektocht die haar niet alleen in levensgevaar brengt, maar ook de beangstigende vraag opwerpt: wat doe je als de werkelijkheid een nachtmerrie wordt.’ (ondertitel van het boek)

Al snel blijkt dat er rondom de ziekte van de moeder meer aan de hand is. Zij lijdt aan MS in een vergevorderd stadium. De vader doet onderzoek naar MS en heeft daarbij belangrijke ontdekkingen gedaan. Hij leidt een bijna obsessief leven in zijn ‘ontdekkingstocht’ naar hèt medicijn. Waarom wil de moeder niet meedoen aan onderzoek naar genezing van MS? Anne en Stefanie hebben ieder hun eigen problemen. De oudste, Stefanie, de altijd zo perfecte zus van Anne, blijkt haar relatie op de tocht te zetten, omdat ze besloten heeft om tegen de wil van haar partner haar carrière weer op te pakken. De jongste dochter, Anne, is op haar werk tijdelijk geschorst wegens een fout en heeft een verbroken relatie. Ze heeft angsten en onzekerheden uit haar verleden wat betreft haar vader en moeder en heeft vaak nachtmerries, die ze niet goed kan plaatsen, maar waar ze ontzettend veel last van heeft en die haar doen en laten gaandeweg beïnvloeden. Ze geeft zichzelf de schuld van de ziekte die haar moeder is overkomen.

Corine Hartman combineert dit familiedrama met actuele maatschappelijke problemen. Egoïsme en idealisme blijken eigenschappen die niet altijd zonder gevaar voor de omgeving zijn. Het verhaal vertelt meestal de zoektocht van Anne, af en toe staan er overdenkingen tussendoor van haar zus, haar moeder en anderen.

Ik ben niet echt onder de indruk van dit boek. Ik vrees, dat Corine Hartman mijn verwachting niet waargemaakt heeft. Het is een goed verzonnen verhaal, maar nergens écht spannend. De karakters zijn voor mij niet genoeg uitgewerkt, dus je leert de mensen niet goed kennen. Ik mis ook heel erg de emoties in het boek. De familiebanden zijn apart en interessant, alleen de verdieping hiervan mis ik. Ik kon me niet inleven in de personages van het boek.