Dit boek schreef Gayle Lynds 4 jaar voordat ze Het Tolstoi gevoel schreef, het boek dat ik in oktober 2002 besprak. Het gekke is dat ik het gevoel kreeg dat dit boek later was geschreven. Ik vind de stijl beter, de plot beter en de hoofdpersonen interessanter. Nou ben ik dus wel erg benieuwd naar het volgende boek van Gayle Lynds dat ik mag bespreken.

Maar goed: Maskerade gaat, net als Het Tolstoi gevoel over een jonge vrouw die zich iemand anders voelt. Alleen heeft dat deze keer geen lichamelijke, maar een geestelijke oorzaak: Liz Scansborough (of Sarah Walker?) moeten het allemaal maar zelf uitzoeken. Tegen de tijd dat ze hulp krijgt, is ze zelf al veel verder gekomen. Ze heeft al ontdekt dat ze blijkbaar een cruciale rol speelt in een plan om een internationaal gezochte huurmoordenaar Â´binnen te halenÂ´, dat wil zeggen: hij heeft aangeboden zich over te geven. Maar wie is zij nu eigenlijk? En wie is die huurmoordenaar? En wie is er nog te vertrouwen in die wereld die alleen maar om geld en macht draait?

Spannend boek! Afgezaagde kreet, maar ik kan niet anders zeggen. Het speelt nu eens niet allemaal in Amerika, en de hoofdpersonen zijn zeer geloofwaardige mensen. Alle draadjes van het plot worden netjes afgehecht.

Een prima boek voor de liefhebber van Ludlum, van Lynds zelf en voor de liefhebber van een Â´goed spannend boekÂ´.