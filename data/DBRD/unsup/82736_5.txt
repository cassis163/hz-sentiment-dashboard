Ellen Lina, geboren in 1983 in Arnhem, komt met Ooit zal ik je weer zien met haar tweede boek. Haar eerste boek Vasthouden! is door de pers goed ontvangen. “Vasthouden is een luchtig boek wat gemakkelijk geschreven is en heerlijk is om bij weg te zwijmelen op een lazy Sunday afternoon.” Met Ooit zal ik je weer zien lijkt Lina een andere weg in te slaan. De weg van een dramatisch ongeluk en alle gevolgen van dien.

Julia en Sean zijn al van kind af aan een stel. Hun ouders zijn buren van elkaar en kunnen het enorm goed met elkaar vinden. Het is dan ook niet vreemd dat Julia en Sean het geluk in elkaar vinden. Jarenlang gaat het goed, de twee zijn gelukkig. Totdat door een ongelukkig ongeval de twee families om het leven komen. De enige twee overlevenden: Julia en Sean. De verwerking valt zwaar. Sean raakt aan de alcohol en voor Julia is het niet meer vol te houden. Na veel ruzies besluit Julia om tijdelijk bij haar vriendin in te trekken. Als Julia dan Ryan ontmoet, lijkt het leven een andere wending te nemen. Wil Julia dit wel?

Julia’s moeder hield van haar dochter. Dit liet ze merken door het schrijven van brieven, die ze schreef met het idee ‘als ik er niet meer ben’. Sommige van die brieven staan in het boek. Brieven die ontroerend en grappig zijn, maar vooral vanuit een ander gezichtspunt zicht geeft op de relatie van Sean en Julia. Brieven die laten zien hoe het vroeger was. Brieven die laten zien hoe sterk de liefde tussen de twee is.

Wanneer je merkt dat het Julia niet lukt om Sean los te laten na een breuk, kun je je dat in eerste instantie niet voorstellen. Sean is echt geen fijne man om mee te leven, blijkt gedurende het verhaal. Maar toch, na het lezen van de prachtige brieven van moeder krijg je meer begrip voor Julia. Het wordt snel duidelijk hoeveel Sean en zij gedeeld hebben en hoeveel zij van elkaar hielden. Hoe kun je zoiets ‘zomaar’ opgeven. Niet, en dat blijkt ook uit het boek.

Wanneer Julia dan eindelijk het opgeeft en open durft te staan voor een nieuwe liefde komt de hoop terug. Niet alleen voor Julia, maar het laat je zelf ook even nadenken. Na regen komt altijd zonneschijn zegt de uitdrukking en dit verhaal laat duidelijk zien dat dat zo kan zijn. Na een twee jaar verdriet lijkt het leven Julia eindelijk weer toe te lachen. Ze geniet weer van het leven en is gelukkig met een andere man. Een boodschap die waarschijnlijk een motivatie kan zijn voor vrouwen in een slechte relatie om er toch uit te stappen. Want wat is er nu belangrijker dan je eigen geluk?

Ooit zal ik je weer zien is een liefdesroman met een boodschap. Een relatie is niet vanzelfsprekend. Praat met elkaar na een ellendige gebeurtenis. Leer leven met schuldgevoel en zoek hulp voor het te laat is. Ellen Lina heeft met dit boek een verhaal neergezet om over na te denken. Geen boek dat je ‘even’ op een herfstige dag leest om je beter te voelen. Nee, dit boek komt bij je binnen. En hard ook.