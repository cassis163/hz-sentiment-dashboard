En met die titel bedoel ik: Petra zijn, en net zo lekker schrijven als zij doet.

Laat me jou zijn is een heerlijk boek, een chicklit maar toch met een diepere lading. Twee zussen, de ene wil vrijheid, de ander wil juist meer als haar zus zijn.

En dan gaat de succesvolle zus zomaar ineens naar Amerika, dumpt haar vriend en gaat doen waar ze zin in heeft terwijl de minder succesvolle zus haar kans grijpt om in de schoenen van haar zus te gaan lopen. (Letterlijk, want zus laat schoenen én kleding achter...) In het voorbijgaan stoot ze tegen wat neuzen en bekijkt ze de buurman van haar zus met iets meer dan buur-vrouwelijke interesse.

Ik heb een zus(je) en ik moest echt lachen af en toe, omdat ik dingen herkende van mijn eigen zusje. Een heerlijk boek dat ik in een paar uurtjes uit heb gelezen en waar ik zeker geen spijt van heb dát ik het heb gelezen.

Goede humor, 'echte' personages met echte gevoelens, en makkelijk om je in te leven, ook als je niet op stel en sprong naar Amerika vertrekt.