Alexa woont samen met haar moeder in Nederland. Haar vader heeft ze nooit gekend en haar moeder praat er niet graag over. Als kind droomde ze ervan dat die op een dag thuis zou komen, maar nu ze ouder is probeert ze eigenlijk niet meer zoveel aan haar vader te denken.

Wanneer ze vanuit school de kans krijgt om een semester aan een universiteit in Londen te studeren is ze enthousiast en nieuwsgierig. Ze is er nog nooit zelf tussenuit geweest en het lijkt haar een leuke ervaring. Haar moeder ziet het wat minder zitten dat haar kleine meisje zover van huis gaat, maar steunt haar in haar keuze.

Aangekomen in Londen loopt Alexa een oude bekende tegen het lijf, die tot haar verrassing ook haar nieuwe huisgenoot blijkt te zijn. Ze is blij dat iemand die zij kent haar kan rondleiden op school en in het leven in Londen.

Veel van haar tijd besteed ze aan het bijwerken van haar schoolwerk maar ook brengt ze graag tijd door met haar huisgenoten.
Op school zelf komt ze steeds beter mee en leert ze steeds meer mensen kennen. Ook de leerlingen die het niet zo nauw hebben met de regeltjes en graag doen alsof ze de beste zijn.

Hoe hard Alexa ook probeert problemen uit de weg te blijven, ze lijken ze haar te volgen. Al snel komt ze erachter dat niets is wat het lijkt en de grootste geheimen recht onder haar neus verstopt zijn. Door een vervelende gebeurtenis komt ze erachter dat ze speciale krachten heeft. Ze is een magi, iemand die magie kan gebruiken. Alexa wil niets liever dan een dood normaal studentenleven leiden maar is tegelijk ook erg nieuwsgierig naar haar magi kant en alles wat erbij komt kijken. Terwijl ze voorzichtig steeds meer te weten komt over magi, gebeuren er rare dingen. Een docent en haar huisgenoot worden getroffen door een vreemde bewusteloosheid. Ze lijken in slaap, maar niemand krijgt ze wakker. Stiekem probeert ze uit te vogelen wat de bewusteloosheid veroorzaakt kan hebben, maar iemand houd haar in de gaten. Wie kan ze vertrouwen?

De Erfenis van Richard Grenville is het eerste boek wat ik heb gelezen van Natalie Koch en zeker niet de laatste. Haar schrijfwijze zorgt ervoor dat je vanaf het begin van het boek steeds verder wilt lezen om meer te weten te komen. De spanning begint laag maar wordt steeds sneller opgebouwd hoe verder je leest. Ze besteed precies genoeg aandacht aan haar hoofdpersonage Alexa waardoor ze ervoor zorgt dat je je goed kan inleven. Net als Alexa wil je steeds meer te weten komen.
De lessen van de professoren worden duidelijk en gedetailleerd geschreven alsof je samen met Alexa in de klas zit. Door deze details leer je steeds beter de wereld van magi kennen en begrijp je de emoties en acties van Alexa een stuk beter. Het verhaal zorgt ervoor dat je wilt weten hoe het verder gaat en dat je op je hoede bent voor het geen wat je nog te lezen gaat krijgen. Het is geen luchtig boek die je tussen door leest, het vereist je aandacht. De informatie die Alexa leert is belangrijk voor het verloop van het verhaal. Tijdens het lezen ga je echt meedenken aan de hand van die informatie. Zodra je voor jezelf denkt een antwoord gevonden te hebben blijkt het anders in elkaar te steken dan je had verwacht. De erg spannende twist zorgt ervoor dat je direct verder wilt lezen in deze serie.