Salvadors gevoel voor paarden van Dian van der Veer is het eerste deel in een serie over de bijzondere Spaanse jongen Salvador en het zorgzame Nederlandse meisje Willemijn, die samen een hoop voor elkaar weten te krijgen.

Het boek Salvadors gevoel voor paarden begint meteen met een spannend moment; Willemijn is op vakantie met haar ouders en broertje Pieter in Spanje en getuige van een diefstal in Salamanca. Ze gaat achter de twee jongens aan, maar kan ze niet bijhouden.

Samen met haar ouders doet ze aangifte op het politiebureau. Later in het boek ziet ze één van de jongens weer en komt ze erachter dat hij uit een straatarm gezin komt. Ondertussen leert Willemijn ook Salvador kennen, een knappe Spaanse jongen op wie ze al snel een oogje heeft.

Als Willemijn terug in Nederland is arriveert er een nieuw meisje in haar klas. Ze heet Tara en komt oorspronkelijk uit Bolivia. Ze werd als klein meisje geadopteerd door haar Nederlandse adoptieouders. Al snel wordt zij een vriendin van Willemijn en haar beste vriendin Sophie. Sophies ouders hebben veel paarden, waar de meisjes vaak op gaan rijden.

Op de bruiloft van oom Hans staat Willemijn een verrassing te wachten: Paloma, de nieuwe vrouw van oom Hans, is de tante van Salvador! Onverwachts staat hij weer voor haar neus… En wat blijkt: Salvador kan met paarden praten. Hij helpt Sophies vader met het kalmeren van zijn nieuwe hengst Travor.

Maar Salvador moet uiteindelijk weer terug naar Spanje. De drie vriendinnen ondernemen vervolgens actie; ze willen de arme gezinnen in Salamanca helpen. Ze zamelen veel geld in en uiteindelijk kunnen ze het jaar erop terugkeren naar Spanje om daar de mensen te helpen.

Willemijn staat dan weer oog in oog met haar geliefde. En oom Hans en tante Paloma hebben aan het eind ook nog een grote verrassing.

Salvadors gevoel voor paarden is een mooi boek waarin Dian van der Veer kinderen laat zien dat er ook arme mensen in de wereld zijn met weinig voorzieningen; Tara moest worden geadopteerd uit Bolivia en ook in Spanje, een Europees land, leven veel arme gezinnen.

Ook laat ze zien dat als een dier onrustig is, zoals de hengst Travor, er meestal een oorzaak voor is. Travor werd namelijk slecht behandeld door zijn vorige baasje. En als een mens gaat stelen, dan kan hier ook een oorzaak voor zijn; Eloy blijkt uit een arm gezin te komen met veel broertjes en zusjes. Gelukkig laat Dian ook zien dat er oplossingen zijn voor al dit leed, als je er maar in gelooft.

Er staan dan wel geen illustraties in het boek, maar dit prikkelt wel de fantasie; je kunt je nu zelf een beeld vormen van de personages en de gebeurtenissen. Het boek heeft wel een handige grootte – niet te groot en niet te klein – en een prachtige omslagfoto van een paard.

Salvadors gevoel voor paarden is Dian van der Veer’s eerste boek. Het vervolg, Salvadors gevoel voor dolfijnen, zal hier binnenkort ook worden besproken. Momenteel is Dian bezig aan het derde deel in de serie.

Naast schrijfster is Dian van der Veer ook werkzaam als vrijwilligster op een basisschool. Daar biedt ze ondersteuning aan leerlingen uit de middenbouw door middel van pre-teaching. Mede door haar werk ontstond bij haar de behoefte om een kinderboek te gaan schrijven.War Child

De royalty’s van Dian’s boeken gaan naar War Child. In het nawoord van het boek vertelt ze: “Mijn hart gaat uit naar kinderen die ontheemd zijn. Kinderen die door armoede of door geweld geen voedsel of onderdak meer hebben. Kinderen die hun dierbaren zijn verloren. Daarom gaat mijn hart uit naar War Child.”

War Child helpt kinderen oorlogservaringen te verwerken. Dian heeft ook haar eigen actiepagina bij War Child waarmee ze een steentje bij hoopt te dragen aan het bieden van nieuwe kansen, bescherming, psychische hulp en onderwijs aan kinderen in oorlogsgebieden.

Deze recensie schreef ik voor http://kinderboeken.blog.nl.