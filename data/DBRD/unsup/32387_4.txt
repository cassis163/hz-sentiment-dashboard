Er komt een moment dat kinderen het waarom van dingen willen weten. En grappig genoeg ontdek je op dat moment dat er een heleboel vragen bestaan waar je niet zomaar antwoord op kan geven. De reis van Vos speelt heel erg in op de zoektocht naar het waarom der dingen. Dashka Slater schreef het verhaal met haar eigen nieuwsgierigheid als leidraad en wist samen met de illustraties van The Fan Brothers een prachtig, dromerig prentenboek te creëren.
Vos vraagt zich van alles af. Waarom word je van sommige liedjes blij en van andere verdrietig? Waarom praten bomen nooit? De andere vossen hebben geen antwoord op al zijn vragen, zij denken alleen maar aan eten. Wanneer een hertenschip de haven van vossenland in vaart, besluit Vos dan ook om mee te gaan aan boord. Samen met zijn reisgenoten – drie herten en de familie Duif – gaan zij op zoek naar avontuur, lekkere bomen en antwoorden op alle vragen die Vos in zijn kop meedraagt. Maar misschien zijn vragen niet altijd bedoeld om antwoorden op te krijgen…
Hoewel het verhaal de basis vormt van een prentenboek, gaat de eerste aandacht in dit geval toch echt naar de schitterende prenten. The Fan Brothers gebruikten fijne, zachte kleuren voor hun gedetailleerde illustraties, die heel mooi aansluiten bij de mijmerende gedachten van Vos. Elke spread bestaat uit één tekening, wat heel rustig en prettig leest. The Fan Brothers slagen erin om met hun prenten een fictieve wereld te creëren waarvan je bijna het gevoel krijgt dat je er zelf in zit. Voor het boek is gebruik gemaakt van mat papier met een glimmertje erdoor, een detail dat zeker bijdraagt aan de dromerige sfeer die het boek oproept. Tot slot is ook de cover een lust voor het oog.
Maar ook het verhaal is absoluut de moeite waard. Het boek begint met de zin: ‘Op de dag dat het hertenschip verscheen, zat Vos na te denken over de wijde wereld.’ We beleven het avontuur dan ook vanuit het perspectief van Vos. In eerste instantie krijg je het gevoel dat het doel van het verhaal is om antwoorden te vinden op de vragen van Vos. Het verhaal krijgt echter een andere inhoud zodra Vos aan boord stapt van het hertenschip om naar het Eiland van de lekkere bomen te reizen. Het leven op een schip blijkt niet mee te vallen voor een Vos, drie herten en een duivenfamilie. Samen maken ze avonturen mee en weten ze het beste te maken van hun reis. Als ze op het eiland aankomen, gaat het verhaal terug naar de vragen waar Vos een antwoord op zoekt. Uiteindelijk ontdekt Vos dat het niet zozeer om de antwoorden gaat, maar veel meer om de zoektocht zelf en diegenen met wie je je zoektocht beleeft.
Dashka Slater heeft een mooie combinatie gemaakt van avonturen beleven en vragen stellen. Juist doordat de vragen van Vos niet beantwoord worden, geeft dit ruimte om jezelf na het lezen dingen af te vragen en nieuwsgierig te zijn. Dit boek zal de nieuwsgierigheid van jonge lezertjes dus zeker aanwakkeren. Misschien geeft het ze zelfs het gevoel dat ze de mooiste avonturen kunnen beleven door, net als een kleine vos, antwoorden op al hun prangende vragen te zoeken.