Wie had dat gedacht? Een nieuw deel in de Harry Potter-serie, waarin nu de zoon van Harry – Albus – en de zoon van Draco – Scorpius – centraal staan. Smullen voor alle fans?
Het trio Rowling, Tiffany en Thorne heeft inderdaad de oude Harry Potter-sfeer weer tot leven gebracht. De lijn in het verhaal past in de Harry Potterserie en grijpt daar ook uitgebreid op terug. Als fan geniet ik daarvan en brengt het me weer op het puntje van mijn stoel. Interessante punten zijn de relatie tussen zoon Albus en vader Harry en het uitzicht op de verschillende mogelijke levens van de bekende karakters.
Maar het verhaal heeft weinig diepgang en veel van de karakters blijven weinig ontwikkeld (bijvoorbeeld Ron). Het boek is een toneelscript en ik verwacht dat het toneelstuk indrukwekkend zal zijn. Maar als lezer van het verhaal is deze vorm minder pakkend.
Al met al een nostalgisch weerzien, heerlijk om me daar even in te wentelen. Drie-en-een-halve ster; 'for old times sake' rond ik het af naar vier.