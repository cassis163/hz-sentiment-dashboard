“Noten zijn gezond, lekker en veelzijdig. Maar wat kan je er eigenlijk allemaal mee?”

Met die vraag start de flaptekst op de achterzijde op dit boek. ‘Nootje’ zelf bewijst dat noten het ideale basisingrediënt zijn voor een breed gamma aan gerechten. Na een eerste inleiding worden een 10-tal bewerkingstechnieken uitgelegd en dan kunnen we aan de slag. De recepten zijn ingedeeld in duidelijke rubrieken: ontbijt – drinken – smeersels – lunch – tussendoortjes – borrelnootjes – avondmaal – toetjes én als afsluiter een superhandige index met foto’s.

Ik hou van het speelse van dit boek. Het lettertype en kleinere details als het regenboog-effect maar ook de foto’s. Door de combinatie van wit als basiskleur én de presentatie van de gerechten doet het een beetje denken aan een noten-laboratorium. Wat eigenlijk wel lijkt te passen vermits je alleen vernieuwend kan zijn door in de keuken te experimenteren. En dat zijn een heel deel van de recepten van dit boek wel degelijk. Je kan immers klassiekers met een leuke twist terugvinden maar evengoed een aantal uiterst originele en vernieuwende recepten.