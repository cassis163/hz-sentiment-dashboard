Crime and the city prijkt op de kaft van Spoorloos van Chris Niles. In navolging van de ladythillers van A.W. Bruna, komt uitgeverij De Fontein nu met de serie Crime and the city. Een serie gericht op vrouwen met chicklit-achtige verhalen over vrouwelijke speurders die misdaden te lijf gaan. Spoorloos is het eerste deel in de serie en geschreven door tv- en radio journaliste Chris Niles.
Actrice Sophie Graham komt niet verder met haar leven. Ze werkt in een muffe kroeg die op de rand van het faillissement balanceert en werk krijgen als actrice wil ook niet echt lukken. Elke maand weegt het betalen van haar huur weer als een zware last op haar schouders. Als dan ook nog een gedeelte van haar plafond het begeeft, is ze het zat. Er moet iets gebeuren. In de kroeg waar ze werkt, komt ze haar oude klasgenootje Electra tegen, die haar vroeger altijd heeft gepest. Om goede sier te maken en niet als een mislukkeling over te komen, maakt Sophie haar in een opwelling wijs dat ze privé-detective is en haar eigen kantoor runt. Als Electra plotseling spoorloos verdwijnt, huurt haar vader Sophie in om zijn dochter te vinden. Mede door de rijkelijke beloning besluit Sophie haar rol als privé-detective nog even vol te houden. Een beetje speuren kan iedereen immers
Het idee achter de serie Crime and the city is leuk. De felle cover oogt fris en valt op. Het verhaal van Spoorloos is chicklitachtig luchtig en leest zeer makkelijk weg. Geen moeilijke breinbrekers, maar een rechttoe rechtaan verhaal zonder moeilijke toestanden. Verwacht geen ingenieus plot met daverende spanning. Verrassingen zul je in dit boek ook niet tegenkomen en de ontknoping is verre van origineel. Gek genoeg heeft dat geen desastreuze gevolgen voor het leesplezier. Van Spoorloos krijg je zin in de zomer, in een sprankelende wijn en zwoele avonden. Heerlijk ontspannend leesvoer dat je met goed fatsoen kado kunt doen aan een vriendin die op vakantie gaat.