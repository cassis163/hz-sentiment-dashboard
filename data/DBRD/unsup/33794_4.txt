Het achtste leven (voor Brilka) - Nino Haratischwili

Een familie-epos over acht levens van een familie uit Georgië. Het bestrijkt 6 generaties rond 1900 en eindigt in 2006 ruim 1100 bladzijdes later.
Het verhaal begint dat een chocolatier een recept bedenkt voor een heerlijke chocoladedrank waar een vloek op lijkt te rusten. Nitsa, de achterkleindochter van Stasia, één van de dochters van de chocolatier vertelt aan Brilka, haar nichtje de levens van vooral de vrouwelijke afstammelingen op een indirecte manier.
Stasia leert Simon Jasji, haar toekomstige man, de overgrootvader van Nitsa kennen. Simon is betrokken bij de communistische partij en de omverwerping van de tsaar aan het einde van de 19e eeuw, begin 20e eeuw in Georgië en Rusland. Zij leeft in een onrustige tijd van de Eerste Wereldoorlog maar Stasia houdt zich liever bezig met ballet. Haar halfzus Christine trouwt met de rijke Ramas Iosebidze. Deze invloedrijke man is de persoonlijke assistent van de kleine grote man Beria. Lange tijd proberen Stasia en Christine de familie bij elkaar te houden. De zoon van Stasia, Kostja wil in de voetsporen van zijn vader treden en hij meldt zich aan bij Froenze Marine Academie in Leningrad. Hier ontmoet hij Giorgi Alania, die zijn vriend wordt. Deze vriendschap vlecht zich door het gehele boek heen. Bij het uitbreken van de oorlog vecht Kostja aan de kant van de Sovjet-Unie. Nadat de oorlog tegen Duitsland is afgelopen, wordt het voor Kitty, de dochter van Stasia, te gevaarlijk in Georgië en dankzij haar beschermheer en haar muzikale talent, vlucht zij naar het Westen en begint daar een nieuw leven als beroemd zangeres. Ondertussen groeit Elene, de dochter van Kostja op als een sterke persoonlijkheid en haar ouders willen graag dat zij een goede opleiding krijgt en Elene verhuist dan samen met haar vader Kostja naar Moskou om daar naar school te gaan Vanwege problemen tussen haar ouders, gaat Elene terug naar haar moeder om daar verder te studeren. Ze krijgt twee dochters: Daria en Nitsa. Beide meisjes groeien zonder vader op. Ze worden opgevoed door hun grootouders in het Groene Huis in Georgië. Daria is het lievelingskleinkind van Kostja. Nitsa leeft in haar schaduw in het Groene Huis. Daria krijgt een hoofdrol in een speciale film voor hun familie door de Lasja, haar toekomstige man. Kitty blijkt ondertussen een gevierd zangeres te zijn geworden in het Westen. Langzamerhand vallen de familie, de bezittingen en de Sovjet-Unie uit elkaar. Nitsa besluit richting het Westen te vertrekken om in de voetsporen van haar geliefde tante Kitty te treden om zodoende een toekomst op te bouwen en het verleden achter zich te laten. Haar nichtje Brilka wordt opgevoed door Elene, Nitsa’s moeder. De passie voor dans heeft Brilka geërfd van haar overgrootmoeder Stasia. Aan het einde van het verhaall komt de proloog terug: de vlucht vanuit Amsterdam waar Brilka is met haar dansgroep. Ze probeert Wenen te bereiken om de rechten van Kitty’s muziek te bemachtigen. Nitsa en Brilka trekken samen naar Wenen en vandaar weer terug naar Tbilisi. Dit is dan de aanleiding voor Nitsa om de familiegeschiedenis te onderzoeken op verschillende plaatsen. Ze schrijft alles op voor Brilka en keert uiteindelijk terug naar Elene in Tbilisi op de vooravond van een opstand in 2007.

De schrijfster beschrijft de gebeurtenissen in de wereld zakelijk, dit in tegenstelling met de emotionele schrijfstijl waarop de personen denken en reageren.
Het is een prachtig boek over de tijd, vooral in Georgië, aan de hand van 6 generaties vrouwen in de 20e eeuw.