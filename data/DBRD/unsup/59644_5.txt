Laat je betoveren door de verschillende werelden in de verhalenbundel ‘Magisch’!
Magisch is een zeer breed begrip, het kan voor elke persoon iets anders betekenen; de een denkt als eerste aan een wereld als die van Harry Potter, een ander denkt aan een hechte band tussen personen, een gevoel van deja-vu misschien en weer een ander denkt aan hoe magisch de wereld op zich kan zijn.

De auteurs van deze bundel hebben elk een eigen invulling gegeven aan wat magisch precies kan zijn en wat het betekent voor hun eigen personages. Dat was iets wat ik echt heerlijk vond aan de verhalen: ze voelden stuk voor stuk magisch aan, allemaal uniek in hun eigen betoverende eigen sfeer, maar als lezer begreep ik direct welke vormen van ‘magisch’ je allemaal kunt beschrijven! Deze recensie houd ik daarom ‘kort’, omdat ik niet teveel prijs wil geven over al het fantastische wat verborgen ligt op de pagina’s van het boek: laat de magie je overnemen en laat je verwonderen…

Iets wat overeenkomt in elk verhaal is het feit dat er een hechte band tussen de personages is ontstaan die haast niet gebroken kan worden. Ze zijn voor altijd en eeuwig aan elkaar verbonden, wat er ook gebeurt; door de gebeurtenissen waarin ze terechtkomen groeien ze alleen maar meer naar elkaar toe, of ze het nu bewust willen of niet. Toch blijven ze sterk in hun eigen schoenen staan en durven ze de sprong in de diepte te wagen, om erachter te komen wat er nog meer in hun leven te vinden is.

Eén voor één nemen de auteurs van Nederlandse en Vlaamse bodem je mee op een reis die je niet snel zal vergeten. Geregeld denk ik met een fladderend gevoel terug aan de verhalen van Vanessa Gerrits, Mascha Schoonakker en Daniëlle Dijkstra, die mijn hart menig maal sneller hebben laten kloppen, laten barsten tot er haast niets meer over was en het uiteindelijk weer aan elkaar hebben weten te lijmen. Mijn gedachten over de wereld zijn op magisch gebied enorm veranderd door de creaties die Isabel Peters, Rianne Werring, Marijke F. Jansen en Jen Minkman uit hun inkt hebben laten vloeien. En tot slot hebben Eva Moraal en Debora Elisabeth mij kennis laten maken met de wezens in de wereld die iedereen stiekem naast zich meedraagt, maar waar men nog totaal geen weet van heeft.

De verhalen zijn geschreven in heerlijke, meeslepende schrijfstijlen en eerlijk is eerlijk: ze zijn veel te kort, je wilt algauw meer! Je blijft ermee in je hoofd zitten, droomt weg bij bepaalde elementen die je in het dagelijks leven ook tegen kan komen en hoopt stiekem dat alle personages een heel lang en mooi leven krijgen.

Waar het uiteindelijk allemaal om draait: magie zit in jezelf! Geloof in jezelf en ga voor je dromen, laat zien wat magie voor jou betekent en laat het stralen! Want iedereen is magisch, ook jij.

Magisch is een geweldige manier om onze ‘eigen’ auteurs (beter) te leren kennen: laat je meevoeren door de fantastische YA-verhalen en vind je eigen magie!