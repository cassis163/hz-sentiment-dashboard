Bestaan er nog boeken die alles maar dan ook echt alles meehebben? Ik denk het wel, zeker nadat De pigmentroute van Hilde Van Cauteren mij toekwam. Net zoals de pigmentroute tekende dit verhaal zelf zijn omzwerving via ons huidig landschap langsheen internet, clouds en sociale media alvorens het hier in mijn handen ‘thuis’ kwam. De eerste blik, het eerste aanvoelen van een boek kan meteen raak zijn. De pigmentroute is een erg verzorgde uitgave met een prachtige, eerder intrigerende satijnzachte cover, aardse woestijnkleuren met achteraan een sterk gecombineerde trigger van de beginpassage en een korte inhoud. De heerlijke zwarte paginalijntjes doorheen het boekblok nodigen onmiddellijk uit tot bladeren waarbij je telkens stuit op een grijsgetinte pagina van een hoofdstuk opgesmukt met een algemene aanwijzende verwachting. Hier is over nagedacht!
Maar hoe mooi een uitgave ook mag zijn de inhoud is belangrijker. Uiteraard had ik de voorgaande lofzang niet gehouden mocht de verpakking mooier zijn dan wat erin zit...
Mijn respect voor de auteur dat zij het opneemt tegen al het in onze jeugdliteratuur overheersende ‘vampieren en true blood’ geweld. Niks mis mee hoor maar enig tegenwerk mag! En als dit dan kan komen van zo’n prachtig omschreven reis- omzwervingsverhaal dan ben ik de eerste om dit toe te juichen. De pigmentroute neemt je mee vanuit een prachtig gegeven waarbij Cobi, dochter van een vermaarde carthografenfamilie als het ware gedwongen wordt om via steeds veranderende pigmentvlekken op haar voeten een reis te maken waarvan ze niet weet waar het haar zal brengen. Het wordt niet alleen een reis doorheen de wereld waarin ze leeft maar ook en reis doorheen haarzelf en haar voorouders, een reis naar volwassen worden, een reis naar de waarheid. Een waarheid die angstwekkend dicht bij onze eigen wereld ligt. Welke waarheid dat besef je pas gaandeweg net zoals de eindbestemming van de reis zelf.
Hilde Van Cauteren levert hier een boek in een jonge, heldere maar krachtige taal die menig jongere maar ook volwassen lezer de kans geeft ‘even’ stil te staan en na te denken over de ‘Waarheid.’
http://www.boekensite.gent/node/840