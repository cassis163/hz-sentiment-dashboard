Een dreigend en somber omslag, met de elektrische stoel prominent uitgelicht en lelijke gele letters, verhult een spannend en intelligent verhaal met Joe Donovan in de hoofdrol. Joe Donovan is journalist. Althans, dat was hij tot twee jaar geleden op onverklaarbare wijze, midden overdag, zijn zesjarig zoontje David verdween. Hij kan het niet verwerken en dus kost het hem zijn baan en zijn huwelijk. Op een dag staat echter zijn oude collega Maria op de stoep, vergezeld van de bedrijfsadvocaat. Donovan moet helpen; een van zijn collegas wordt vermist en de krant heeft een vreemd telefoontje ontvangen van een jonge jongen, dat hij dringend Donovan moet spreken. De reden dat Donovan uiteindelijk overstag gaat en aan de slag gaat, is het feit dat de bedrijfsadvocaat hem toezegt om in ruil voor zijn medewerking het onderzoek naar de verdwijning van David te laten heropenen.
Joe Donovan komt terecht in een wereld van corruptie en bedrog. Jamal, de jongen die dringend op zoek is naar Donovan, heeft bij toeval een minidisk gevonden met daarop zeer belastende informatie voor enkele lokale politici en gezagshandhavers. De lezer krijgt stukje bij beetje dezelfde informatie, maar daarnaast ook nog eens een kijkje in het handelen en wandelen van de corrupte heren zelf. Joe Donovan is echter niet de enige die belangstelling heeft voor deze heren maar voordat alle partijen gladjes samenwerken gebeurt er wel het een en ander.
Een boek dat eigenlijk 3,5 ster waard is. Het is spannend en de plot zit boeiend in elkaar. Er zitten grimmige scènes in en gelukkig ook nog een vleugje humor. De hoofdpersonen krijgen diepgang. Het geheel komt echter hier en daar toch een beetje rommelig over, alsof de auteur zoveel mogelijk informatie in bepaalde scènes wil stoppen. Daarom duurt het nogal lang voor je als lezer het grote geheel gaat overzien. Het is verder echter een zeer aan te bevelen boek voor liefhebbers van het wat hardere werk.