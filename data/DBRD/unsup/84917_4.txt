Het Mozartcomplot is het tweede boek van Scott Mariani. Het doet onwillekeurig denken aan de DaVinci Code van Dan Brown maar dan met minder symboliek en uitgewerkte plots. De cover suggereert een nieuwe James Bond maar dan zonder vrouwen en snelle wagens. Wel is er een overvloed aan Scotch en Schnapps.

Scott Mariani is de schrijver van de wereldwijd vertaalde serie rond het personage Ben Hope. Nadat zijn eerste boek “Het geheim van de Alchemist” positief onthaald werd door het lezerspubliek, werd hij een voltijdse auteur. Zo volgde al snel zijn tweede boek “het Mozartcomplot” en “The lost Relic” belandde in de top 50 e-books van 2011. Mede door zijn opleiding tot klassiek pianist en zijn belangstelling voor muziek en de kunstgeschiedenis, vond Scott de dood van Mozart een geweldige inspiratiebron voor dit boek.
Eind 18de eeuw stierf de beroemde Weense componist Mozart immers in mysterieuze omstandigheden. Over zijn dood bestaan veel complottheorieën waarvan Scott Mariani er één gebruikt als vertrekpunt: Mozart zou vermoord zijn door een vrijmetselaarsloge omdat hij hun geheimen prijsgaf in zijn beroemde “Zauberflöte”. De auteur vertrekt van de orde van Ra die 200 jaar later nog steeds bestaat en internationaal verweven is in de politiek. De auteur geeft zijn historische passie weer met behulp van enkele aanknopingspunten zoals Mozart’s dood, diens opera “Die Zauberflöte” en een verloren gewaande brief. Deze (kunst) historische achtergrond is totaal ondergeschikt aan de internationale samenzwering en loeiharde actie die zeker een invloed heeft op het leesplezier; ook als je geen interesse hebt in de kunstgeschiedenis.
Hoofdfiguur is andermaal de gewezen Special Air Service (SAS) agent Ben Hope. Hij is een goed opgeleide soldaat die theologie heeft gestudeerd, maar al vlug tot het besef komt dat hij zijn carrière een andere wending moet geven. Hij neemt ontslag en leeft een teruggetrokken leven in Ierland. Maar vaak wordt hij gecontacteerd voor geheime missies die meestal een nobel doel nastreven. In deze gevaarlijke, maar goedbetaalde missies streeft hij naar gerechtigheid om ontvoerde kinderen terug te vinden. Hierbij is een dode meer of minder echter geen probleem. Ben Hope doet in vele facetten denken aan James Bond, o.a. door zijn terugkerend drank- en sigarettengebruik. Ben Hope wordt afgeschilderd als een echte held, maar hierbij moet je wel de bedenking maken of je in je ééntje voor alle hachelijke situaties een uitweg kan vinden. Ook zijn de acties soms een beetje te goed gevonden om de plot te doen uitkomen, maar dit breekt het leesplezier niet af. Van begin tot eind is en blijft dit verhaal doorspekt met keiharde actie.
In dit boek is Ben Hope op zijn terugweg van een missie in Turkije wanneer hij een boodschap krijgt van zijn oude jeugdliefde Leigh Llewellyn, een mooie en bekende operaster. Sinds de dood van haar broer Oliver voelt ze zich bedreigd en daarom schakelt ze Ben in. Oliver deed onderzoek naar de moord op Mozart en stierf in mysterieuze omstandigheden. Voor zijn dood had hij nog net de tijd om belastend materiaal naar zijn zus te versturen. Op een cd-rom zien ze dat Oliver getuige was van een rituele moord georganiseerd door een heel netwerk van zakenlieden en politici. Door deze aanwijzing beginnen Ben en Leigh aan een gevaarlijke tocht door Europa. In Ravenna wordt in hun bijzijn een muziekprofessor doodgeschoten, in Slovenië wordt een klooster met de grond gelijk gemaakt en ook Leigh en Ben blijven niet gespaard van verwondingen. Mariani gebruikt een vrij harde en informele taal waarbij hij gruwelijke details van deze moorden niet achterwege laat. Naarmate hun zoektocht vordert, wordt het ook steeds ingewikkelder, gevaarlijker en spannender. Hun onderzoek leidt naar de orde van Ra. Deze organisatie bezit internationale macht en beschikt over een heel netwerk van handlangers. Ze krijgen Ben volledig in hun macht. Ze gaan psychologisch op hem inspelen en voor de lezer lijkt het dan echt een verloren zaak voor Ben. Uiteindelijk weet hij toch een goed plan te bedenken en vindt hij een uitweg. Vanaf hier gaat het boek een versnelling hoger en volgen de gruwelijke acties elkaar snel op. De acties zijn zo duidelijk geschreven en er zijn zoveel details gebruikt dat het boek leest zoals een film. Je ziet de gebeurtenissen als het ware plaatsvinden. De auteur spreekt niet zomaar over een wapen of een auto, nee het is een para-ordance.45 of een Audi quattro. Deze details maken het verhaal nog realistischer.
De spanning in het boek wordt opgebouwd en escaleert tot… niets. Het boek heeft een echte anticlimax met een triestige ontknoping. Wanneer ik de laatste pagina las, dacht ik echt “That’s it?!” Deze afloop valt waarschijnlijk te verklaren door het feit dat het personage nog dienst moet doen in volgende boeken.
Scott Mariani kiest voor korte hoofdstukken waarin het perspectief afwisselt tussen verschillende personages. Op deze manier volg je niet alleen de gedachten van de held maar ook van zijn tegenstanders. Het duurde even om te wennen, maar verder gaf het geen echte problemen en deed dit geen afbreuk aan het boek.

Kortom… het Mozartcomplot is een spannend, eenvoudig geschreven boek, vol verrassende wendingen waardoor het uitgroeit tot een echte page turner; weliswaar met een tegenvallende ontknoping. Het hoofdpersonage belandt in een een historische puzzel en zoektocht naar de waarheid achter de dood van Mozart, waarbij een heleboel politieke intriges en gewelddadige acties aan bod komen.