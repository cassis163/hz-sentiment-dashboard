Ik kan maar niet genoeg krijgen van de boeken van Jonathan Kellerman. Ben inmiddels ook flink wat energie aan het steken om alle boeken die in Nederland zijn uitgegeven, in mijn bezit te krijgen. En de vooruitzichten zijn gunstig, ik heb goede hoop dat dit gaat lukken.
Engel des doods is een boek dat volledig voldoet aan het bekende concept van Kellerman. Voor mij kwam dit boek een beetje laat op gang, ik had in het begin wat moeite om de personen een plaats te geven en de onderlinge relaties een beetje uit elkaar te houden.
Het verhaal zit bijzonder goed in elkaar, minutieus nauwkeurig en tot in het kleinste detail kloppend, die man moet voor zichzelf een uiterst effectieve methode ontwikkeld hebben om dit steeds maar weer vol te houden. Het kan volgens mij niet alleen maar met een goed geheugen.
Het einde komt vrij laat op gang met enkele wendingen die volledig onverwacht zijn en uiteindelijk naar een dader leiden die ook niet ergens uit het verhaal als verdachte naar voren komt.
Het boek dichtklappend en nog even namijmerend moet je concluderen dat de rode draad eigenlijk een aandoenlijk en triest verhaal is.
Voor Kellerman: weer de complimenten...