Ik ben fan! Wat heeft Jennifer Armentrout met Een tweede kans een heerlijke romantische thriller geschreven.

Nu ben ik zowel Feelgood als Thriller fan, dus de kans dat het zou tegenvallen was niet zo heel groot, maar ik was wel heel benieuwd hoe Armentrout romantiek en spanning tot een mooi geheel zou maken. En van die taak heeft ze zich prima gekweten.

Vanaf de eerste bladzijde zit je in het verhaal en leef je mee met hoofdpersoon Sasha die, tien jaar nadat ze ternauwernood is ontsnapt aan seriemoordenaar De Bruidegom, terugkeert naar haar ouderlijk huis. Vanaf dat moment verdwijnen er opnieuw jonge vrouwen. Als Sasha een ringvinger in een doosje, de signatuur van De Bruidegom, krijgt toegestuurd jaagt haar dat de stuipen op het lijf. Is hier een copycat bezig die het werk van De Bruidegom wil afmaken? Is Sasha zijn volgende doelwit? Gelukkig biedt de aantrekkelijke Cole, die tien jaar geleden haar vriendje was en nu als FBI-agent bij de verdwijningen is betrokken, aan haar te beschermen. Zal de liefde tussen hen weer opnieuw opbloeien of gooien alle vreemde gebeurtenissen roet in het eten?

Het verhaal zit vol onderhuidse spanning die vakkundig door Armentrout wordt opgebouwd. Hoewel het verhaal vanuit ik-persoon Sasha wordt verteld, wisselt het perspectief zo nu en dan naar de ontvoerder. Dat geeft je een voorsprong op alle andere personages in het boek omdat je te weten komt wat er in zijn gestoorde brein omgaat.
Armentrouts schrijfstijl is prettig met ongekunstelde dialogen en de verhouding thriller versus romantiek is precies goed. Als doorgewinterde thriller lezer, had ik al redelijk snel mijn nummer-1-verdachte bepaald, hoewel er meer dan voldoende verdachte personen de revue passeren. Omdat Armentrout je regelmatig op het verkeerde been zet, blijkt het op het eind toch net weer even anders in elkaar te zitten dan je dacht. Ondertussen neemt de aantrekkingskracht tussen Cole en Sasha steeds meer toe met een totaal ander soort spanning als resultaat. Deze steamy scenes, het kenmerk van een New Adult, waren voor het verhaal eigenlijk niet echt nodig, maar maakten wel duidelijk dat Sasha het eindelijk weer aandurfde om een relatie aan te gaan en haar leven ondanks alle stress weer op de rit te krijgen.

Quote:
'Maar Cole had die muur gezien, en hij had er tegen geslagen tot er een barst in kwam, en die barst was verdergegaan en daardoor was de hele muur ingestort. Maar het kwam niet alleen door hem. Het kwam ook door mij. Ik liet hem binnen komen. Ik was er klaar voor.'

Maar misschien zullen die sekssc√®nes ervoor zorgen dat een thriller liefhebber het boek minder snel zal oppakken, terwijl het verhaal zeker niet onderdoet voor een rasechte thriller. Ik heb er in ieder geval van begin tot eind van genoten.