￼Duoshock - Lindy Scalloway
Genre: New Adult - Chicklit
Ebook - 214 pagina’s
Uitgever: Studio Moira
ISBN: 978-94-92152-00-8
Verschenen: 2014

Korte inhoud;
Jill Fearnley werkt hard aan haar carrière als modeontwerpster. Ze is stapelverliefd op Alex en besluit het uit te maken met John. Tot haar verbijstering laat John haar achter met een torenhoge schuld. Jills modedroom lijkt voorbij, totdat ze een even bizar als lucratief aanbod krijgt. Maar wat lijkt op een gemakkelijke manier om geld te verdienen, eindigt in een nachtmerrie. Kan Jill de gevaren het hoofd bieden? En ziet ze haar grote liefde Alex ooit nog terug?

De cover;
Omdat het een ebook is ben ik de cover gaan opzoeken. De cover valt op met zijn felle groene kleuren. Het is een typische chicklit-cover, vind ik. Een foto van een meisje leunend op de schouder van een jongen met een dromerige blik in haar ogen. Het doet me een beetje denken aan de Bouquet-reeks. De cover geef ik een 7.

Samenvatting;
Jill of Jilly Fearnley studeert aan de modeacademie en is vastbesloten ooit een beroemd ontwerpster te worden. Om haar dure studie te betalen klust Jill bij als serveerster in tearoom ‘Coleens Cookies’.
Haar relatie met John staat op een laag pitje en als ze besluit het uit te maken is John haar voor. Hij laat bij haar hospita, samen met haar laptop en gsm een briefje achter met de woorden dat het hem spijt. Jill snapt er niets van. Als zij hem gaat opzoeken blijkt zijn appartement leeg te zijn, is hij van de aardbodem verdwenen en zit zij zelf met een torenhoge schuld opgescheept. Gelukkig kan zij rekenen op knappe Alex, een collega uit de tearoom en student criminologie. Terwijl zij zelf tot over haar oren verliefd is op Alex, denkt ze dat zij voor hem een studieobject is.
Tijdens haar werk ontmoet zij haar ‘dubbelgangster’, Christine. Ze gaan samen wat drinken. Het blijkt dat Christine in Calcutta woont, maar nu in Nederland is om haar toekomstige echtgenoot en zijn ouders te ontmoeten. Het klikt tussen de beide vrouwen en ze besluiten om via mail contact te houden.
Ondertussen is Jill volop bezig een oplossing te zoeken om al de schulden af te lossen waar John haar mee opgezadeld heeft. Als zij op een schone dag een aanbod krijgt waarvoor ze nog goed betaald wordt ook, twijfelt ze geen moment. Wat een fluitje van een cent leek te zijn, wordt voor haar een grote nachtmerrie!

***
￼Het boek bestaat uit verschillende hoofdstukken, het is opletten, mede omdat het verhaal zich in verschillende tijdspannes afspeelt. Dit staat elke keer goed aangegeven.

Het boek is een typische chicklit. Meisje is verliefd op jongen, maar denkt dat het niet wederzijds is. Daartussen speelt zich een heel verhaal af, waarvan je alles min of meer kunt voorspellen. Cliché? Nee, Chicklit!
Het verhaal begint heel aannemelijk, maar hoe verder ik kwam, hoe meer ik mijn twijfels had bij sommige passages. En juist daar werd ik op het verkeerde been gezet, want waar ik twijfels bij had, werd later in het verhaal ‘uitgeklaard’.

Omdat het verhaal vanuit Jill verteld wordt leest het erg vlot. Als lezer word je meegetrokken in haar beleving. Het verhaal zit goed in elkaar, maar soms vind ik het er net iets over en net iets teveel toevalligheden, maar ik denk dat dit eigen is aan dit genre boeken. Het zou dan ook niet eerlijk zijn om te vergelijken met ‘hoogstaande’ literatuur.

Vanwaar de titel, vroeg ik me af? Deze wordt prijsgegeven in de loop van het verhaal. Ik vind hem passend en leuk gevonden.

Omdat ik de verhaallijn origineel vind, maar het soms net iets TE vind, geef ik dit boek 4 sterren. Ik heb genoten, niet teveel nadenken en laat het verhaal maar komen. Het heeft me enkele aangename uren bezorgd. Ik heb het spreekwoordelijk dichtgeklapt met een “eind goed, al goed” gevoel.

Karin Teirlynck