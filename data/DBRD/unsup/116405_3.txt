Hij woont in Utrecht, heeft een normale dagtaak en loopt al lang met de gedachte om een boek te schrijven. Heeft een voorkeur voor logica waarbij ongeloofwaardige wendingen vanzelfsprekend achteraan in de rij terecht komen. Aan zijn debuut is dat merkbaar want het verhaal heeft meerdere lijnen waarbij WO-II en speciaal een vernietigingskamp hierin een belangrijke rol speelt. Onder de ietwat mysterieuze titel ‘Geier’ brengt Moank zijn eerste thriller uit.

De 53-jarige Amsterdamse fotograaf Frank O’Connor heeft voor zijn ‘daluren’ een praktijk als privédetective. Wanneer een vriend hem vraagt een klusje over te nemen kan hij daar noodgedwongen geen nee tegen zeggen. Frank wordt in contact gebracht met Otto Carlsen die als woordvoerder voor Bernadet Walco optreedt.
Haar kleindochter Marit is ontvoerd en op de betaling van een losgeld van 5 mio euro is niet gereageerd door de ontvoerders.
Naast de privédetective wordt ook de politie van de Duitse stad Essen in actie gebracht. Als kort na de start van het onderzoek de woordvoerder Otto Carlsen verongelukt, is dat voor rechercheur Christa Montag en detective Frank O’Connor het sein om nauw samen te gaan werken. O’Connor ontdekt dat er wel eens een onverwachte reden kan zijn dat tot de ontvoering heeft geleid....

‘Geier’ is zeker geen dertien in een dozijn verhaal. In meerdere verhaallijnen verschaft de auteur aan de lezer een zee aan interessante informatie. Met flashbacks naar perioden in de Tweede Wereldoorlog en de traumatische ervaringen die overlevenden en nabestaanden van de Joodse bevolking hebben moeten verwerken, tracht hij een situatie te schetsen waarin het verleden niet weg valt te poetsen, ook niet in het heden. Daar is hij uitermate goed in geslaagd.
Wat iets minder uit de verf komt is de synergie tussen de verschillende verhaallijnen. Zeker in het begin lijkt het of de lezer enkele losse verhalen krijgt voorgeschoteld die zich afspelen op tot dan toe onbekende locaties met nog niet eerder geïntroduceerde personages. Pas later worden verbanden gelegd en krijgt het verleden van sommige karakters meer inhoud.

Voor de geschiedenis in, en kort na WO-II wordt wel weer ruimte vrijgemaakt en de aandacht die daar aan feitelijke gebeurtenissen is besteed, valt alleen maar toe te juichen. Die hoofdstukken zijn waardevol en hebben een diepere betekenis dan in eerste instantie gedacht zou kunnen worden. Want het zijn de onuitwisbare acties van het Nazi-Duitsland uit de jaren ‘40-‘45, die nu synoniem staan voor de o zo kostbare vrijheid die voortdurend gekoesterd moet worden. En hiermee treedt Moank toe tot het gestaag groeiende groepje auteurs die een voorkeur hebben om feiten en fictie met elkaar te vermengen. En zijn debuut misstaat niet echt tussen de producten van de meer gevestigde namen.
Waardevol hierin is de verantwoording die de auteur na het verhaal aflegt over de gebruikte onderwerpen die ontleend zijn aan bekende feiten. Geeft een bepaalde meerwaarde en maakt duidelijk waar de fantasie van de auteur ruimte heeft moeten maken voor de harde werkelijkheid.

Eindoordeel: 3 sterren

Spanning: 3 sterren
Plot: 4 sterren
Leesplezier: 3 sterren
Schrijfstijl: 3 sterren
Originaliteit: 4 sterren
Psychologie: 3 sterren