Detective Jenna Murphy is de hoofdpersoon en 7 Ocean Drive, ook bekend als het Moordhuis, is de hoofdlocatie in deze thriller. Jenna is op jacht naar een seriemoordenaar en wordt op allerlei manieren tegen gewerkt, om te beginnen door haar oom Langdon James, het hoofd van de politie. Hij heeft haar onderdak geboden in zijn politiekorps in het landelijke Southampton, nadat zij noodgedwongen haar baan bij de NYPD in Manhattan moest opgeven. Verdachte nummer een van een dubbele moord is goed bekend met het huis. Hij blijkt geen blanco strafblad te hebben. Eerste gedachte is: die zal het vast niet zijn, want dit zou wel erg voor de hand liggen. Maar is dit ook zo?
De te onderscheiden delen van het boek zijn een afwisseling van het heden en het verleden waarin verschillende moordpartijen plastisch worden beschreven. Telkens wordt duidelijk dat de moordenaar dezelfde is, maar onduidelijk blijft wie het is.

Deze standalone thriller Moordhuis is de vierde coproductie van James Patterson en David Ellis. Voorgaande coproducties waren Guilty Wives (2012, Moordweekend), Mistress (2013, Minnares), en Invisible (2014, Onzichtbaar). Het ontwerp is van Patterson en het schrijfwerk van Ellis. De schrijfstijl die Ellis hanteert, is anders, eenvoudiger dan die van Patterson. De hoofdstukken zijn kort, geheel in de lijn van Patterson.
Het verhaal is enigszins clich√©matig: de detective/speurder luistert niet naar zijn baas, wordt geschorst en ontslagen, maar blijft zich in de zaak vastbijten. Daar staat tegenover dat de gebeurtenissen zich in sneltreinvaart opvolgen en uiteindelijk via een reeks wendingen leiden tot een spannende en onverwachte ontknoping.
In maart 2017 is de meest recente coproductie The Black Book verschenen. Opnieuw een boek voor 'nog te lezen' lijstjes.