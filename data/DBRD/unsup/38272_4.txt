Perth-Australië. Julia droomt telkens dezelfde droom, elke nacht is het raak. Wat betekent deze droom en waarom komt deze elke keer terug? Het lijkt er sterk op dat haar onderbewustzijn iets wil vertellen maar elke nacht wordt ze wakker precies op het moment dat ze meer te weten lijkt te komen, ze voelt dat gewoon, ze weet het zelfs heel zeker. Voor haar gevoel moet dat iets uit haar verleden zijn. Haar leven lang voelt Julia dat er iets mist in haar leven, dat er iets niet klopt. Ze handelt vanwege het feit dat ze doof is vaak intuïtief en dat heeft haar tot nu toe nooit in iets belemmerd. Juist daarom krijgt ze dit gevoel maar niet afgeschud. Omdat haar overige zintuigen haar nog nooit in de steek hebben gelaten gaat ze er vanuit dat dat nu ook niet het geval is en volgt ze haar instinct. Vanuit een onbekende hoek komt vervolgens een boodschap luid en duidelijk over; stop met vragen stellen. Maar wie zou er bezwaar kunnen hebben op het feit dat Julia en Jake op zoek zijn naar antwoorden uit haar verleden? Ze laten zich niet afschrikken en zetten door. Totdat Julia ineens van de radar verdwijnt.

In Amsterdam is de talentvolle Julia al jaren op zoek naar haar verdwenen tweelingzusje. Ze nadert het punt van wanhoop want ze komt maar niet dichter bij het vinden van antwoorden, laat staan haar zus. Precies op dat moment biedt een van haar leerlingen haar hulp aan en benadert alles vanuit een totaal andere invalshoek. Het is Julia niet duidelijk waarom de hulp wordt aangeboden maar ze neemt het dankbaar aan, wat moet ze anders? Het is al snel duidelijk dat dit wél iets oplevert en Julia tastbare informatie in handen krijgt. Maar ook zij krijgt dan te maken met weerstand. Vanaf dat moment gebeuren er dingen in de levens van alle betrokkenen die je niemand in zijn/haar dromen toewenst. Ontwaken uit je slaap is mogelijk, maar ontsnappen aan een nachtmerrie die tot leven lijkt te zijn gekomen is een heel stuk ingewikkelder.

Het is aan Julia om dan te beslissen om te stoppen of om door te zetten.

Het verleden, twee vrouwen, drie verhaallijnen. Ongeacht welk hoofdstuk je leest, vanaf het begin is er sprake van een opbouwende spanning. De verhalen van beide Julia's worden afgewisseld met flashbacks en maken gaandeweg het verhaal veel duidelijk. Ook al was het voor mij al snel duidelijk hoe het verhaal in grote lijnen in elkaar stak, de details en de kille motivatie die bepaalde personages lieten zien zorgden ervoor dat je per se wilde weten hoe dit zou gaan aflopen. De rol van de vage organisatie SURDUS lijkt iets met beide vrouwen te maken te hebben, maar hoe en wat ontdek je tijdens het lezen.

Gaby Rasters schrijft vlot en in helder taalgebruik. Het is duidelijk dat ze graag over mensen en hun (emotionele) grenzen schrijft. Ze weet de sfeer uit haar verhaal en bijbehorende emoties overtuigend neer te zetten en daardoor raak je betrokken bij de personages. Ook wanneer deze niet op je medeleven hoeven te rekenen. Rasters gaat bizarre wendingen niet uit de weg en ook schuwt ze het niet om zaken in haar boeken te benoemen die gevoelig liggen. Ook nu is dat het geval.

De sterke hoofdpersonages en een wel heel heftige gebeurtenis uit het verleden maken dat je meteen wordt meegenomen in het verhaal van beide vrouwen. Je ontwikkelt sympathie en medeleven voor wat ze hebben meegemaakt en nu nog doormaken. En dat allemaal om antwoorden te vinden zodat ze verder kunnen met hun leven. Ze moeten alleen zien uit te vogelen welke route ze daarvoor moeten bewandelen.

Onbegrijpelijke beslissingen die onlosmakelijk zijn verbonden met demonen uit het verleden en een duidelijke bedreiging aan het adres van de vrouwen zorgen ervoor dat er sprake moet zijn van een link, dat ze met elkaar verbonden zijn. Al lezend ontdek je tegelijk met de Julia's hoe de vork in de steel zit. En dat is niet wat je verwacht. In dat opzicht is dit verhaal wel vernieuwend te noemen. Jij weet het op hetzelfde moment wanneer zij het weten. Een pluspunt.

Julia&Julia is een roman die gaat over onvoorwaardelijke liefde en een grenzeloos doorzettingsvermogen. Het is verrassend en origineel. Spannend, ontroerend, met momenten beklemmend en angstaanjagend. Dit verhaal laat de onverwoestbare kracht zien van een onzichtbare band tussen twee mensen.

Julia&Julia is een aanrader voor zowel thrillerliefhebbers als romanlezers.