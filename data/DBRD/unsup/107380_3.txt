Dagbehandeling is het zesde boek in Nederlandse vertaling. De Franse schrijver Franck Thilliez (1973) brak internationaal door met Het Gruwelhuis uit 2005. Naast schrijver is Franck Thilliez ook werkzaam in de Informatietechnologie. Hij woont met zijn gezin in Pas-de-Calais (Frankrijk).



Alice Dehaene is in behandeling bij psychiater Luc Graham. Ze heeft steeds zwarte gaten in haar geheugen en Graham helpt haar te onderzoeken waar dit aan ligt. Er worden diverse experimenten met haar gedaan, zo ook een met enge foto's, waarbij ze in paniek wegrent. Ze wordt voor dagen vermist en achteraf weet ze er niets meer van. Op een gegeven moment wordt Alice steeds verward met haar tweelingzus, maar dat kan helemaal niet, want zij is al tien jaar dood. Er is zelfs een graf bij hen in de tuin om dat te bewijzen. Alice wil weten hoe het zit. Leeft haar zusje nog? Ondertussen is Claude Dehaene, de vader van Alice, in het ziekenhuis opgenomen met twee messteken. Hij zegt, dat hij dat zelf gedaan heeft, maar in het ziekenhuis denken ze dat hij iemand beschermt door dat te zeggen. Julie Roqueval werkt als maatschappelijk werkster bij de Freyratkliniek van het regionale ziekenhuis in Lille. Als ze op een dag naar huis gaat, vindt ze een man in een bushokje, totaal verward. Hij ligt onder een deken met bloed eraan. Ze brengt hem naar het ziekenhuis. Ze houdt contact, omdat ze wil weten wat er met die man is gebeurd. Julie is wel geïnteresseerd in Luc Graham, maar tijdens een etentje lijkt hij wel een andere man dan ze kent van het werk. Het lijkt wel of hij vlucht in zijn werkzaamheden. Erbuiten heeft hij niets te vertellen, tot ze hoort over het onvoorstelbare verlies, dat Luc geleden heeft. Omdat zij soms samen werkt met hem, hoort ze ook verhalen over Alice. Als dan blijkt, dat het bloed van Alice afkomstig is, intrigeert dit Julie enorm en gaat ze op onderzoek uit. Wat heeft Alice te maken met die man uit het bushokje?



Verder is het moeilijk meer te vertellen, zonder de clou prijs te geven. Steeds als je verder leest, komt er een stukje informatie vrij tot alle puzzelstukjes op hun plaats vallen. Psychologisch zit het verhaal goed in elkaar. Wat ik wel vond, is dat bijna alle personen in het boek iets ergs in het verleden hadden meegemaakt, waardoor ze een psychose hadden gekregen. Ook was niemand te vertrouwen. Het boek was spannend, maar de duistere setting vond ik iets minder. Je vraagt je af, hoe je zelf zou reageren als je zoiets meemaakt. Toch lijkt het of de schrijver Thilliez een erg sombere kijk op het leven heeft. Ik waardeer Dagbehandeling met drie-en halve ster.