Frederik Baas is een pseudoniem van Jan van Mersbergen, schrijver van diverse romans. Dit is zijn eerste literaire thriller onder de naam Frederik Baas.
Dagboek uit de rivier is een bijzondere thriller geworden die vernuftig in elkaar zit. Geen spanning die je op het puntje van de stoel doet belanden maar de spanningsboog wordt gedurende het hele verhaal subtiel opgebouwd. Het verhaal houdt je bezig en als lezer wil je gewoon weten hoe de speurtocht afloopt. Blijft het allemaal een spelletje of raken de hoofdrolspelers ongewild in een web van vreemde gebeurtenissen verstrikt?

Barbara heeft na een heftige tijd en een echtscheiding het leven met haar zoontje Rens weer opgepakt. Ze woont inmiddels samen met Robbert, een uitgever. Robbert is een echte workaholic en neemt zijn werk vaak mee naar huis. Zo ook naar het vakantieadres. Het gezin huurt op aanraden van één van de schrijvers uit het bestand van Robbert, een huis in de Ardennen. Deze auteur heeft een tijd terug een bestseller geschreven maar het schrijven van een tweede roman laat op zich wachten. Hij lijkt een writers lock te hebben.
Barbara sluit vriendschap met de auteur die vlakbij woont. Om de verveling voor haar zoontje Rens tegen te gaan bedenkt Barbara een speurtocht. Enkele jaren geleden is in deze streek een Nederlands meisje verdwenen en er is nooit meer iets van haar vernomen. Haalt de bizarre werkelijkheid hun in?

Het boek is ogenschijnlijk eenvoudig geschreven maar het verhaal maakt indruk. Je weet dat er iets vreemd aan de hand is maar je krijgt er geen vat op. Hiermee weet Frederik Baas de aandacht vast te houden. Het verhaal wordt verteld vanuit het perspectief van de schrijver zonder naam, hij vertelt vanuit de ik-vorm en in de derde persoon. Regelmatig kruipt hij in de huid van Barbara. Een boek met als terugkerend thema de oerkracht van de moeder.
Een origineel, detaillistisch zeer fijn boek met op het laatst een verrassend eind.