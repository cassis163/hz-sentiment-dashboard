Achter de foeilelijke cover van dit boek gaat een redelijk goed verhaal schuil. Fuego! is het tweede boek van Ab Fernhout (1960). Volgens het achterplat is het boek een intrigerende "criminal love story". Criminaliteit en liefde spelen inderdaad een rol in deze roman, maar ze voeren niet de boventoon. De plot gaat over Tim Thijssen, die na een carrière in de vastgoed een sabnatical heeft genomen. Op een dag ontvangt hij bericht dat de man van wie hij meende dat deze zijn vader was, niet zijn biologische vader was. Wie het wel was, is een man die onlangs in Spanje overleden is en Thijssen is de enige erfgenaam. Andere nabestaanden willen dat hij naar Spanje komt. Hiermee is Fuego! een familiegeschiedenis met thrillertrekjes.
Het boek begint sterk met het eerste hoofdstuk waarin de gevolgen van een brand op een Spaanse hacienda worden beschreven. Hier zien we Fernhout op zijn best. Met zijn beschrijving weet hij de situatie met woorden visueel te maken. Beschrijvingen zijn veruit het beste aspect van zijn boek, wat ook in het tweede hoofdstuk blijkt wanneer hoofdpersoon Tim Thijssen zich waagt aan een parachutesprong. Uitvoerig wordt daarna beschreven hoe Thijssen met zijn vriendin Edien Bogerd op hun dooie gemakje met een camper naar het zuiden afzakken. Ondertussen worden heel wat campings, cafés en restaurants bezocht. Het Spaanse landschap, de keuken en de flamenco nemen een voorname positie in het boek in.
Hoewel die plaatselijke elementen het verhaal kleur kunnen geven, wordt het al gauw vervelend. Er gebeurt te weinig om de aandacht van de lezer vast te houden. Het is té gemoedelijk. Later maakt Fernhout dat goed. In de tweede helft van het boek beginnen verschillende thrillerelementen naar voren te springen en wordt het doel van de reis mysterieuzer, vooral door tal van vreemde incidenten.
Dat Fuego! geen topper is, komt ook door de afstandelijke wijze waarop het verhaal geschreven werd. Lange tijd weet je als lezer niet welke gedachten de hoofdpersonen Thijssen en Bogerd hebben. Wat doet het eigenlijk met Thijssen, dat hij een andere biologische vader blijkt te hebben dan hij altijd had gedacht? Welke emoties maakt het los? Waarom laat hij zich zo snel overtuigen?
Toch is Fuego! een boek met potentieel. Met het herschikken van informatie en het beter uitwerken van de psychologie van Tim Thijssen, zou dit verhaal meer indruk maken. De prachtige beschrijvingen en zorgvuldige woordkeus bewijzen dat Fernhout wat in zijn mars heeft.