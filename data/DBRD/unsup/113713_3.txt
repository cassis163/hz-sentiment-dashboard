Vanuit Hebban mocht ik meedoen met de leesclub van dit boek.
Het verhaal van Alice heeft mij altijd al gefascineerd en ik heb het boek in de loop der jaren dan ook een aantal keren met veel plezier gelezen. Vorig jaar heb ik het boek in de vertaling van Sofia Engelsman aan mijn dochter van 12 voorgelezen en samen hebben we hier zeker van genoten.
Ik was dan ook benieuwd naar de bewerking van Ed Franck.
Toen ik het boek kreeg was ik verrast over het handzame formaat en de mooie gekleurde illustraties. Het zag er veelbelovend uit! Maar al lezend had ik al snel door dat deze bewerking zich richt op jonge kinderen waardoor ik de diepere lagen uit het oorspronkelijke verhaal miste. Het verhaal is nu vrij vlak zonder de mooie breedsprakige uitspraken maar past zeker bij de belevingswereld van 6-8 jarigen.
Naast de prachtige gekleurde illustraties, bevat het boek ook kleine pentekeningen. Deze voegden voor mij niet veel toe en hadden we wat mij betreft wel uitgelaten kunnen worden.
Kortom; een eenvoudige versie van het verhaal van de donkerharige Alice, zeer geschikt voor jonge kinderen. Maar lees ze dan alsjeblieft later de oorspronkelijke versie ook voor!