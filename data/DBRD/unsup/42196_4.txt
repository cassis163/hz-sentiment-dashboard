Het waarom en hoe van haar vijfde en tevens nieuwste thriller lees je hier in deze column op Hebban.

De Nederlandse Ingrid Oonincx (1968) is niet echt een veelschrijver, zeker niet als het over haar boeken gaat. Niet kwantiteit maar kwaliteit staat bij haar heel hoog in het vaandel. Twee verhaallijnen die zeker qua afstand en tijdstip een heel eind uit elkaar liggen. De een ontvouwt zich in 2017 ergens in het dorp Doodeind (Noord-Brabant), de ander gaat van start vanaf 1994 in een opvallende setting: het plaatsje Truth or Consequences (in de Amerikaanse staat New Mexico; het bestaat echt wel!).

Het gezin van Hannah en Jack woont in een klein dorp in Noord-Brabant. Hun vrienden zijn Laura en Jeff met hun zoontje Tommie. Max – zoon van Hannah en Jack – en Tommie zijn autisten die samen naar een school gaan voor speciaal onderwijs. De twee beste vrienden trekken vaak met elkaar op. Totdat Tommie plots spoorloos verdwijnt. Vanaf dan vertoont Jack een bizar gedrag; tevens zit hij te vaak aan de fles met alcohol. Ja, dan pas gaat er een luide alarmbel af bij Hannah. Truth or Consequences. Billy Jones wordt veroordeeld, nadat eerder door zijn schuld zijn verstandelijk gehandicapt broertje Bird om het leven kwam. Billy wordt voor ettelijke jaren opgesloten en groeit in de gevangenis uit tot de vertrouwensman van Juan, een beruchte drugsdealer. Slim als hij is, verklapt Billy heel wat over de misdadige praktijken van Juan aan de politie. De beloning volgt, zodat Jones aan een nieuw leven kan beginnen. Dit is erg tegen de zin van Juan…
Wat hebben die twee rode draden met elkaar gemeen? Ingrid Oonincx heeft dit spannende boek weer heel minutieus voorbereid en uitgewerkt. Plotten kan ze als de beste, schrijven ook. Knap hoe de auteur haar taal aanpast aan haar karakters en aan de uiteenlopende settings. Ook nu weer hanteert het Moordwijf (Oonincx is lid van het auteurscollectief Moordwijven) een doelgerichte woordkeuze. Haar directe en vlotte vertelwijze maakt het boek bijzonder aantrekkelijk om te verslinden. De vaart zit er stevig in, met dank aan de beknopte hoofdstukjes. Ook wisselt de schrijfster heel vaak van perspectief, een ideaal wapen tegen saaiheid.

De uiteindelijke ontknoping zorgt ervoor dat de lezer helemaal uit de lucht komt vallen. Kortom, dit is een bijzonder geloofwaardig verhaal met heel veel pit en zonder dipjes. Met Ingrid Oonincx als nieuwste aanwinst heeft De Crime Compagnie er een stevig ‘moordwijf’ bij. Pretty Boy is een meeslepende thriller, waarin de spanning en de psychologische lading de lezer constant intimideren.