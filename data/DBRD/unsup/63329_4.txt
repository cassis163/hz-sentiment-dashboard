Marieke Frankema debuteerde in 2016 met ‘Dochter van de zilv’ren maan’. Het is een meeslepend verhaal waarin veel vrouwelijke motieven verwerkt zijn. Dit gecombineerd met de warme schrijfstijl en de sprookjesachtige fantasie van de auteur maken het lezen van dit boek tot een heerlijke ervaring.
Een van de motieven die sterk in het verhaal aan bod komt is de maan, van oudsher een vrouwelijk symbool. De verschillende fasen van de maan verwijzen naar de levenscyclus van de mens en de vrouw in het bijzonder (maagd, moeder, grootmoeder) Verder staat het hemellichaam voor ambivalentie: leven en dood, donker en licht, vruchtbaarheid en onvruchtbaarheid.
Met betrekking tot het leven kunnen enkele vrouwelijke personages onderverdeeld worden in de drie levensfasen. Dit geldt met name voor Mara, Aza en Nanjari. De onderlinge relaties tussen deze vrouwen, met name de eerste worden door de auteur op een ontroerende wijze uitgewerkt. Steeds krijgt de lezer een stuk informatie via flashbacks, die de complexe situatie verklaren en de aanzet laten zien voor een onvermijdelijke tragedie.
Daarnaast is het moederschap een belangrijk motief in het verhaal. Enkele aspecten hiervan o.a. liefde, bescherming en wijsheid komen uitgebreid aan bod. Het geheel krijgt nog een extra dimensie doordat het verhaal zich afspeelt in een matriarchale gemeenschap.
Dus voor iedereen die graag een meeslepende fantasy roman wil lezen waarin vrouwelijkheid centraal staat, is ‘Dochter van de zilv’ren maan’ een absolute aanrader. #dochtervandezilvrenmaan #mariekefrankema #uitgeverijnimisa