Na zijn duizelingwekkende avonturen in De duivelsrug komt Jeff Meeks op doorreis in aanraking met Charls Crisp die zijn geld in een afgelegen casino staat te vergokken. Crisp ziet er verlopen uit. Maar zijn kleding is wel van uitstekende kwaliteit. Omdat hij dronken is, wordt Jeff Meeks gevraagd hem naar huis te rijden. Het tweetal komt aan in Charlsville, een dorpje met bijzondere bewoners. Meeks die al wat gewend is, kijkt zijn ogen uit. Er is een café waar de bezoekers niet hoeven te betalen, en dat is ook niet nodig in het dorpswinkeltje, waar overigens tot spijt van de eigenaresse vrijwel niemand binnenkomt.
Pas geleidelijk ontdekt Jeff Meeks wat Charlsville zo bijzonder maakt. Het gehucht is vermoemd naar Charls Crisp omdat hij het stichtte nadat hij zestig miljoen dollar had gewonnen in een loterij. Maar geld maakt hem niet gelukkig. En de dorpsbewoners evenmin. Een ieder van de Charlsville bewoners is eenzaam, elk op een andere manier. Charls Crisp woont samen met zijn dochter maar heeft intussen nauwelijks contact met zijn andere kinderen. Eén van hen verdween. Het vreemde is dat hij niet wil dat deze verloren zoon opgespoord wordt. Zijn dochter Cory wil dat wel en zij belooft Meeks twintigduizend dollar als hij haar broer weet te vinden.
Peter de Zwaan is er weer moeiteloos in geslaagd markante personages in een thriller bij elkaar te brengen. Net als in andere boeken van zijn hand worden de personen gekenmerkt door morele ongeremdheid en egoïsme. Het is een cynische blik op de wereld die De Zwaan de lezer schenkt. Alleen de dochter van Crisp geeft het boek nog kleur met haar zusterlijke bezorgdheid.
Toch kan De Zwaan niet ontzegd worden dat hij onderhoudend schrijft. Het begin is vooral intrigerend door het maffe dorp waarin Meeks is aanbeland. Geleidelijk aan neemt de spanning toe en komt het tot een onthutsende ontknoping. De Charlsville jackpot is daarbij niet zo grof en meedogenloos als de vorige roman van De Zwaan, hoewel het in Charlsville ook niet zachtzinnig aan toe gaat. De slotscène waarin de hoofdpersonen alles nog even uitleggen, doet aan de ontknoping eigenlijk alleen afbreuk. Niettemin een fraai geschreven boek.