Eén ding weet ik zeker: dit verhaal neemt je mee naar de wonderbare wereld tussen de sterren waar aliens wonen.
Bangelijk, spannend; ongelooflijke sciencefiction!
Als tienjarige was ik een enorme fan van sciencefiction boeken. Bij ons in de bib had je boeken met een rood en geel stickertje. De rode waren meisjesboeken, de gele meer jongensboeken. Ik ging voor de gele met spanning, avontuur en sciencefiction. Volgens mij heb ik toen alle beschikbare alien verhalen gelezen. Daarna is eigenlijk mijn interesse voor dat genre verdwenen. Tot nu, en wat heerlijk, weer met een jeugdboek.
Het boek is zeer mooi uitgevoerd, een prachtige hardcover met een zeer mooie tekening van Bart Mertens. Alle illustraties in het boek zijn trouwens ook van zijn hand. Hij geeft zeer mooi weer wat Marina schrijft, tekeningen met lekker veel details om bij weg te dromen.
Marina schrijft een sciencefictionverhaal op zo een natuurlijke manier alsof het allemaal echt is. Nergens klinkt het ongeloofwaardig of ingewikkeld. Het is geschreven voor kinderen vanaf 10 jaar en het is daarom ook leuk dat de hoofdfiguren vier kinderen zijn van die leeftijd, schept onmiddellijk een band voor de kinderen. De hoofdstukken hebben telkens een duidelijke titel en zijn niet te lang. Fijn is ook dat moeilijke woorden worden aangegeven en onderaan de pagina verklaard.
Het is een verhaal met emotie, spanning, vriendschap, ruzie, verraad, samenhorigheid, doorzetting,… kortom een heel aantal sociale vaardigheden die kinderen nodig hebben. Er zit een positieve boodschap in het verhaal wat het een absolute meerwaarde geeft. Het is niet zomaar het zoveelste jeugdboek op een rij maar eentje met waarden en normen in, zo eerlijk en natuurlijk beschreven dat het niet belerend is maar lerend voor de kinderen.
Een boek dat net zo goed door volwassenen gelezen kan worden als door kinderen, heb bewijs dat het een goed is.