Langzaam, beetje bij beetje, is de mens en de natuur uit elkaar gegaan.
We verblijven hoofdzakelijk binnenshuis en in een stedelijke omgeving.
Dankzij moderne woonvormen kunnen we een langer, relaxter en meer voorspelbaar leven leiden. Maar eigenlijk zijn en blijven wij dezelfde soort wezens die 200.000 jaar geleden door het bos struinden op zoek naar eten.
We leven dus een heel ander leven dan waar onze lichamen voor gemaakt zijn, maar de behoefte aan licht, beweging en natuur is nog wel hetzelfde.
De keerzijde van onze levensstijl is dan ook, dat door afwezigheid van een groene leefomgeving “natuurgemis” omtstaat, vermoeidheid en verschillende gezondheidsklachten. Er is een eenvoudige manier om dat tegen te gaan: de Bosluchtmethode, oftewel planten en licht naar binnen halem in de ruimtes waar je het meest bent. De natuur dagelijks in je leven krijgen en zo je levenskwaliteit verbeteren. In Skogluft beschrijft Jorn Viumdal uitgebreid hoe hij via diverse onderzoeken uitkwam op deze methode.

Op het omslag zie je meteen een voorbeeld van Boslucht in de praktijk, een stellage met planten die thuis, op het werk of in een instelling aan de muur kan hangen. Als je voor het eerst het boek doorbladert, vallen meteen de prachtige foto’s en duidelijke instructie tekeningen op. Zoals verwacht wordt de Bosluchtmethode besproken, maar er wordt ook uitgebreid beschreven welke (wetenschappelijke) onderzoeken eraan vooraf gingen en er staat een praktische handleiding in om zelf ermee aan de slag te gaan in je eigen huis of werkplek.

Ik vind Jorn Viumdal behoorlijk overtuigend in zijn boek, ik herkende zeker de situatie over het werken in een kantoorgebouw zonder daglicht en frisse lucht en dat daar lichamelijke klachten en vermoeidheid uit voortvloeien.
Het is knap hoe deze methode voor iedereen toepasbaar is gemaakt en 1 van mijn goede voornemens dit jaar is dan ook om de methode toe te gaan passen in mijn huis.

Ik heb het met veel plezier gelezen en zou het zeker iedereen aanraden, ik geef het boek een 9.