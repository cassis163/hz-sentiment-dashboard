Het laatste deel van de Noordzeemoorden. Een deel ook waar ik reikhalzend naar uitkeek. Voldeed het boek ook aan mijn verwachtingen?
Eindspel is de meest gruwelijke uit de serie. De details over wat er met de meisjes is gebeurd zijn verschrikkelijk en gaan je soms alle voorstellingsvermogen te boven. En erg knap hoe Isa dat weet te beschrijven. Hoe ze in het hoofd kruipt van Ed en Vincent, 2 mannen die je echt niet wil tegenkomen.
Het boek sleepte mij dusdanig mee dat ik bij vlagen, net als bij een horrorfilm, naar de personages riep dat ze iets vooral niet moesten doen omdat daar juist het gevaar dreigde. En je raadt het natuurlijk al…ze luisterden niet…heel frustrerend.
Het is een spannend verhaal wat je zo snel mogelijk wil uitlezen. Terwijl je er aan de andere kant zo lang mogelijk over wil doen omdat je weet dat het na dit boek klaar is met de serie. En dat wil ik niet. Ik ben in de loop van de boeken toch een beetje van Kyra en Maud gaan houden. En ik vind het jammer om afscheid van hen te nemen.
Is Eindspel de beste uit de serie? Nee, dat niet. Dat vind ik persoonlijk Ijskoud. Wel vind ik dat de serie en verhaallijn op een goede en geloofwaardige manier worden afgerond. Ik heb in ieder geval geen vragen meer over.
Wel zou ik het leuk vinden als Maud en Kyra nog eens in een boek opduiken. Gewoon, omdat ik ze nu ga missen.
4 sterren.