Maud
De stadstuin
door Anne West

Voor de leesclub van Hebban en uitgeverij Zomer & Keuning mocht ik het eerste deel van de trilogie van de stadstuin, Maud, van Anne West lezen. Waarvoor heel hartelijk bedankt.

De stadstuin is een trilogie die draait om de drie zussen, Maud, Yara en Britt. In het eerste deel staat vooral het leven van Maud centraal. Toch krijg je ook al een inkijkje in het leven van Yara en later ook in die van Britt.
Doordat er steeds gewisseld wordt tussen Maud en Yara, zit er een lekkere vaart in het verhaal. Anne West heeft een prettige schrijfstijl. Ze kan heel levendig en kleurrijk (en geurrijk) schrijven. Je waant je regelmatig tussen de aardbeienplantjes in de tuin! En je krijgt vanzelf enorme trek in deze heerlijke zomerkoninkjes!

In dit deel leven we mee met Maud. De oudste en ook de succesvolste van de drie zussen. En ondanks dat ze alles wilt laten wijken om een graag gewilde promotie binnen te slepen, is ze niet gelukkig in het bedrijf waarin ze werkt.
Ook twijfelt ze aan haar relatie met Rob, en heeft ze zelfs het vermoeden dat hij vreemd gaat met haar zus Yara omdat ze wel heel veel tijd samen doorbrengen. Daarnaast heeft Rob een kinderwens, dit in tegenstelling tot Maud. Want een kind zou haar carri√®re erg in de war kunnen schoppen.
En dan is er ook nog die stadstuin. De tuin waar haar vader zoveel tijd en energie in heeft gestopt. Maar nu hij overleden is en het geld dat hun vader voor de tuin had achtergelaten op is, is het de vraag wat er met de tuin moet gebeuren. Verkopen aan een projectontwikkelaar? Of de tuin behouden voor de mensen uit de buurt, met in het bijzonder de ongeneeslijke zieke Joep? Hij is het vriendje van Nova, de dochter van Yara. En hij heeft nog een laatste wens: met de groente uit zijn tuin een groot diner maken voor de mensen uit de buurt, waarbij hij zelf de chef kok is.
Maar deze laatste keuze kost geld en tijd, en wilt Maud dit wel investeren? En als ze dat al doet, kan de wens van Joep wel op tijd vervuld worden? En heeft ze wel zin om tijd in de tuin te stoppen, terwijl ze veel liever alles laat wijken voor de promotie?

Ik heb genoten van het boek. Toch vond ik af en toe dat er te weinig vaart in het verhaal zat, het verhaal kabbelde een beetje voort. Niet dat het saai was, zeker niet. Maar ik miste soms wat spanning, een brok in de keel gevoel of juist erg moeten lachen om een grapje in het verhaal.

De extra verhaallijnen van de tuinman en Joep zijn een mooie toevoeging. Ik leefde vooral erg mee met het verhaal van Joep. En ik ben ook erg benieuwd hoe het verder met hem gaat. Hopelijk gaat dit in de volgende delen voor kippenvelmomenten zorgen. Maar ik denk dat dat met een schrijfster als Anne West helemaal goed gaat komen.

Ook had ik verwacht dat het boek meer alleen over het leven van Maud zou gaan. Ik vond het jammer dat ik dan ook al zoveel te weten kwam over het leven van Yara. Hierdoor ben ik minder benieuwd naar het vervolg. (maar door de keuze om het verhaal afwisselend door Maud en Yara en later ook door Britt te vertellen, las het wel heel prettig!)
Echter door de andere leesclubleden ben ik ook aan het denken gezet. Want is het inderdaad wel zo dat je alles al weet? En zou het niet zo kunnen zijn dat wanneer je het verhaal van Yara leest, blijkt dat alles er toch net anders uit ziet dan dat het nu lijkt? Misschien hebben mijn medeclubleden wat dat betreft wel gelijk. Ik ga in elk geval in de gaten houden wanneer de andere boeken uit komen. Want door hun vraagtekens kriebelt het toch om verder te lezen in de andere delen!

Ik waardeer het boek op 3 sterren.