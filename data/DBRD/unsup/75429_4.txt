Als uitgeverij Van Halewyck Hilde Vandermeeren benadert om een samenwerking aan te gaan met strafpleiter Walter Damen, hoeft ze daar niet lang over na te denken. Ze is inmiddels geëvolueerd van schrijfster van 40 kinderboeken naar een schrijfster van succesvolle thrillers. Al tijdens hun eerste overleg ontstond het idee voor Rusteloos. Dat deze samenwerking inmiddels voor een trilogie is gemaakt, geeft aan dat beide auteurs hun gezamenlijke doel positief inzien.

Als een auteur, zoals Hilde Vandermeeren, meteen vanaf het debuut succesvol is met de voor prijzen genomineerde boeken, is het nogal een risico om uit een bepaalde comfortzone te komen. Natuurlijk kan dat verfrissend werken en een andere kijk op je werk- en denkwijze geven. Maar het kan er ook voor zorgen dat een vorm van krampachtigheid gaat ontstaan. Van krampachtigheid is echter geen sprake. Rusteloos is een goed en uitgebalanceerd verhaal geworden, waarbij de verschillende invalshoeken van beide auteurs duidelijk naar voren komen en geeft aan dat Vandermeeren een toptalent is.

Kirsten Hartogs is een 28-jarige Vlaamse advocate die in Lissabon voor Fontes & Accociados, een gerenommeerd Portugees advocatenkantoor, werkt. Als de dochter van een Portugese partijvoorzitter wordt vermist, valt al snel de verdenking op Marnick Tanghe, een Vlaamse projectontwikkelaar, die ook werkzaam is in Portugal. Op zoek naar een advocaat die hem kan bijstaan om zijn onschuld te bewijzen, krijgt Kirsten Hartogs deze opdracht. Dit is haar eerste grote zaak en direct één waarmee ze in het middelpunt van de belangstelling staat en daar moet ze duidelijk aan wennen. Miguel Rodrigues is een onderzoeksjournalist, die zijn vraagtekens zet bij de beschuldigingen en gaat op zoek naar het ware verhaal achter de verdwijning. Daarbij maakt hij geen vrienden en wordt hij door zijn eigen hoofdredacteur met allerlei flutopdrachten ver weg gehouden van het onderzoek naar de verdwijning.

Beide proberen op hun manier en met de middelen die ze tot hun beschikking hebben om Tanghe vrij te pleiten, en om achter de waarheid te komen van deze ontvoering. Dat dit gepaard gaat met enig gevaar en een inbreuk op hun privélevens, is een dure prijs die ze moeten betalen.

Wat tekenend is voor de verhalen van Hilde Vandermeeren is dat ze de lezer direct bij de haren pakt en het verhaal intrekt. Geen moment heeft de lezer het idee dat ze afstandelijk kan zijn van de hoofdpersonages, met name bij Als alles duister wordt is dat opmerkelijk. Juist dit gegeven is bij Rusteloos net even iets minder. Het is alsof die dichte betrokkenheid van de lezer een fractie minder is dan bij haar vorige verhalen. Dit geeft dat de klik met Kirsten Hartogs net even minder is en dat Vandermeeren harder moet werken om Kirsten prominent het verhaal te laten dragen. Haar personages zijn, zoals gebruikelijk, heel goed neergezet en ze heeft niet veel nodig om haar personages duidelijk en doeltreffend in de verhaalvorm te geven. Geen overbodige tekst als het kort en bondig kan.

De samenwerking met Walter Damen, een 46-jarige advocaat, die al verscheidene boeken op zijn naam heeft staan, heeft niet geleid tot een boek dat vol staat met allerlei zaken met betrekking tot de wetgeving, maar meer over de dagelijkse gang van zaken op een advocatenkantoor, waardoor het nooit een te ingewikkeld verhaal wordt.  

Het is geen boek geworden waar de achtervolgingen elkaar opvolgen, het bloed van de pagina’s spat en de doden opgestapeld kunnen worden. Rusteloos is een verhaal waar de dreiging subtiel wordt verpakt, maar wel constant aanwezig is. Damen en Vandermeeren hebben een aanzet gegeven voor een trilogie is best wel eens succesvol kan uitpakken. Deze door de uitgever Van Halewyck gestarte samenwerking heeft de eerste test keurig doorstaan.