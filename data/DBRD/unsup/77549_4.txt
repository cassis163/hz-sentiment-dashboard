Wat elke vrouw moet weten, gynaecologisch handboek voor de vrouw van o tot 100 jaar door Pauline Ottervanger en Wilma Smit

Ottervanger en Smit zijn beiden succesvolle gynaecologen. Zij merkten op dat er heden ten dage wel enorm veel medische info (online) te vinden is maar dat het daarom niet makkelijker is om juiste informatie te vinden. Elke vrouw heeft wel eens een medische vraag waar zij zelf een antwoord op wil vinden voor ze naar haar arts stapt; maar welke info is betrouwbaar?

Daar komt dit boek van pas: het bevat een bondige, duidelijke uitleg over de werking van de geslachtsorganen, info over anticonceptie, over hormoontherapie, over soa’s,…
Alles dat je als vrouw op gynaecologisch vlak kan overkomen of waarover je vragen kan hebben staat in dit boek. De uitleg is beperkt maar wel volledig en voor wie graag meer info wil, staan er in de kantlijn telkens verwijzingen naar betrouwbare sites.
Achteraan in het boek staat nog een verklarende woordenlijst en een overzichtelijk register op alfabet.

Ga je in dit boek elk detail terugvinden over een specifiek probleem? Nee. Maar Wat elke vrouw moet weten biedt wel een startpunt, een eerste geruststelling of waarschuwing én een ‘routebeschrijving’ voor een verdere zoektocht.

Zoals ze het zelf zeggen op de achterflap: ‘Kortom, een onmisbare vraagbaak op het gebied van het vrouwenlichaam…’