Met Hart van Smaragd schrijft Miranda Peters een einde aan haar GAIA Trilogie. Dit derde deel wordt net als voorgaande delen, Hart van Glas en Hart van Vuur, uitgegeven door Dutch Venture Publishing.

Miranda Peters schrijft al sinds ze klein is fantastische verhalen. Jaren later maakte ze haar droom, schrijfster worden, werkelijkheid toen ze in aanraking kwam met Young Adult Fantasy. In februari 2018 kwam het eerste deel in de GAIA Trilogie uit.

In deel één en twee lazen we hoe Hester (Hestia) en Siem elkaar leren kennen. Ze ontdekken dat ze bijondere krachten hebben verkregen door een genmutatie toen ze nog embryo waren. Samen met hun vrienden proberen ze een naderend onheil af te wenden: er zijn mutanten die hun menselijkheid verliezen. In dit derde deel, Hart van Smaragd, reizen Siem en Hester af naar Rhodos met hun vrienden om hun tegenstanders uit de weg te ruimen en een zekere toekomst te garanderen voor iedereen.

Het boek hangt van actie aan elkaar en start direct aan het einde van boek twee. Het een na het andere ingrijpende voorval vindt plaats waardoor de personages weinig tijd hebben om na te denken. De hoofdpersonages raken hierdoor soms wat stuurloos. Wie moeten ze vertrouwen en wie vooral niet?

Peters weet met Hart van Smaragd de lezer op het puntje van de stoel te houden. Elke gebeurtenis ontrafelt stukje bij beetje het raadsel. Waar zijn de mutanten op zoek? En hoe komt er een einde aan GAIA?

De personages worden in dit laatste boek niet veel verder uitgediept als in de eerste twee boeken, maar dat is niet erg. Hart van Smaragd is niet een boek om losstaand te lezen. Er is een zekere verwachting dat je de kennis hebt uit de eerste twee boeken.

Met Hart van Smaragd heeft Peters een waardig einde geschreven aan de trilogie. Het is een boeiend, soms wat onrealistisch verhaal met personages die bijzonder menselijk zijn.