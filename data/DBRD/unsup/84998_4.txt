Een alleraardigst boekje voor bibliofiel en beginnend schrijver.
'Alweer een bestseller' is de herziene uitgave van de uit 2008 uitgekomen 'Bestseller' in die acht jaar is er, volgens zeggen, behoorlijk veel veranderd. Voor mij was het een eerste kennismaking met Paul Sebes & Willem Bisseling. Die ontmoeting is lekker verhelderend op het gebied van het tot stand komen van een boek, die gaat van schrijver naar lezer en alle daarbij behorende stappen. Die tussenliggende tijd is behoorlijk lang en dat buiten het schrijven om, want als het verhaal zo goed als af is komt het moeilijkste misschien nog wel: hoe komt het bij de lezer?

Die eerste stappen hoe een boek geschreven dient te worden staan beschreven in hoofdstuk 2: De aanvang: voorbereiding is het halve werk en hoofdstuk 3; Het schrijven zelf: eindelijk aan de slag. Hier leren we hoe een verhaal tot stand komt, veel (bestaande) valkuilen, thema's, de drie P's: plot, plaats, perspectief, de vijf W's wie, wat, waar, wanneer, waarom en de 4 S'en stijl, sfeer, spanning en structuur. Voor mij als lezer is het een duidelijk richtlijn hoe een verhaal opgebouwd is, hoe je daardoor de diepere lagen kunt vinden en hoofd- en subthema's kunt herkennen. In het boek staan op pagina 68 en 69 een vragenlijst voor de schrijver en een schema die je als lezer zou kunnen gebruiken als leidraad voor leesclubs, hierin staan de hoofd- en brijpersonages, hoofd- en subthema's en decor.

De hoofdstukken 4 en 5 zijn erg interessant voor de schrijver in sp√© er wordt ingegaan op: De selectie: je manuscript insturen en De uitgeverij: de weg naar publicatie. Aan de hand van een aantal praktijkvoorbeelden wordt verteld over de lange weg die jouw verhaal zou kunnen gaan leiden.

Hoofdstuk 6 en de bijlagen bevatten voor schrijver en bibliofiel veel leuke wetenswaardigheden, standaard brieven, voorbeeld proposals en een modelcontract.

Voor mij als lezer en nieuwsgier heb ik genoten van alle tips, beschrijvingen en voorbeelden. Het is hier en daar wat summier: meer diepgang en meer voorbeelden zouden niet misstaan. Voor een schrijver die al een aantal boeken op zijn naam heeft staan is het waarschijnlijk allemaal wat te betuttelend. De beginnende schrijver zal het meer aanspreken al is het duidelijk een handleiding. Er is zeer zeker meer voor nodig om een boek uit geven te krijgen zoals: concentratie, talent, schrijfcursussen en/of -wedstrijden, ambitie en doorzettingsvermogen.