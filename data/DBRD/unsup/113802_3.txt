maar ik denk dat veel volwassenen ook veel plezier kunnen beleven aan de verhalen van Nicolas Flamel.,De Warlock is het vijfde en een-na-laatste deel van de serie 'De geheimen van de onsterfelijke Nicolas Flamel' van Michael Scott.
Nicolas en zijn vrouw Pernella zijn dankzij een elixir honderden jaren oud. De formule hiervan zit verstopt in een magisch boek. Wanneer dit boek verdwenen is nemen de krachten van de Flamels snel af. Volgens een oude voorspelling zal een tweeling geboren worden die alle kwaad op aarde tegen kan houden. De Flamels zijn hun leven lang op zoek geweest naar de tweeling en sinds een week weten Josh en Sophie dat zij de uitverkorenen zijn. Terwijl bij de Flamels de krachten afnemen, groeien die bij de tweeling. In De Warlock zijn we op het punt aanbeland dat Nicolas Flamel op sterven ligt en San Francisco op het punt staat verwoest te worden door eeuwenoude monsters. Juist nu de krachten van de tweeling heel hard nodig zijn, gaan Josh en Sophie ieder hun eigen weg. De ene kiest voor het goede, de andere voor het kwaad. Maar wie of wat is goed of kwaad?
Het is onmogelijk om De Warlock te lezen zonder kennis te hebben van de vier voorgaande delen. Ik begreep in eerste instantie helemaal niets van het boek. Er wordt constant heen en weer gesprongen tussen verschillende werelden en schaduwrijken, en heden, verleden en toekomst wisselen elkaar af. Verder hebben vele historische figuren een rol in het boek, zoals Shakespeare en Jeanne 'd Arc. Zonder de andere boeken gelezen te hebben kun je niet begrijpen wat hun rol is in het verhaal. Nadat ik mijzelf flink ingelezen had kreeg Nicolas Flamel mij ook in zijn greep en vond ik het jammer dat De Warlock een open einde had. Het liefste van al wilde ik meteen doorlezen in deel zes. Het verhaal zat erg goed in elkaar. Wat ik miste was een woordenlijst achterin het boek, want de vele moeilijke woorden en namen leidden mij erg af van het verhaal. Het boek is een echt young adult boek, maar ik denk dat veel volwassenen ook veel plezier kunnen beleven aan de verhalen van Nicolas Flamel.