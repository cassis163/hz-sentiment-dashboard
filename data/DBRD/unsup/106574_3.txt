Het vooroordeel dat vaak heerst over erotische romans is dat ze clichématig zijn en nauwelijks een verhaallijn bevatten, enkel heftige sexscènes. Slechts gedeeltelijk is dat van toepassing op Royal Passion. De verknipte jongen met een voorkeur voor dominantie kennen we uit de welbekende 50 tinten boeken. Toch is de insteek van Geneva Lee anders en in zekere zin uniek. Niet eerder werd er een erotische roman geschreven met een prins in de hoofdrol. Het is vernieuwend hoe Lee een beeld schetst van de extreme rijkdom en luxe in de Koninklijke familie, maar ook de beperkingen van dit leven en het ontbreken van warmte in de familie.
Alexander is als personage niet erg bijzonder ten opzichte van andere erotische boeken, los van het feit dat hij blauw bloed heeft natuurlijk. Hij is knap, aantrekkelijk, sterk, gepassioneerd en eigenzinnig, maar dat is het dan. Clara daarentegen blijkt niet het onschuldige en degelijke meisje te zijn wanneer ze met Alexander samen is. Ze lijkt zich niet te generen in zijn bijzijn, houdt zich niet aan de etiquette en dient de royal family zelfs van repliek. Het is fijn om te lezen over Geneva Lee's geschetste koninklijke familie waarover we alleen maar kunnen gissen of dit ook echt zo zou gaan bij het Britse koningshuis.

Naast dat het boek een duidelijke verhaallijn bevat, heeft Royal Passion uiteraard ook genoeg erotische scènes. Hoewel de setting unieker is, zijn de handelingen en beschrijvingen niet erg anders dan in andere erotische romans. Ook de aanloop van sommige passages (niet perse de erotisch getinte) viel me soms wat tegen. In veel boeken wordt er lang om de hete brij heen gedraaid, nu vond ik sommige dingen abrupt en snel gebeuren. Daarnaast kwam niet alles heel geloofwaardig op me over. Nu hoeft dat ook niet in een (erotische) roman, maar een kroonprins die alleen met een pet en zonnebril op, zonder strenge beveiliging door de straten loopt als hij op weg is naar een restaurantje, met een meisje aan zijn arm dat constant door de roddelpers onder de loep wordt genomen, vond ik erg onwaarschijnlijk. Maar misschien heb ik het mis en doet ónze Alexander dat dagelijks ;)

Ondanks wat kantekeningen wekt Geneva Lee met haar gepassioneerde liefdesverhaal nieuwsgierigheid naar de volgende twee delen. Ik ben erg benieuwd hoe Alexander en Clara uiteindelijk bij elkaar zullen komen. Het lijkt er niet op dat het gewone meisje gaat passen in het leven van een kroonprins, maar we weten allemaal hoe het einde van dergelijke erotische series vaak is...

***/****