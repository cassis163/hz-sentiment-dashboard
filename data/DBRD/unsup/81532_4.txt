Brazilië, door Michael Palin. Uweetwel... van Monty Python. En K-K-K-Ken. En sinds vrij lange tijd toch al, bij mij dan, bekend van zijn boeken en tv-series over zijn reizen (en een enkele tussendoorse roman).

Een nogal zwaar boek. Niet zozeer vanwege de inhoud, je kan aan deze schrijver een luchtige stijl wel overlaten, maar meer door het formaat (ca. 320 A4 formaat pagina's in een harde kaft) en het wat dikkere glanzende papier, waardoor de vele foto's erin prachtig tot hun recht komen.

Een boek om op tafel te leggen dus. Stevige pot thee cq familiezak paprika superchips erbij. Slofjes aan. Wat katjes in de buurt en bladeren maar. En kijken. En lezen. Het verhaal over Palin's reis langs de vele uithoeken van Brazilië. Van arm tot rijk. Van Rio tot Matanzas. Van hilarisch tot bloedserieus. Van Amazone tot Christo Redentor. Van frivool tot kritisch. Van Niemeyer tot Neymar maar vooral een zeer vermakelijk en boeiend typisch Palin verslag. De man lijkt mij /is oprecht geïnteresseerd, schrijft zowel kritisch als onbevooroordeeld en laat niet na zichzelf zo hier en daar voor joker te laten zetten.

Niet alleen de toeristische trekpleisters worden belicht. De nadruk ligt in dit boek op de mensen die in dit immense land wonen en wat zoal hun bezig-, vrolijk- en triestigheden zijn. De foto's en het verhaal versterken elkaar.

Ik meen dat hier ook een korte tv-serie van geweest is op Canvas. Die moet ik dan nog eens een keertje opsporen op internet.