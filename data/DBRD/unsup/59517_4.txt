Er zijn een aantal bekende Nederlandse auteurs die in je opkomen als je denkt aan fijne feelgood romans van eigen bodem. De Haagse Gillian King is er daar één van. Haar nieuwste boek 'Alles of niets' scoort wederom weer hoog op de feelgood-ladder.

Evenals in haar voorlaatste boeken, staan er in 'Alles of niets' meerdere personages centraal: twee vrouwen strijden om één man. Het verhaal wordt afwisselend vanuit de twee dames belicht. Roos en Thijs zijn al sinds hun schooltijd samen, maar ervaren een moeizame periode in hun relatie omdat Roos is vreemdgegaan met een collega. Thijs heeft haar niet verlaten, maar is duidelijk gekwetst en het lukt hem niet goed om het vertrouwen in Roos terug te krijgen. Juist in die verwarrende fase ontmoet hij een aantrekkelijk meisje in de trein, die hij tevens aan een baan helpt op zijn kantoor. Nikki's relatie is net verbroken, maar ze raakt op slag verliefd op Thijs en vergeet daardoor al haar zorgen. Wat volgt is een ingewikkelde driehoeksverhouding, waarbij Thijs heen en weer geslingerd wordt van een stabiele relatie met Roos naar een vurige affaire met Nikki.

De formule in dit nieuwste pareltje aan de kroon van King is opnieuw een basisrecept; geen ingewikkelde personages of verhaallijnen, één en al herkenbare eigenschappen en vooral een flinke dosis liefde. Toch voegt King aan ieder boek een eigen sausje toe wat het verhaal verfrissend houdt. Haar moderne vertelkunst is pakkend en heeft precies de juiste toon voor het genre. Je vliegt als lezer bijna letterlijk door de bladzijden heen.

De driehoeksverhouding wordt belicht vanuit beide vrouwen, wat maakt dat je je als lezer zult aansluiten bij één van de teams. Toch houdt King het spannend en geeft ze het verhaal een wending, waardoor ook je voorkeur geregeld wisselt. Beide vrouwen hebben wat op hun kerfstok maar wekken tegelijk sympathie op bij de lezer. En hoewel Thijs schaamteloos vreemdgaat, wordt hij niet afgeschilderd als een macho man maar eerder als een lieve teddybeer op zoek naar begeerlijke aandacht. Voor wie Thijs uiteindelijk kiest is aan de nieuwsgierige lezer om zelf te ontdekken. Het einde is in elk geval een fijne feelgood-afsluiter waarmee je het boek tevreden dicht zult slaan.