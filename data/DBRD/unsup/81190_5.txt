Bijna 66 jaar en dan je romandebuut maken. Dat doet Henk Spaan, en hoe. Zijn ‘Oude vrienden’ is een prachtig boek. Spaan had natuurlijk al een indrukwekkende staat van dienst. Bekend televisiemaker (o.a. ‘Pisa’ en ‘Studio Spaan’), columnist en dichter. Maar een roman had hij nog niet gepubliceerd.

In ‘Oude vrienden’ vertelt de wereldberoemde Nederlandse kunstenaar Manuel (Mani) de Witte over zijn leven. Hij is nu op leeftijd, heeft last van zijn prostaat en blikt terug op zijn jeugd en zijn opkomst als kunstenaar. Zijn bijna levenslange liefde voor buurmeisje Thea, zijn vriendschap met glazenier Sjeng en zijn moeizame relatie met broertje Rob staan daarbij centraal.

Spaan neemt de lezer mee naar het kunstwereldje van Amsterdam, het carnaval in Zuid-Limburg, naar Beirut, San Francisco en Parijs. De belevenissen van Mani de Witte worden beschreven met veel humor, maar ze veroorzaken tegelijkertijd vaak ontroering. Spaan was ooit redacteur van het Amsterdamse studentenweekblad Propria Cures en dat is nog goed te merken. Net als veel andere oud-redacteuren (o.a. Hans Vervoort en Peter Andriesse) is hij een uitmuntend verteller, met een heldere schrijfstijl zonder franje.

‘Oude vrienden’ biedt niet alleen mooie portretten van de hoofdpersonen Mani, Thea, Sjeng en Rob. Spaan voert ook veel onvergetelijke bijfiguren op, zoals Sjengs tante Stephanie met haar losse zeden en de synchroonzwemmende ‘zusjes uit Schandelen’, die geen zusjes zijn, maar een lesbisch stel. Het resultaat is een bijzonder rijk boek over liefde en vriendschap, een droomdebuut.