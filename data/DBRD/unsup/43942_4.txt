Jojo Moyes (1969) is stilaan de koningin van de romanbestsellers aan het worden. Ongetwijfeld heeft menig liefhebber van romans het boek Voor jou gelezen of de verfilming met Emilia Clarke gezien. Na dit eerste en tweede deel, Een leven na jou, is er nu een derde deel over de sympathieke English lady Louisa Clark op de boekenmarkt verschenen: Voor mij.

Wat de trilogie zo aantrekkelijk maakt, is dat het hoofdpersonage zo’n beminnelijk karakter heeft. Louisa Clark - klein van stuk, maar groots in haar ambities – is een tamelijk ‘gewone’ vrouw, die opvalt vanwege haar bijzondere voorliefde voor vintage kleren. Ze is de vleesgeworden eerlijkheid en vriendelijkheid, vanwege haar lieve en zorgzame karakter. Dat zorgzame kwam al tot uiting in Voor jou, waarin Louisa een man met een dwarslaesie (Will) verzorgde, met wie ze een relatie kreeg. Aan het einde van het eerste boek komt Will te overlijden en belandt Louisa in een langdurige rouwperiode en geeft ze zich op voor rouwcursussen waar ze haar nieuwe vriend Sam ontmoet. In Voor mij, is het nog steeds dikke mik tussen Sam en Louisa. Een belangrijke beslissing van Louisa zorgt er echter voor dat hun relatie op losse schroeven komt te staan. Louisa besluit om de persoonlijke assistente te worden van Agnes Gopnik, de tweede vrouw van de heer des huizes, in New York. Hierdoor zullen de twee geliefden een oceaan moeten overbruggen om elkaar in de armen te kunnen vliegen. Louisa’s inburgering in New York bij de Gopniks verloopt soepel, haast té gemakkelijk, als ze door de onzekere Agnes wordt meegesleept van het ene naar het andere chique feestje aan de Upper Eastside en begint te wennen aan de luxerijen die haar nieuwe leven haar biedt. Ondertussen krijgt Sam op zijn werk als ambulancebroeder in Londen, een nieuwe collega: de jonge, knappe Katie. Niet alleen Sam krijgt aandacht van vrouwelijk schoon. Op een gala ontmoet Louisa een knappe look-a-like van haar oude geliefde Will en blijft ze hem maar tegen het lijf lopen…

Ook dit boek kenmerkt zich door de heerlijk vlotte stijl. De lezer zal zich niet verwikkelen in lastige dialogen of ellenlange beschrijvingen, maar leest gemakzuchtig de pagina’s door. De ingrediënten van dit boek, een jonge (bijna) dertigjarige vrouw alleen op zoek naar geluk in New York die twijfelt tussen twee knappe mannen, zijn nogal cliché. Het is echter geen script voor een goedkoop romannetje over liefde geworden. Sterker nog, in deze roman doet Louisa de meest onverwachte, mooie en ontroerende vriendschappen op. De nieuwe potentiële liefde van Louisa wordt zelfs helemaal overschaduwd door deze nieuwe vrienden. Het is een boek waarin vriendschap en trouw de boventoon voeren en waarin geldt: eerlijkheid duurt het langst. Het verhaal speelt zich afwisselend af in New York en Londen, waarbij Londen vooral het strijdtoneel van ellendige ongevallen is. Ook Louisa moet wat dat betreft geloven aan The American Dream: New York staat namelijk symbool voor hoop en nieuwe kansen voor Louisa. Als Louisa bijvoorbeeld door een misverstand de Gopniks moet verlaten, staat plots de deur van de ijzige, oude buurvrouw voor haar open…

Dit verhaal vol liefde en verwachtingen maakt dat je het overal met je mee wilt zeulen. Hoewel er nuttige lessen over de liefde worden gegeven, is het boek met vlagen té zoetsappig. Iedereen reageert nét te redelijk of te onredelijk, een middenweg is er niet. Bepaalde gebeurtenissen boeten daardoor in aan geloofwaardigheid. Ook is het vreemd dat sommige kleine incidenten – met betrekking tot andere verhaalpersonages - niet helemaal uitgeschreven worden. Daarnaast zijn enkele verhaalpersonages weinig boeiend voor het geheel. Het blijft echter een boek dat voornamelijk bolstaat van de verfrissende, humoristische en ontroerende gebeurtenissen. Het is een boek dóór een vrouw, óver een doodnormale, lieve vrouw en vóór iedere vrouwelijke romanliefhebber.