Na een inleiding over wat hij met het boekje wil bereiken, geeft Aboutaleb ons een voorbeeld van Rotterdamse heldenmoed. Brengt Rotterdammers voor het voetlicht die gedreven door hun dromen tot bijzondere daden kwamen. Hij vertelt uitgebreid over de 6 onderduikers die meer dan 3 jaar verborgen zaten op een kleine zolderkamer, achter het orgel van een Rotterdamse kerk. En over de mensen die belangeloos hun leven in de waagschaal stelden om hen te verzorgen en zo hun levens te redden. Een verhaal dat hij als voorbeeld geeft over hoe we samen kunnen bereiken wat ons alleen nooit zou lukken. En over het belang deze verhalen te blijven vertellen. Hij weet zijn verhaal goed te brengen. Het is boeiend om te lezen: een indrukwekkend en schrijnend verhaal.
Daarna gaat hij in op de deugdenleer van de genoemde filosofen. Geen angst voor wie niet op de hoogte is van filosofische termen en geleerden: in een helder betoog maak je kennis met wat elk van hen, zoveel jaar geleden al bedacht en wat nog steeds geldig is.

Tenslotte besteedt hij aandacht aan het belang van het blijven vertellen van de verhalen die onze geschiedenis uitmaken. Het voorbeeld van de 686 schoolkinderen die n.a.v. de onthulling van het Joodse kindermonument ter nagedachtenis van 686 Joodse kinderen tussen de nul en twaalf jaar vanuit Rotterdam werden weggevoerd en vermoord is tekenend en indrukwekkend. Vooral door de manier waarop de scholen ermee aan de gang zijn gegaan en door het verhaal dat in de handleiding van het project stond en deels naverteld wordt. Een foto van en een gedicht over een van de weggevoerde kinderen bezorgde me kippenvel. Bij de onthulling van het monument was ook een van de weinige overlevenden aanwezig. Haar verhaal maakte diepe indruk op de schoolkinderen (en op mij).
In zijn epiloog geeft hij ons voorbeelden van hoe wij elkaar kunnen helpen onze dromen samen waar te maken in een tolerante samenleving met respect voor ieders eigenheid. Lering trekkend uit de verhalen van anderen en geïnspireerd door de denkers en doeners die ons voorgingen.

Dit lezenswaardige essay wordt door de CPNB uitgegeven en is tijdens de Maand van de Geschiedenis uitsluitend in de boekhandel te koop voor € 2,95. Zolang de voorraad strekt.

Hele recensie lezen?: http://mijnboekenkast.blogspot.nl/2015/10/ahmed-aboutaleb-droom-daad.html