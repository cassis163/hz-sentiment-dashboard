Julia, een jonge vrouw van bijna dertig, heeft gestudeerd en een boek gepubliceerd. Ze is nu schoonmaakster. Maar dat is allemaal helemaal niet belangrijk. Want waarom vragen mensen altijd wat je doet? In het eerste hoofdstuk vraagt een klant aan Julia wie ze echt is. Zelf heeft ze als antwoord: 'Julia'. En waarom zou je tegen wildvreemden meer te zeggen moeten hebben? Waar bemoeit iedereen zich eigenlijk mee? En waarom mag je je leven niet vergooien? Hoe doe je dat eigenlijk, je leven vergooien? En waarom kijken mensen zo neer op schoonmaaksters? Dit is een aantal vragen die het boek Het is maandag vandaag oproept, maar niet beantwoordt. Alsof schrijfster Sytske van Koeveringe zegt: 'Denk daar zelf maar over na.'

Als lezer leef je mee met Julia en de vele onaardige mensen die ze tegenkomt in haar werk. Je hoopt dat het beter zal worden voor haar. Dat ze iets maakt van haar leven. Maar dat gebeurt niet. Het wordt eigenlijk allemaal alleen maar erger. In een interview met de Athenaeum Boekhandel zegt Sytske van Koeveringe dat Julia tegen een burn-out aan zit: 'Als bijstaander kwam ik er vrij snel achter dat een burn-out met verwachtingen te maken heeft, niet alleen van de ander maar ook van jezelf, dat je jezelf heel goed kan uitputten. Dit heb ik in Julia's personage verwerkt. En dan vooral de periode dat je kantelt: wel of niet een burn-out. Die periode ervoor is volgens mij doodeng. Doe je er wat aan of laat je je een groot deel van je leven overheersen door die neerslachtige, verstikkende emoties?'

Het is fijn om deze achtergrondinformatie te hebben, want tijdens het lezen van het boek is het totaal niet duidelijk dat Julia in deze situatie zit. Julia komt eerder over als een vrouw die te bang en te lui is om echt contact te maken met andere mensen en een schop onder haar kont nodig heeft. Maar dit past ook wel bij het boek. Het is een vervreemdend boek, een apart boek. De omgangsvormen tussen mensen zijn vaak heel erg raar, bijna absurd. Zouden er echt zulke mensen bestaan? Of is het boek meer een uitleg van wat er in het hoofd van gebeurt van iemand met een burn-out (of bijna)?

Je blijft na het lezen met een hoop vragen achter. Maar dat is niet erg. Want het boek is als geen ander boek. Alleen al die originaliteit maakt het boek het waard om gelezen te worden.