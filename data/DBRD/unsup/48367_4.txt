In de buurt van het Amsterdamse Bos wordt een zwaargewond meisje gevonden dat door een auto is aangereden. De bestuurder waarschuwde de politie maar ging er daarna vandoor. Het meisje wordt met spoed naar het ziekenhuis gebracht waar de journaliste Farah Hafez op hetzelfde moment aanwezig is. De Nederlands-Afghaanse Farah herkent aan de traditionele kleding en sieraden van het meisje dat zij een landgenote is en biedt aan om als tolk op te treden. Zij vermoedt dat er meer aan de hand is dan alleen een ongeluk en is zo begaan met het lot van het slachtoffertje dat zij besluit er een artikel voor haar krant aan te wijden. Later zal zij zich afvragen of dat wel zo'n verstandig besluit was want zij komt terecht in een web waarin zieke geesten zich bezighouden met smerige praktijken als kinderhandel en kindermisbruik; ze ontdekt tijdens haar onderzoek verbanden die reiken tot in de hoogste zakelijke en politieke kringen. Het onderzoek brengt haar uiteindelijk in een levensgevaarlijke situatie.

De vlinder en de storm is een verrassend debuut. Het goed geconstrueerde verhaal kent verschillende verhaallijnen die aan het einde naadloos samenvallen. De personages zijn goed uitgewerkt en herkenbaar. De mooie, gevoelige en intelligente Farah, de rechercheurs Joshua Calvino en Marouan Diba, krantenbaas Edward Vallent, journalist Paul Chapelle, de vileine televisiepresentatrice Cathy Marant, zij komen allemaal levensecht over. Het boek is enerverend, spannend en kent een aantal spectaculaire en meeslepende hoogtepunten. Soms lijkt het alsof je op het puntje van je stoel naar een uitstekende actiefilm zit te kijken in plaats van een thriller te lezen. De ontknoping is overtuigend en lijkt aan de actualiteit te zijn ontleend. Maar er is meer.

Walter Lucius toont zich ook een kundig verhalenverteller. In prachtige zinnen van soms ontroerende schoonheid vertelt hij het verhaal over Farah's leven, haar gelukkige jeugd in Aghanistan, de vlucht met haar moeder uit het door oorlog en stammenstrijd verscheurde land en over de mensen om haar heen, haar ouders en hun vrienden. Maar het is ook een verhaal over een trots volk dat leeft volgens eeuwenoude en rijke tradities, over lijden, bezetting, oorlog en onderdrukking, over verlangen en hoop en over het feit dat waardige en goedwillende mensen, die zich in het beschaafde westen veilig achten, vaak op een muur van vijandigheid en soms onverholen racisme stuiten.

De vlinder en de storm is een prachtige en overtuigende misdaadroman. Het verhaal boeit van begin tot einde, is spannend en spectaculair en maakt diepe indruk. Walter Lucius is een gewaardeerd scenarioschrijver en televisiemaker en bevestigt met De vlinder en de storm ook een voortreffelijke schrijver te zijn.