Men neme de volgende ingrediënten: een theelepeltje Indiana Jones, een handvol Kunt u mij de weg naar Hamelen vertellen meneer en een snufje Hoe tem je een draak. Nu heb je de sfeer van het boek Sterrenpas te pakken!  

Het begint allemaal met een vallende ster. En bij het zien van een vallende ster mag je een wens doen. Maar wat als er ook echt een stukje van deze ster bij je in de tuin valt. En wat als die wens ook daadwerkelijk uitkomt?  

'Flint stopte zijn aanval en keek omhoog. Hij zag wat Jesses aandacht trok: met grote snelheid kwam een witte streep op hen af. Ieder moment kon die in hun tuin neerkomen.' Jesse en Flint zijn broers. De oudste van het stel is Jesse. Hij is sneller, slimmer en sterker dan zijn broertje. Flint is een echte spring-in-‘t-veld, zorgt onbedoeld voor moeilijkheden door zijn onhandigheid en wil dingen zien en vooral aanraken door zijn nieuwsgierigheid. De meteoriet blijkt een sterrenpas te zijn, een soort identiteitsbewijs om de ruimte in te gaan en planeten te bezoeken. Flints wens om te vliegen komt al snel uit!  

De jongens maken fantastische avonturen mee op Sirius, Venus en Mars maar ook op Marduk (spreek uit: Mardoek) en Oceana. Marduk is in de Babylonische mythologie een god. Zijn personificatie is die van een drakenkrijger en zijn symbool is dan ook een gehoornde en gevleugelde draak. En wie wordt door Jesse op Marduk bevrijd? Een draak! Mooi detail is dat de gebruikte symbolen overeenkomen met de werkelijke betekenis ervan. Juist hierdoor is het boek niet alleen geschikt voor kinderen, maar zeker ook voor volwassenen die belangstelling hebben in de grotere betekenis der dingen.  

Dit boek kan op verschillende manieren gelezen worden. Het kan een spannend avonturenverhaal zijn, maar ook een diepergaande betekenis hebben. Hier hoef je als lezer niet bij stil te staan, onbewust word je meegenomen op een reis langs kennis en wijsheid. Diverse gewichtige levensthema’s worden aangeraakt zoals bijvoorbeeld de kracht van je gedachten en het principe van wat je zaait, zul je oogsten. Ook, voor sommige lezers, ogenschijnlijk nietsbetekenende onderwerpen komen voorbij. Denk aan het geheugen van water, het collectief bewustzijn dat alle herinneringen bevat. Denk ook aan de Akasha Kronieken, hier de Bibliotheek van de Kosmos genoemd, de verzameling van alle informatie over en uit alle levens en gebeurtenissen in het heelal over het verleden, het heden en de toekomst.  

Het verhaal leert je anders naar dingen te kijken. Tussen de regels door worden er prachtige wijsheden aangereikt. Dit zal altijd een actueel boek blijven. Jammer dat er geen kleurenfoto’s bij zitten maar slechts enkele zwart-wit afbeeldingen. Wanneer kunnen we een film van dit boek in de bioscoop verwachten?