Mel Wallis de Vries (Leiden, 1973) is een zeer succesvol jeugdthriller auteur, momenteel combineert zij freelance schrijven met het moederschap. Haar boeken worden in verschillende landen uitgegeven en zijn razend populair.

Vanaf het moment dat de populaire eindexamenklas leerling Karlijn veelvuldig terugkerende en steeds engere dromen krijgt, over een man in haar kamer die haar aanraakt, verandert haar leven in een helse nachtmerrie. Ze weet niet meer wat echt gebeurt en wat fantasie is. Ze is moe, doodsbang en wanhopig en lijkt alle controle over haar leven te verliezen. Wordt ze gek? Of speelt er toch iets anders?

Mijn eerste kennismaking met een boek van Mel Wallis de Vries is me erg goed bevallen.
Ik vond Buiten zinnen een prettig geschreven, makkelijk leesbaar, knap bedacht en aangenaam spannend verhaal. De vlotte schrijfstijl en de korte hoofdstukken geven het boek de vaart die het nodig heeft en je hebt deze thriller van 224 paginaÂ’s dan ook in no-time uitgelezen. De beiden hoofdpersonages Eva en Karlijn zijn goed uitgewerkt en daardoor erg herkenbaar als tieners in hun doen en laten. De opbouw van het verhaal is sterk, hoofdstukken met datumaanduiding verteld vanuit het oogpunt van de gevoelige maar doortastende Eva worden afgewisseld met hoofdstukken vol verhalen van de zichzelf steeds meer verliezende Karlijn. Naarmate het verhaal vordert kom je langzaam achter de afgrijselijke waarheid en krijg je de bevestiging van wat je eigenlijk al aan zag komen maar waar je tot op dat moment nog niet helemaal de vinger op kon leggen. Goed doordacht, pakkend en compleet maar toch was ik een heel klein beetje teleurgesteld in de afloop van het boek. Iets teveel toevalligheden op rij maakten het slot een stuk minder sterk dan de rest van het verhaal en dat vond ik zonde. Desondanks heb ik erg genoten van deze typische Young Adult thriller, 4 sterren en erg de moeite van het lezen waard.