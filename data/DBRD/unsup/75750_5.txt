Ten gevolge van de enorme economische groei sinds de jaren vijftig van de vorige eeuw is er ook in ons dagelijks leven ongelooflijk veel veranderd. Allereerst natuurlijk op het gebied van onze eerste levensbehoeften, zoals eten, kleding en wonen. Maar ook wat betreft gezondheid, mobiliteit, informatie en communicatie: internet en een mobieltje bijvoorbeeld zijn tegenwoordig niet meer weg te denken.
Toch kan ik me nog als de dag van gisteren herinneren dat onze buren bij ons voor een dubbeltje kwamen bellen, omdat wij als enige in de straat over telefoon beschikten. Met Gouden jaren heeft Annegreet van Bergen een bijzonder vermakelijk, interessant en vooral ook herkenbaar boek geschreven over alles wat tegenwoordig zo vanzelfsprekend is maar nog niet zo lang geleden heel bijzonder.