In deze recensie kun je spoilers tegenkomen over de eerdere Glazen troon-boeken
Wat begon met een arrogante sluipmoordenares zal in Koninkrijk van As van Sarah J. Maas (1986) eindigen óf met de dood óf met de kroning van de rechtmatige koningin van Terrasen. In dit zevende en laatste deel van de Glazen Troon­-reeks zal de strijd tussen de mensheid en de Valg-macht van Morath voor eens en altijd worden besloten. Maar niet zonder opoffering…
Aan het begin van het boek zijn alle belangrijke personages nog over alle windstreken verspreid over twee continenten. Rowan, Lorcan, Gavriel en Elide zijn op een reddingsmissie in Wendlyn om de ontvoerde en gemartelde Aelin terug te vinden. Ondertussen strijdt Aedion tegen de macht van Morath met de gedaanteverwisselaar Lysandra, die zich voor moet doen als Aelin om de moraal van de troepen hoog te houden. Dorian is met Manon en de andere heksen op zoek naar de verborgen Crochan-heksen om hen in te lijven voor de strijd tegen Morath, terwijl Dorian daarnaast ook van plan is om de derde en laatste Wyrdsleutel te bemachtigen. Ten slotte is Chaol na de gebeurtenissen in deel 6 teruggekeerd naar Adarlan met een groot deel van het leger van de khaganaat, al is het nog maar de vraag of hij op tijd zal zijn.
Er zitten enorm veel personages in de serie die je goed moet onthouden, omdat je anders al snel de weg kwijtraakt. Ondanks dat zijn ze wel allemaal goed uitgewerkt en hebben ze uiteenlopende karakters en doelen. Maas wisselt behendig van perspectief in de hoofdstukken zodat alle gebeurtenissen goed en spannend worden weergegeven vanuit meerdere oogpunten. Regelmatig stopt ze bij het ene personage bij een cliffhanger en springt ze bij het volgende hoofdstuk weer in bij het verhaal van een ander personage. Deze aanpak zorgt ervoor dat het nooit langdradig wordt en dat de vaart in het verhaal blijft. Mocht er daarnaast een personage zijn die je minder leuk vindt dan een ander, dan is het tenminste zo dat je bij het volgende hoofdstuk weer een andere verhaallijn kan volgen.
Vooral in dit laatste deel spatten de actiescènes ervan af. Er wordt op meerdere fronten gevochten en niet altijd fysiek, maar ook mentaal. Er wordt duidelijk naar één grote eindstrijd toegewerkt en Maas slaagt er net als in de vorige delen in om de actie gedetailleerd en realistisch te beschrijven tot op het punt dat je als lezer niet meer kan stoppen met lezen tot de laatste aanval voorbij is.
Bij laatste delen van reeksen bestaat altijd het gevaar dat óf niet alle verhaallijnen mooi worden afgerond óf dat ze juist te perfect worden beëindigd. Dit deel neigt sterk naar het laatste, wat ervoor zorgt dat er niet veel verrassingen zijn. Ook worden bepaalde problemen nét iets te gemakkelijk of toevallige opgelost. Ondanks dat heeft Maas het voor elkaar gekregen om de vele verhaallijnen mooi te verbinden.
Maas heeft opnieuw bewezen dat ze op unieke wijze liefde, actie en personageontwikkelingen kan afwisselen met elkaar zonder dat één van die elementen de andere overheerst. Al is het einde wellicht iets te polijst en heeft het bijna evenveel eindes als Lord of the Rings: Return of the King, Koninkrijk van As is een waardige afsluiter van één van de populairste YA/Fantasy-reeksen ooit.