Kellen, de zoon van een krachtige Jan’Tep-magiër, is nog steeds het hoofdpersonage. Hij is niet in veel dingen goed, maar Kellen heeft wel een bijzonder talent om gered te worden door anderen uit netelige situaties. Eén van die anderen is Ferius Parfax, een rondtrekkende Argosi die alleen maar wat speelkaarten op zak heeft. Reichis is dan weer verantwoordelijk voor de grappige ondertoon in het verhaal: hij is een eekhoornkat die alleen verstaanbaar is door Kellen en vijanden pakt hij het liefst aan door hun oogbollen uit hun hoofd te rukken. Een nieuw personage was Seneira, een meisje dat op een mysterieuze wijze het schaduwzwart gekregen heeft terwijl ze helemaal geen magiër is. Die ontdekking zorgt voor een nieuw avontuur voor Kellen en zijn vrienden.

Van Kellens avontuur heb ik enorm genoten: het leest zeer vlot en je krijgt geen moment rust. Ik heb het hele boek met een glimlach op mijn gezicht uitgelezen en kan nu alleen maar vol ongeduld wachten op het derde deel.

Sebastien de Castell heeft een heel aparte fantasy-serie voor jongeren gecreëerd en ik hou ervan! Als fervente lezers hebben we al meerdere malen met magie mogen kennis maken, maar het volk van de Jan’Tep is toch nog een tikkeltje anders dan de alledaagse magiër. Ze kunnen alleen maar spreuken afvuren als ze de woorden en de handgebaren perfect onder de knie hebben. Daarnaast moeten ze ook nog eens heel gefocust zijn, wat niet altijd even makkelijk is in een gevecht. De manier waarop de tovenaars magie gebruiken, maar ook alle nieuwe landen en culturen die in het boek aan bod komen, zijn allemaal voorbeelden van de originaliteit van deze serie.

Net als bij Vogelvrij stelt Sebastien de Castell niet teleur; Schaduwzwart is een boek waarbij je je geen moment verveelt!