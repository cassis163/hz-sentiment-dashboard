Thrillers zijn denk ik wel mijn favoriete genre. Ik hou van de spanning die dit genre met zich meebrengt en ben altijd op zoek naar nieuwe schrijvers en boeken die mij niet loslaten tot ik ze uit heb. Ik was dan ook erg benieuwd of ik ‘Mea Culpa’ aan mijn rijtje favo thriller kon toevoegen.

‘Mea Culpa’ begint met de meest verschrikkelijke gebeurtenis die een moeder zich kan voorstellen. Je kind rent in een onbewaakt moment de straat op en wordt overreden. Dan begint het verhaal, want de dader is doorgereden. De moeder kan het allemaal niet meer aan en verhuist naar een hutje aan zee (waar ik zelf ook wel zou willen vertoeven!). Naast het verhaal van de moeder lees je ook over inspecteur Ray Stevens, die niet alleen met deze zaak bezig is, maar ook met zijn privéleven.

Doordat je die twee verhaallijnen hebt en zo eigenijk de twee hoofdpersonen beter leert kennen, bijft het boeien. Grote pluspunt van ‘Mea Culpa’ is trouwens dat het zich in Bristol afspeelt. Voor een ander maakt het misschien niet zo uit, maar dat is een klein detail waar ik heel gelukkig van word. Het hutje bij de zee is een plek die ik me helemaal voor kon stellen en ik waande me dan ook even in Engeland. Ik vind het echt heerlijk als een boek je zo mee kan nemen naar een andere plek.

Clare Mackintosh zet je vanaf het begin van het verhaal op een spoor. In het begin kabbelt het verhaal voort en omdat je wilt weten hoe het afloopt, blijf je lezen. Op een gegeven moment gebeurt er iets en ben je het kwijt. Je bent echt compleet de kluts kwijt en dat is echt geniaal. Dan wil je echt niets anders doen dan door blijven lezen. Ik wil niet teveel verklappen, want anders verpest ik je leeservaring. Maar geloof me, deze thriller blijft je nog heel lang bij. Ik zou bijna willen dat ik deze topper heel vaak opnieuw kon lezen, zonder dat ik wist hoe het afloopt.

‘Mea Culpa’ is een knaller van een debuut en ik snap helemaal waarom Claudia hier laaiend enthousiast over is. Het verrast je, zet je op een totaal verkeerd spoor en doet dat meerdere malen en op zo’n manier dat je alleen maar door wilt blijven lezen. Ben je op zoek naar een thriller die vanaf de eerste pagina in je hoofd blijft zitten en die je niet meer loslaat, dan is ‘Mea Culpa’ echt een aanrader.