Amber Reynolds ligt in een coma in het ziekenhuis. Ze kan niet bewegen, maar hoort wel alles wat er in haar omgeving gebeurt. Het is onduidelijk hoe ze daar geraakt is en van de stemmen rond haar bed wordt ze in eerste instantie niets wijzer. Heeft haar man iets te maken met haar ongeluk of was het misschien haar jongere zus Claire? En als zij er niets mee te maken hebben, hoe zit het dan met de onbekende man die haar ziekenhuiskamer binnensluipt?

Soms lieg ik is het debuut van BBC-journaliste Alice Feeney. Het is haar eerste thriller en ze mikt met het zussenthema op een vooral vrouwelijk publiek, al is het niet zo uitgesproken dat mannen het per definitie maar niets zullen vinden. De spanning zit in het spel van verraad en leugens. De weken net voor Kerstmis waren op zâ€™n zachts gezegd bewogen en het verleden speelt een sleutelrol.

De stijl waarin het boek is geschreven is vrij direct en wat onheilspellend. De flashbacks in de vorm van dagboekfragmenten maken duidelijk dat er meer aan de basis ligt van de wending die het leven van Amber neemt dan alleen de dagen voor het incident. Het is een beetje sinister, doordat dagboeken van een kind, ondanks de emotie die erin kan liggen, iets onschuldigs horen te hebben. Daar heeft het hier ook alle schijn van, en toch wringt het.

Feeney maakt gebruik van een onbetrouwbare verteller, maar windt daar geen doekjes om. De lezer die de titel in acht neemt, weet het al: het hoofdpersonage heeft haar eigen waarheid en de vraag is maar of de lezer die zal kunnen doorgronden of zich ongenadig laat verrassen. Wie dit boek begint te lezen is op voorhand gewaarschuwd. De plot bevat de nodige twists en het is niet de bedoeling dat die snel te doorzien zijn. Pas in de laatste hoofdstukken worden de puzzelstukken in snel tempo in elkaar gepast. Al vraagt de lezer zich zelfs op de laatste pagina nog steeds af wat precies de waarheid is. Hierin ligt de sterkte van Soms lieg ik, toch had de plot het ook best kunnen stellen met een wending of twee minder. Dat had het geheel misschien nog krachtiger gemaakt. Niet alle antwoorden worden gegeven, maar net het giswerk maakt het leuk. Feeney is alvast een auteur om in de gaten te houden.