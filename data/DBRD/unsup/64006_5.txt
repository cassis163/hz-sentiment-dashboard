De liefde voor een broer, de eerste liefde, de liefde voor God.
Verschillende soorten liefde die allen een plaatsje krijgen in deze boeiende graphic novel.

Craig Thompson

Deze Amerikaanse auteur en tekenaar (1975) uit Michigan heeft al enkele boeken op zijn naam staan.
Blankets (vertaald als ‘Een deken van sneeuw’) en Habibi (vertaald met dezelfde titel) zijn de bekendste.
Craig Thompson beschikt over een eigen blog die echter niet zo heel vaak aangevuld wordt.

Leeservaring

Zo’n kleine 600 bladzijden aan zwart-wit tekeningen. En toch krijgt het verhaal heel wat kleur door de mooie en gevoelige invulling die Craig Thompson eraan geeft.

De tekenstijl kan in eerste instantie bedrieglijk eenvoudig overkomen. Laat je hier echter niet door misleiden. Gezichtsuitdrukkingen en lichaamshoudingen worden zo goed weergegeven dat ze de emoties van de personages meteen duidelijk maken aan de lezer.
De bladspiegel varieert geregeld (zo neemt 1 tekening soms een hele pagina in beslag) waardoor het geheel afwisselend is.

Net zoals je in sommige boeken tussen de regels door leest, zou je kunnen zeggen dat je in deze graphic novel vele gedachten tussen de tekeningen door kan lezen. En dat vormt meteen de grote kracht van dit boek.

Ingaan op de details van het verhaal, zou te veel spoilers met zich meebrengen. Dit is gewoon een verhaal dat je zelf moet ontdekken.
Wat wel kan gezegd worden, is dat het een autobiografisch relaas betreft dat loopt van in Craigs kindertijd tot in zijn late tienerjaren.
Hoewel verschillende zwaardere thema’s worden aangehaald, wordt het toch nergens deprimerend of vol zelfmedelijden. Integendeel: er blijft steeds plaats voor verwondering en enthousiasme. De liefde voor de mooie dingen in het leven spat als het ware van de pagina’s af.

Zowel de liefde voor zijn jongere broer Phil als zijn eerste verliefdheid op Raina, worden zeer mooi uitgebeeld.
Naast liefde, vormt ook godsdienst één van de belangrijke thema’s in dit boek.
Daardoor lijkt het op het eerste gezicht misschien niet geschikt voor mensen die niet geloven. Toch is dit absoluut geen reden om afgeschrikt te worden. Craig neemt de godsdienst die hem van thuis uit en vanuit de dorpsgemeenschap opgelegd wordt onder de loep en bekijkt deze met het kritische oog van een jongen die op de rand van de volwassenheid staat. Het is boeiend om als lezer toeschouwer te zijn bij deze zoektocht naar een eigen identiteit.

Eindconclusie

Een deken van sneeuw zal door zijn veelheid aan thema’s, zijn gevoeligheid en de prachtige visuele uitwerking heel wat mensen kunnen aanspreken.

Iedereen kent wel de uitdrukking: “Eén beeld zegt meer dan duizend woorden.” Deze graphic novel bewijst dit over en over. Sommige zaken zijn zo mooi weergegeven dat we als het ware kunnen spreken van visuele poëzie.