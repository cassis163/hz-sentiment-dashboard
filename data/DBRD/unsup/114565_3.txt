Surf! is een Young Adult boek van Chris Vick. Het boek vertelt het verhaal van de 15-jarige Sam, die samen met zijn moeder en zusje Tegan in Cornwall komen te wonen. Al op de eerste dag ontmoet hij zijn nieuwe buurmeisje Jade en hij wordt meteen verliefd op haar. Maar... Jade heeft geen oog voor Sam. Haar grote liefde is surfen. Als Sam een kans wil maken bij Jade dan moet hij ook de surfplank op. Maar, is dat wel een verstandig idee als je vader op zee en op dezelfde locatie is omgekomen...

Surf! is een vlot geschreven boek en daardoor ook een pageturner te noemen. Het is een boek dat, als je er eenmaal in zit, binnen no time uit hebt. Dat inkomen heb je in het begin wel even nodig. Er wordt vrijwel vanaf het begin met termen uit de surfwereld gesmeten, wat voor niet-surfers wel even lastig is. Echter, de termen komen zo vaak terug, dat je aan het einde van het boek over deze beginnerstermen kunt dromen.

Wat wel gezegd moet worden, is dat Vick veel onnodige verhaallijnen toevoegt en waardoor het boek langer is dan dat eigenlijk zou moeten. Zeker in het begin is het wel duidelijk dat er iets met Jade aan de hand is, maar dit wordt eigenlijk niet heel goed uitgewerkt, waardoor deze verhaallijn er een beetje bijhangt. Bovendien ligt de nadruk heel erg op de verliefdheid van Sam, wat op sommige momenten een beetje gaat irriteren. Vooral als Sam voor de zoveelste keer iets stoms doet om indruk op Jade te maken.

De cover van het boek is natuurlijk prachtig en zeker door deze omslag zullen veel lezers dit boek kiezen. Misschien dat daardoor het boek ook een beetje tegenvalt. Met zo'n mooie omslag moet het boek wel goed zijn toch? Toch is dit boek zeker wel aan te raden, omdat het weer eens een ander boek is. Het onderwerp surfen komt niet vaak voor en ook het verhaal lezen vanuit het perspectief van een jongen lijkt zeldzaam in de YA-boeken.