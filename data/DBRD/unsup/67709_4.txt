Elsie, de vrouw van een ijzersterke mijnwerker heeft een hekel aan de plek waar ze woont. Het is er elke dag grauw en stoffig vanwege de omliggende mijnen. Voor haar man Homer is het zijn thuis. Elsie weet niet of ze wel genoeg om Homer geeft om eeuwig samen met hem op deze troosteloze plek te blijven wonen. Er is voor haar maar één pluspunt te bedenken; haar knuffelbare alligator Albert. De goedlachse alligator was het eigenaardige huwelijkscadeautje van een goede vriend, een aantrekkelijke acteur die ze maar niet uit haar hoofd kan zetten. Wanneer de alligator Homers broek verslindt weet hij Elsie met pijn en moeite ervan te overtuigen dat het beter is als de alligator vertrekt. Elsie gaat na lange twijfel akkoord, maar alleen als ze Albert zelf terugbrengen naar Florida. Homer krijgt daarom van zijn baas twee weken verlof. Ze nemen de alligator mee in hun auto achterop de achterbank in een wasteil. Homer, Elsie, Albert en een mysterieuze haan gaan op avontuur. Onderweg leren ze zichzelf en elkaar een stuk beter kennen, ze ontmoeten een hoop nieuwe mensen en belanden in de meest verrassende situaties. De twee weken verstrijken…

Albert moet naar huis is een hilarisch verslag van een op waarheid gebaseerd verhaal. Vermoedelijk sterk aangedikt dat wel, maar vooral daardoor zeer vermakelijk leesvoer. De ouders van de auteur dachten een eenvoudige reis van twee weken te maken, maar dat - als je het verhaal moet geloven - liep anders. Onderweg maken ze de wildste avonturen mee en ontmoetten de meest fascinerende personages. Wat er werkelijk gebeurd is? Dat laat de auteur in het midden. Het verhaal bevat veel humor, wordt beeldend beschreven en na afloop heeft Albert je hart gestolen. De roman laat zich niet zo gemakkelijk in een categorie plaatsen, het plot is vrij uniek, verrassend en vernieuwend. Voor wie eens heel iets anders wil lezen maakt met het boek Albert moet naar huis een goede keuze.