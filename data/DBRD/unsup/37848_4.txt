Deze roman speelt zich af rond het einde van de negentiende eeuw en vertelt het verhaal van Okonkwo, een van de machtigste en krijgslustigste mannen van zijn clan. Okonkwo behoort tot het Igbo-volk (of Ibo-volk, zoals het in de roman genoemd wordt) dat leeft in het zuid-oosten van Nigeria. Vanuit zijn perspectief worden de traditionele waarden en gewoonten van de Igbo uiteengezet, tot de komst van de Britse kolonisator hun wereld op zijn kop zet.

In het begin van het boek schiet de auteur een beetje heen en weer tussen heden en verleden, wat er vooral toe dient om een karakterschets van het hoofdpersonage neer te zetten. Daarna komt het verhaal los en is het goed te volgen.
De beschrijvingen van natuurverschijnselen zijn verbluffend mooi en poëtisch. Een voorbeeld: over het verminderen van de buien tijdens het regenseizoen schrijft hij, "Geleidelijk werden de buien lichter en milder, en aarde en hemel werden weer van elkaar gescheiden.” Ook het beschrijven van verschillende gebeurtenissen (zoals bijvoorbeeld een worstelevenement) zijn zo beeldend dat het echt tot leven komt en je de sfeer eromheen kunt voelen.

Dit boek biedt een terugblik naar het verleden op een verloren gegane cultuur, en is daarom alleen al de moeite van het lezen waard.