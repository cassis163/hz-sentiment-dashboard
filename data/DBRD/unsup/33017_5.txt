Dit is hét boek bij de tv-serie en wie de serie gezien heeft zal ongetwijfeld een herbeleving krijgen bij het vastpakken van het boek. Het begint al met de omslag. Een fraaie afbeelding van Jenna Coleman, die de rol speelt van Victoria, siert de cover. In prachtige kleren en kleuren en in een schitterende pose is zij de Victoria zoals we haar kennen uit de serie, gepassioneerd, levendig, standvastig en mooi. Verder valt op dat het een zwaar boek is, met nog net geen kilogram is dit een lijvig boek. Het telt iets meer dan 300 pagina’s en heeft een enorm aantal afbeeldingen van uitstekende kwaliteit.

Ook wanneer je nog niet wilt lezen kun je alvast genieten. Eerst even bladeren en de geur opsnuiven van het bedrukte papier dan de beelden laten spreken. O, is dat Lord M.? Ja…, wie de serie zag weet precies van de hoed en de rand, zij die nog niet keken kunnen straks kennismaken met de vertrouweling van de jonge Victoria. Lord Melbourne wordt gespeeld door Rufus Sewell, deze rol is hem op het lijf geschreven. De spanning tussen deze twee zielsverwanten spat van de pagina’s en niet alleen door de foto’s, ook de geselecteerde dagboekfragmenten spreken voor zich. Door deze teksten maakt Victoria ons deelgenoot van vele gebeurtenissen in haar leven. De eerste regels werden geschreven op 31 juli 1832, de dag waarop Victoria haar eerste dagboek kreeg van haar moeder. Daarna zou ze in 70 jaar nog 141 dagboeken volschrijven over gewone dagelijkse zaken, over mensen die indruk op haar maakten en over politieke kwesties. Brieven schreef ze ook, daaruit zijn in dit boek verscheidene passages opgenomen.

Wat maakt dit boek nu zo begerenswaardig? Behalve het uiterlijk - waarover ik niet uitgesproken raak - valt de veelzijdigheid op. Victoria was 63 jaar lang koningin, van 1837 tot 1901. Van de jonge Victoria bestaan geen foto’s, we zullen het moeten doen met de dagboeken. Daisy Goodwin, scenarioschrijfster van de televisieserie Victoria, zegt hierover in het voorwoord:

‘Het meisje dat uit Victoria’s dagboeken en brieven naar voren komt vormde voor mij de basis voor het personage dat in de serie zo fantastisch wordt neergezet door Jenna Coleman.’


Voor in het boek is een stamboom opgenomen van het huis Hannover dat begint in 1714 - George I van Groot-Brittanië - tot 1837- troonsbestijging Victoria. Ontzettend handig om weer even wat weggezakte kennis op te vijzelen. Hoe zat het ook alweer, Hannover en Groot-Brittannië? Koningin Anne van Groot-Brittannië overleed in 1714 en aangezien er geen katholieken op de Britse troon mochten zitten werd George I koning van G-B, hij was via zijn grootmoeder de dichtst levende protestantse verwante van Anne. (tvl)

Voor de liefhebber valt veel meer uit te zoeken over verwantschappen tussen de diverse vorstenhuizen in Europa. Het is soms knap ingewikkeld en wordt er niet eenvoudiger op wanneer ook de kinderen van Victoria uitgehuwelijkt worden. Maar zover is het nog lang niet, want eerst moet Victoria’s troonsopvolging veiliggesteld worden.
Hieraan wordt in dit boek uitgebreid aandacht besteed. Interessant is te lezen hoe Victoria snel dicht bij de troon komt wanneer haar vader sterft en ook andere opvolgers afvallen.
Als achttienjarige jonge vrouw wordt ze gekroond tot koningin en ze doet het goed, dankzij haar passie, kennis en doorzettingsvermogen.
Haar huwelijk met neef Albert is niet helemaal zonder voorbedachte rade, maar wordt een liefdevol huwelijk, hierover schrijft Victoria open in haar dagboeken en brieven.

Victoria is een vrouw met een brede interesse. Lord M. waarmee ze een hechte band heeft, een beetje te close eigenlijk, zodat hij weg moest, geeft niets om sociale zaken. Victoria daarentegen bekommert zich om de armen en kanslozen, aangestoken door de enthousiaste vertellingen van Charles Dickens, bemoeit ze zich wel met de laagste sociale klasse. Hiermee toont ze haar daadkracht en onafhankelijkheid.

Verder wordt er ruim aandacht besteed aan de politiek. Vooral wanneer Victoria het ergens niet mee eens is, kan het flink spetteren in de verschillende partijen. De koningin laat zich niet snel overtuigen en soms gaat het mis, ze kan het bij het verkeerde eind hebben. Juist deze aspecten geven een realistisch beeld van het reilen en zeilen aan het hof. Want eerlijk is eerlijk, wat er achter de schermen gebeurt is vaak interessanter dan wat er ons opgediend wordt, gefilterd en al. Deze bijzonderheden zorgen voor een goede balans in het boek, de glamour van de troon, maar ook de tegenslagen. Voor meer ‘vuurwerk’ verwijs ik graag naar het boek.

Tegenover de armoede staat het luxe hofleven. Niet dat Victoria altijd even gelukkig was, in haar dagboeken vertelt Victoria over haar isolement, een situatie waarmee ze zich niet makkelijk mee kan verzoenen. Materieel ontbreekt het haar aan niets en wanneer hondje Dash zijn intrede doet, heeft ze echt een lief maatje. Het hofleven wordt in de tv-serie erg mooi getoond. Hiervoor hebben ze Buckingham Palace nagebouwd en het effect is meer dan geslaagd. Prachtige foto’s van rijke buffetten sieren het boek, je waant je in het paleis.

Voor wie het nog niet duidelijk is waarom dit een heel fijn boek is om te lezen, te bekijken en/of te bezitten…..het is een cadeauboek voor jezelf of een ander. Een boek om op tafel te leggen en tot gespreksonderwerp te maken. Voor je het weet heb je het over het huidige koningshuis, over de tv-serie Victoria of over andere historische gebeurtenissen waarbij Europese vorstenhuizen een rol spelen. Stof genoeg voor vele interessante uren.