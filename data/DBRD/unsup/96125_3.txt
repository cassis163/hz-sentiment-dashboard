Annemiek Steur (1996) heeft het gymnasium Celeanum in Zwolle afgerond, daarna ging zij Chinees studeren aan de universiteit van Leiden. Het schrijven van fantasyboeken en - verhalen is haar passie. Ze schrijft al vanaf haar tiende. In 2012 gaf zij Vitya Malonti in eigen beheer uit, in 2014 de eerste druk van Jonas Dubelaar. Nu is het tijd voor een herziene uitgave met o.a. de woordenlijst in het Maruna! Ze wil haar kennis graag overbrengen aan jonge ambitieuze auteurs die behoefte hebben aan een begeleider in boeken schrijven, uitgeven en verkopen,want dat heeft ze zelf erg gemist. Deel 2 staat op de planning.
Jonas vindt een oud zakhorloge op de rommelzolder. Als hij het opent ziet hij sprookjesachtige dingen die hij niet voor mogelijk gehouden had. Jonas gelooft niet in sprookjes, maar zijn nieuwsgierigheid brengt hem dichter bij het zakhorloge. Op een nacht opent hij het opnieuw en wordt hij naar een magische wereld gesleurd. Met behulp van zijn draak moet hij lastige opdrachten uitvoeren om de inwoners van Sjen'na te helpen. Reis je mee naar Sjen'na? Beleef samen met Jonas het avontuur dat deze uitverkorene te wachten staat!
De kaft vind ik echt cool vanwege de drakenpoot met het zakhorloge, dat precies past bij het verhaal. Ik zou het boek in de winkel kopen door de kaft en door de inhoud waarover het gaat.
Dit boek is voor kinderen vanaf ca 10 jaar, die heb ik ook een beetje in mijn achterhoofd genomen tijdens het lezen. Het is echt een goed doordacht verhaal en met behulp van de woordenlijst achterin begreep ik het beter. Je moet wel regelmatig heen en weer bladeren. Het enige wat mij echt stoorde was dat er echt heel veel fouten in stonden. Niet alleen woorden, maar ook zinnen die niet klopten. Normaal vind ik dat niet heel erg, maar in dit boek was het echt extreem veel en stoorde het in de voortgang van het lezen. Wat echt jammer is, want het verhaal is echt heel leuk bedacht.
Het boek heeft 278 bladzijdes. Het boek is helaas niet als e-book te koop.