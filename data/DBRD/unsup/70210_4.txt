Schrijfster Sophie Kinsella, bekend van de Shopaholic-serie waagt zich nu aan een boek voor de Young Adults en daar is ze in geslaagd!

Niet te filmen! gaat over de 14-jarige Audrey, een meisje met een angststoornis. Vanwege haar angststoornis gaat ze niet meer naar school en durft ze niet meer naar buiten. Ook durft Audrey geen oogcontact te maken met anderen, daarom draagt ze altijd een zonnebril. Om er weer bovenop te komen heeft Audrey een therapeut, van haar krijgt ze de opdracht een film over haar leven te maken zodat ze toch een soort oogcontact maakt met de mensen om haar heen. Vanachter de camera en haar zonnebril observeert Audrey haar familie. Dit zorgt voor grappige beschrijvingen van familietaferelen, die herkenbaar zijn voor iedereen.

Moeder is druk met de opvoeding van de kinderen, door de ziekte van Audrey is zij overbezorgd geworden en dit is vooral zichtbaar bij de opvoeding van Frank. Frank is computerverslaafd en is vastbesloten gametoernooien te gaan spelen en hier geld in te gaan verdienen. Moeder maakt zich hier zorgen om en gooit zelfs zijn computer van het balkon. De ruzies tussen moeder en Frank zorgen voor komische situaties die op een grappige manier beschreven worden door Audrey. Het hele boek is geschreven vanuit Audrey, hierbij worden normale beschrijvingen afgewisseld met filmfragmenten, wat voor een leuke afwisseling zorgt.

Op begeven moment komt Audrey in contact met Linus, vriend van Frank. Hij wordt niet afgeschrikt door de zonnebril, maar begrijpt haar en samen werken ze naar haar genezing.

De psychische aandoening van Audrey wordt in het boek luchtig behandeld. Jammer vind ik dat je er nooit achter komt wat er is gebeurd met Audrey, hoe de angststoornis is ontstaan. Dit had wat mij betreft toegevoegd mogen worden aan het boek. Dit is het enige minpuntje aan het boek, verder een top young adult boek! De schrijfstijl, humor en de typetjes van haar familieleden maken het een heerlijk boek om te lezen!