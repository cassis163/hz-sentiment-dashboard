Wildernisjaren beschrijft het indrukwekkende en bovendien waargebeurde verhaal van een reislustige Nederlandse vrouw die uiteindelijk voor een lange tijd blijft plakken in het voornamelijk koude Alaska. De vrouw in kwestie; Linda Nijlunsing is tevens de auteur van dit fascinerende boek. In Wildernisjaren deelt zij de verhalen uit haar tijd in Alaska onverbloemd met haar lezers. Laat je gerust door haar meevoeren naar een land waar de kou overheerst, stilte en eenzaamheid geen onbekende verschijnselen zijn en de natuur nog altijd de baas is.

Als inwoner van Alaska is het noodzakelijk je continu aan te passen aan de grillen van de natuur, het is daar nog echt survivallen! Linda weet zich echter als buitenstaander goed te redden, ze is niet bang voor hard werken en trotseert dapper iedere tegenslag. Een leven in Alaska blijkt voor Linda geen rozengeur en maneschijn te zijn, maar ze voelt zich toch sterk aangetrokken tot dit indrukwekkende gebied. Als ze de robuuste Jim ontmoet blijkt hij de liefde van haar leven. Jim zweert echter bij zijn rustige bestaan en hoewel hij overduidelijk van Linda lijkt te houden heeft hij zeer veel moeite om zich aan haar aan te passen. Toch besluiten ze te trouwen. De flexibele Linda lijkt zich prima aan te passen, ze werkt hard, klaagt zelden en is niet te beroerd om zelf een dier te villen, maar wanneer ze in verwachting raakt veranderd Jims-houding, heeft Linda de juiste keuze gemaakt?

Wildernisjaren leest zeer gemakkelijk, vanaf de eerste pagina zit je direct in het verhaal. De omschrijvingen van de natuur aldaar geven je bijna het gevoel dat je er zelf bent. Wildernisjaren is werkelijk een indrukwekkend verslag over een leven in Alaska; mooi, soms ontroerend en hartverwarmend!