Samen met een gezellige leesclub op Hebban mocht ik De Wreker van Laagstad lezen. Dit was voor mij de eerste keer dat ik met een Hebban-leesclub mee deed. Het was zeer gezellig en heb leuke mensen leren kennen. Het is ook leuk om tijdens het lezen van het verhaal erover te praten en meningen uit te wisselen. Toch vond ik het lastig omdat ik voor mezelf eerst altijd het hele boek moet lezen voordat ik een mening kan vormen. Het verhaal moet als het ware eerst in mijn hoofd bezinken.

De Wreker van Laagstad, een Fantasy / Thriller van Daniel Polansky. 3***

De Cover.

De cover spreekt meteen tot de verbeelding. De rode cape trekt enorm de aandacht en legt meteen het verband met het woord Wreker in de titel. De persoon kijkt uit over Laagstad en het totale plaatje doet mij denken aan de X-box game Assassin's Creed. De cover past zeer goed bij het verhaal en hiermee wordt ook meteen een goed beeld neergezet van de hoofdpersoon Warden.

***********

Het Verhaal.

Het verhaal speelt zich af in Laagstad. Laagstad is het slechte gedeelte van Rigus, de prachtige hoofdstad van De Dertien Landen. In Laagstad wonen de armen en de minder bedeelden van de samenleving en criminaliteit en corruptie zijn er aan de orde van de dag. De meeste zaken blijven onopgelost door het halfslachtige werk van de politie. Warden is een voormalig soldaat die tegenwoordig zijn kost verdient met de handel in verdovende middelen en samen met een oude vriend een kroeg runt. Wanneer er een kind verdwijnt en later vermoord wordt gevonden in een steegje, gaat Warden op onderzoek uit. Al snel blijkt dat hij in een wespennest terecht gekomen is. Er worden nog meer moorden gepleegd en Warden weet niet meer wie hij kan vertrouwen. Tegen elke prijs moet hij de dader vinden. Er staat veel op het spel.

************

Daniel Polansky zet een verhaal met veel donkere humor en sarcasme neer. Het personage Warden past perfect in dat plaatje. Samen met de donkere omgeving van Laagstad vormt hij één geheel. Het grove taalgebruik maakt het beeld compleet. Alhoewel ik de fantasy elementen wat meer aanwezig had willen zien heb ik het boek met plezier gelezen. Voor mij was het meer een thriller dan een fantasy. Warden ontwikkeld zich in het verhaal van een schuwe drugsdealer tot een (anti)held met gevoelens en medeleven voor zijn naasten. Hij wil gerechtigheid voor de moorden die gepleegd worden en wil daarnaast ook zijn vrienden beschermen. De spanningsopbouw van het verhaal had voor mij wat agressiever mogen zijn. Na de eerste moord duurde het te lang voor het verhaal weer op gang kwam. Het verhaal kwam als het ware in een dip. De wereld van Laagstad wordt heerlijk gedetailleerd omschreven waardoor je jezelf daadwerkelijk door de smalle straten en steegjes ziet kuieren. Ook de personages en hun leven worden zo goed omschreven dat je jezelf goed in ze kunt verplaatsen. Daarom vind ik het jammer dat de eindscene zo oppervlakkig beschreven wordt en bijna afgeraffeld. Daar had de auteur veel meer details mogen gebruiken, hoe gruwelijk het ook zou worden.

***********

De Auteur.

Daniel Polansky is geboren in Baltimore maar is tegenwoordig te vinden in Brooklyn. De Wreker van Laagstad is zijn debuut, waarvoor hij meteen de Franse Prix Imaginales in ontvangst mocht nemen.

Leuk weetje: De vertaling van het boek is gedaan door Natalie Koch. Zij schreef de trilogie De Verborgen Universiteit.