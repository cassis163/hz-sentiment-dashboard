IK2 (IK Kwadraat)

Margriet Sitskoorn is hoogleraar klinische neuropsychologie. Haar boek 'IK2' (IK Kwadraat) is dan ook niet zomaar een zelfhulpboek. Professor Sitskoorn richt zich bij haar onderzoek op de relatie tussen hersenen en gedrag en specifieker: hoe gedrag en omgeving invloed op de hersenen uitoefenen. In tegenstelling tot popular beliefs zijn je hersenen namelijk wél maakbaar. Die zogeheten neuroplasticiteit neemt weliswaar met de jaren af, maar je leert jezelf ook steeds beter kennen. Daardoor kun je jouw hersenen vormen door gedrag te vertonen dat nieuwe structuren creëert.

Het boek is opgedeeld in drie delen. Een theoretisch deel, een deel waarin je aan de slag gaat en ten slotte een deel dat je na ongeveer een halfjaar gebruikt om te evalueren. Met name het eerste deel is heel inzichtelijk en boeiend door de wetenschappelijke theorieën die Sitskoorn aanhaalt. Ze zijn actueel en vernieuwend. In combinatie met haar eigen kennis en ervaring zorgt dit voor een verrassend en grond tweede deel, waar je aan de hand genomen wordt inzicht te verkrijgen in jezelf en aan de slag te gaan met werken aan je doel.

Actueel, vernieuwend en grondig

Je raadt het misschien al: het maakt IK2 een zwaar boek om te lezen, omdat Sitskoorn het zo heeft ingericht met de allernieuwste theorieën en intensieve oefeningen dat het boek vergelijkbaar is met een coachingstraject. Je leest het niet zomaar even om je kennis up to date te houden, het is een boek om te gebruiken als je een duidelijk doel hebt waar je aan wilt werken. Het overstijgt het reguliere zelfhulpboek.

Het is vernieuwend en is aan de hand van actuele wetenschappelijke inzichten perfect afgestemd op onze huidige maatschappij, maar ik had geen duidelijk doel om aan te werken. Dat maakte het voor mij enerzijds heel interessant en anderzijds een hele klus. Zeker gezien het aantal termen dat Sitskoorn gebruikt waar ik al lezende nogal over struikelde. Stel je voor dat je ‘executieve vaardigheden’ zo’n drie keer per alinea leest. Dat kun je herleiden tot de doelgroep die ze koos voor haar boek: iedereen.

De oefeningen brengen inzicht en helpen je op weg, dus met name de inzichtsoefeningen waren interessant om te lezen. Het maximale heb ik er niet uit kunnen halen, maar het is zo grondig en coachend opgezet dat ik het bewaar voor een moment dat ik het nodig heb. Tot die tijd heb ik in ieder geval waardevolle inzichten opgedaan.

'IK2' is een vernieuwend en grondig zelfhulpboek voor lezers die serieus willen werken aan het behalen van hun doel, een bijzonder combinatie van wetenschap en populaire psychologie.

Deze recensie verscheen eerder op www.alexhoogendoorn.nl