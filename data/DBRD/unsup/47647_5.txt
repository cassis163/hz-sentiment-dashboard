Het eerste deel van het verhaal speelt zich af in de nazomer van 1980. Nalen Storrow leidt de zaak rondom het vermoorde gehandicapte meisje Melissa D’Agostino. De zaak wordt nooit opgelost, doordat Nalen zelfmoord pleegt. 18 jaar later besluit zijn dochter, Rachel Storrow, de zaak te heropenen. Dat blijkt net op tijd, want ze krijgen te maken met verdwijningen rondom de dochters van de dokter. Hebben de zaken met elkaar te maken, of juist niet?

In het begin moest ik er even in komen. Ik werd gelijk overladen met details over het lijk wat gevonden was. Ik heb de eerste 2 hoofdstukken een dag later weer even opnieuw gelezen want poeh wat veel info in zo’n klein stukje! Ook merkte ik dat ik in het begin het boek nog makkelijk weg kon leggen, er gebeurde voor mijn idee niet veel bijzonders. Tot op het moment dat Claire verdwijnt, dan begint het spannend te worden! Ik wilde het eigenlijk niet meer wegleggen en probeerde steeds door te lezen zodra ik er de kans voor had.

Het verhaal wordt voornamelijk verteld vanuit de beleving van Rachel, maar het eerste stuk door haar vader en er zitten ook stukken bij waar het vanuit haar broer Billy beschreven is. Doordat het vooral om Rachel draaide, kon ik me makkelijk in haar verplaatsen. De emoties die door haar heen gingen terwijl ze bezig was met de zaak waren best heftig. Daarnaast leef je ook mee met de families die te maken krijgen met het verdwijnen van hun kind.

Eigenlijk leer je naast de belangrijkste personen in dit boek, de slachtoffers en mogelijke daders ook aardig goed kennen. Je komt wat te weten over hen van vroeger, maar ook wat ze nu doen en dergelijke. Dit zorgt ervoor dat je zelf op gaat letten of er een motief is. En ik moet zeggen dat ik er meerdere malen volledig naast zat met mijn eigen verdenking. Het boek heeft een verrassend einde dat ik niet aan zag komen.

Het is een heerlijk boek om te lezen waarbij de spanning langzaam maar zeker opgebouwd wordt. Maar wel een kleine waarschuwing; kun je niet tegen smerige gedetailleerde beschrijvingen over de staat waarin lichamen worden aangetroffen, dan betwijfel ik of dit boek geschikt voor jou is.