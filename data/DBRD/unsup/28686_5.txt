Als Fenna bij Roos en Quinty in de klas komt, is plots de jarenlange vriendschap tussen Roos en Quinty voorbij. Quinty laat zich overrompelen door de brutale Fenna en Roos voelt zich afgedankt. Fenna loopt alleen maar te treiteren en Roos reageert hierop door opstandig te worden, thuis en op school. Ineens wordt Roos als een probleemgeval gezien. Omdat ze heel druk is krijgt ze van de arts ritalin voorgeschreven met de bedoeling meer rust in haar hoofd te creeÃ«ren. Maar Roos vertikt het die pillen te slikken en verstopt ze voor haar ouders, ze doet net alsof ze ze inneemt. Roos wordt steeds vaker beschuldigd van dingen die ze niet gedaan heeft en iedereen keert zich tegen haar. Op een gegeven moment loopt het uit de hand, er raakt zelfs een ander meisje uit de klas bewusteloos. Ze ontdekken dat het meisje te veel ritalin heeft geslikt en weer wijst alles naar Roos. Maar dan ontdekt Roos wat er precies speelt. Maar zullen ze haar geloven of is er sprake van verraad.

Snitch is de vijfde jeugdthriller van Margje Woodrow. Er zijn twee verhaallijnen die zich afwisselen, de verhaallijn van Roos en die van Quinty, allebei verhalend vanuit de eerste persoon. Roos wordt voortdurend gepest en er is niemand waar ze bij terecht kan. Eerder had ze haar beste vriendin Quinty, maar deze is overgelopen naar het andere kamp. In de afwisselende verhaallijnen lees je de gedachten en gevoelens van beide meisjes. Niet alleen bij Roos is er onmacht en verdriet voelbaar, ook bij Quinty is dit aanwezig. Quinty wil het liefst weer vrienden zijn met Roos, maar ze durft geen nee te zeggen tegen Fenna. Fenna heeft haar in haar macht en Quinty is niet sterk genoeg om hiervan weg te lopen.

Snitch is een verhaal over jongeren die dingen doen waardoor je nog eens scherper naar je eigen kinderen gaat kijken. Doet hopen dat jouw grootste angsten geen werkelijkheid worden. Personages met herkenbare karakters, levensecht neergezet. Het thema pesten wordt hier wel heel scherp neergezet en laat uitersten zien. Maar wel uitersten die waarheid kunnen worden bij je eigen kinderen. Een verhaal dat doordringend is neergezet en voor de jonge lezer een confronterende levensles kan zijn. Naast de niet te missen boodschap is Snitch voorzien van een hoge spanningsboog en met haar enerverende schrijfstijl sleurt Woodrow je mee in een heftige rollercoaster. Woodrow laat zich met Snitch weer van haar beste kant zien.