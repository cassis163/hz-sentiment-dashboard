[De discussie rond de Millenniumvervolgdelen door David Lagercrantz heeft geen invloed op mijn beoordeling. Ik heb dit boek gelezen zoals ik elke thriller lees.]

Op de cover van 'De man die zijn schaduw zocht', Millennium #5, staan fraaie draken afgebeeld. Niet zomaar, want ook in het verhaal komen draken ter sprake. Immers, Lisbeth Salander draagt een drakentattoo en we vernemen nu eindelijk waarom.
Dat Lisbeths verleden gekenmerkt wordt door misstanden van diverse aard is bekend bij een ieder die de voorgaande delen van de reeks gelezen heeft. Haar verleden herbergt echter nog een 'verrassing', die haar linkt aan meerdere bijzondere personages, waaronder Leo Mannheimer. Mikael Blomkvist krijgt van Lisbeth de opdracht het levensverloop van Leo in kaart te brengen.
In een tweede verhaallijn gaat Lisbeth letterlijk de strijd aan met Benito, een bendeleidster met wie ze tegelijkertijd in de gevangenis zit.

David Lagercrantz komt moeizaam op gang met 'De man die zijn schaduw zocht'. Stroef, overbodige uitleg, wil te veel vertellen waar de setting op zich plus wat we al weten uit de voorgaande boeken de sfeer al voldoende tekent. Gaandeweg komt de auteur op niveau, zij het dat het een minder complex verhaal wordt dan 'Wat ons niet zal doden', Millennium #4. Zeker interessant, want van Lisbeth willen we alles weten wat er te weten valt - maar wat voegen de nieuwe ontdekkingen toe? Waarom niet voortgeborduurd op de 'erfenis' van Alexander Zalachenko, waar ze nog niet klaar mee is? 'De man die zijn schaduw zocht' is eerder een pas op de plaats, op het randje van een stap achteruit, dan een stap vooruit in Lisbeths leven.
Toevalligheden zijn ook niet van de lucht: Mikael heeft weer contact met ex-vriendin Malin, die een bekende is van Leo Mannheimer. Niet sterk. De bijna-afwezigheid van de eerder zo markante Erika Berger voelt als een gemis. Voor Lisbeths vertrouwenspersoon Holger Palmgren is w√©l een belangrijke plaats ingeruimd, helaas zijn ook hier toevalstreffers nodig om het verhaal verder te helpen.

Per saldo is 'De man die zijn schaduw zocht' een thriller die maar net boven het maaiveld uitsteekt.
Voorlopige planning is, dat Lagercrantz een zesde (afsluitend?) deel gaat schrijven, dat in 2019 verschijnt.

[spanning 3, plot 4, schrijfstijl 4, leesplezier 4, originaliteit 4, psychologie 4]