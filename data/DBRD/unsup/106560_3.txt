'Dwaalspoor' is de tweede thriller van Nederlander Pjotr Vreeswijk, die in 2016 met 'Masterplan' zijn debuut afleverde. Net als in zijn eerste boek trekt Vreeswijk weer volop de kaart van de actiethriller: achtervolgingen, gevechten, schietpartijen, er wordt niet op een dode meer of minder gekeken. Aan de basis van al die actie ligt een interessant, maar vrij complex idee. In het dagelijks leven is Vreeswijk agent in de zone Den Haag. Het is niet te hopen dat hij daar de inspiratie voor zijn boeken haalt.

Hoofdpersonage is Alex De Klerk, ex-agent van de Europese antiterreureenheid Operations. Hij wordt in allerijl bij zijn voormalige baas Jannet Sloand geroepen die op sterven ligt, helaas ligt zij in coma en is het te laat om Alex een belangrijke boodschap over te brengen. Alex stelt vast dat er bepaalde dingen niet in de haak zijn en neemt contact op met computerexperte Suzanne Boyle, hopelijk weet zij belangrijke systemen te hacken, zodat ze samen kunnen achterhalen wat er in hemelsnaam aan de hand is. Ondertussen begint ergens ver weg een goederentrein aan een duizenden kilometers lange reis. De lading is onbekend. Wordt er een terroristische aanslag van ongeziene omvang voorbereid?

Zoals gebruikelijk in actiethrillers, wordt er serieus geflirt met de grenzen van de geloofwaardigheid. Hoofdpersonages zijn ware helden, die aan een kogelregen nauwelijks een schrammetje overhouden en over bovenaardse krachten lijken te beschikken. Heel vaak ook is de plot nog maar nauwelijks realistisch. In 'Dwaalspoor' is dit niet anders.

Het verhaal wordt verteld vanuit verschillende perspectieven en de auteur koos voor vele, korte hoofdstukken. Dat samen zorgt ervoor dat de vaart goed in het boek zit. Jammer is evenwel dat het verhaal minder duidelijk en logisch in elkaar zit dan gehoopt. De samenhang tussen de verschillende verhaallijnen is niet altijd zichtbaar en het duurt net iets te lang voor we weten welke rol alle personages spelen. De karakters zijn vrij goed uitgewerkt, locaties en situaties komen helemaal tot leven. Met zijn beeldende en vlotte schrijfstijl zal Vreeswijk menig thrillerliefhebber weten te overtuigen.

Verhaal 6, Schrijfstijl 8, Originaliteit 7, Spanning 7, Leesplezier 6