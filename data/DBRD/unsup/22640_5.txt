Al een aantal jaar stond 22-11-1963 op de nog-te-lezen lijst, maar het is niet zomaar een boek welke je even tussendoor leest. Het boek beslaat 870 bladzijden, De titel 22-11-1963 is de datum waarop de Amerikaanse president John F. Kennedy door (waarschijnlijk) Lee Harvey Oswald wordt doodgeschoten in Dallas, Amerika. Stephen King is geïntrigeerd door het verhaal en besluit op onderzoek uit te gaan.

Jake Epping is een leraar op een middelbare school in 2011, maar wordt door een bekende gevraagd terug te keren naar het jaar 1958 en het spoor van Lee Harvey Oswald te gaan volgen met als ultiem doel de aanslag op John F. Kennedy te voorkomen. Klinkt erg als sciencefiction, maar als dat een horde is, kan ik je direct geruststellen, want wat volgt is een leven van 1958 tot 1963 wat ongemeend interessant is en je doet vergeten dat het boek zoveel bladzijden heeft. Je wordt in het boek getrokken en wilt alleen nog maar doorlezen.

22-11-1963 is een spannende psychologische roman. Het dagelijks leven van een gewoon Amerikaan in 1958 tot 1963 staat centraal. Jake/George geeft een unieke blik op het leven, als het ware is hij de lezer met zijn ervaringen reeds te hebben geleefd in 2011. Er is continu spanning aanwezig in het verhaal, maar het is niet de hoofdmoot van het verhaal. De vraag of het George gaat lukken om een belangrijke historische gebeurtenis te voorkomen, brengt de spanning continu in het verhaal. In de laatste bladzijden, daadwerkelijk in Dallas, is de spanning uiteraard veel meer voelbaar. Stephen King verhoogt deze spanning door het opgooien van allerlei obstakels op de weg.

Het dagelijks leven van de ‘gewone’ Amerikaan door de ogen van Jake/George, was de grootste boeiende factor in het verhaal in 22-11-1963. Hij was al het ware de lezer, levend in 2011 en geeft zijn opinie over het leven in Amerika in 1958-1963. Het is een perfecte keuze van Stephen King om het gehele boek vanuit Jake/George te vertellen, dit versterkt de kracht van het tijdreizen alleen maar. In het begin zijn er soms gedachten naar 2011, maar ergens in het verhaal zegt hij ook dat hij nooit meer weg wil en altijd in deze tijd wil blijven leven. De ontmoeting met Sadie is daar absoluut een belangrijke factor in. Het boek beslaat ruim 5 jaar, maar het aantal personages in het verhaal valt reuze mee, allen hebben zij een rol in het leven van Jake/George en spelen zij een rol in de ontknoping van het verhaal. Door het introduceren van de karakters krijg ik ook een goed beeld van het leven in die tijd.

In 22-11-1963 heeft het tijdreizen een geweldig doel en maakt het een interessant en intrigerend boek met een uniek inkijkje in het leven van die tijd. Vijf sterren dan ook voor dit geweldige boek, welke me nog lang zal bijblijven.