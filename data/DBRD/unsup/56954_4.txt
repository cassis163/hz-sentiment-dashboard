Vanaf het moment dat ik dit boek tegen kwam in boekbloggerland was ik al geïntrigeerd. In Het 13e Huis speelt astrologie namelijk een belangrijke rol en dat is iets wat me altijd al heeft gefascineerd. Hoe kunnen sterren en planeten die kilometers ver van de aarde afstaan invloed hebben op jou en je dagelijkse leven? Want vaak klopt het toch wel. Dan heb ik het niet over de populaire dagelijkse horoscopen in de krant, maar over de informatie op de betere websites op het web of in boeken. In dit verhaal worden ze ook nog op een heel andere manier gebruikt en er blijken dertien sterrenbeelden te bestaan? Oh dit boek gaat zeer speciaal worden!

Dat was het ook. Romina Russell heeft een heldere, beeldende en vooral pakkende schrijfstijl. Ik werd dan ook zo meegezogen in een groots avontuur vol spanning en actie waarin ik de jonge Rho ontmoette. Zij is plotseling verantwoordelijk voor miljoenen mensen en dient hen te leiden ten tijde van een van de grootste rampen die ooit heeft plaatsgevonden. Dit terwijl ze persoonlijk ook getroffen wordt.

Om het nog erger te maken lijkt zij de enige te zijn die ziet dat een verschrikkelijk kwaad zich opmaakt om het Zodiak stelsel te veroveren en is het aan haar om dit te stoppen. Gelukkig staat ze niet alleen en gaat samen met haar bondgenoten het gevecht aan! Ook al lijkt de verschrikking haar telkens een stap voor te zijn, Rho geeft niet op. Ondanks tegenslag na tegenslag vecht ze door. Voor haar vrienden. Haar volk en uiteindelijk voor haar wereld!

Rho vond ik dan ook een geweldig personage. Hoewel zo op momenten zeer naïef kan zijn, straalt ze ook een grote kracht uit. Een kracht die haar helpt om de wereld aan te kunnen, ook op de mindere momenten. Daarnaast doet ze me met haar doen en laten zo aan mijn zusje (toevallig ook een kreeft) denken! Zorgzaam en alles over hebben voor diegene die ze lief heeft. Behulpzaam en de vriendelijkheid zelve. Natuurlijk heeft ze ook haar mindere kantjes (Rho en niet mijn zusje, alhoewel.... ;) ), maar om dit boek samen met Rho te beleven was super! Ik snap dan ook volkomen dat maar liefst twee mannen voor de fantastische Rho kunnen vallen.

Leg Het 13e Huis vanwege deze zoveelste love triangle echter niet weg! Want hoewel aanwezig, is dit niet waar het verhaal zich op focust. Het blijft op de achtergrond. Bovendien zorgt de schrijfster ervoor dat het geen cliché wordt, laat ze het op een natuurlijke manier verlopen. Is het geloofwaardig en zijn er meer dan genoeg onverwachte ontwikkelingen die me flink hebben doen fangirlen! Ik heb natuurlijk al een favoriet uitgekozen, maar ben er alleen nog niet uit of Rho, ondanks haar epicness, hem waardig is of dat ik hem zelf houd ;)

Zoals ik verwachtte was de worldbuilding voortreffelijk. Al die verschillende huizen, met elk hun eigenschappen. Het was zo cool om de belangrijkste eigenschappen die aan elk sterrenbeeld zijn toegeschreven terug te zien komen. Natuurlijk was er de zorgzame en op familie gerichte kreeft, maar je had ook de vurige en dappere Ram (mijn teken! ) of de praktische en georganiseerde maagd. Zo leuk om te ontdekken op welke manier Romina Russell astrologie in dit verhaal had geweven! Ik hoop dan ook dat ook in de volgende boeken hier aandacht aan wordt gegeven, want dit was fantastisch!

Het is dan ook begrijpelijk dat ik dit boek in één adem heb gelezen. Want vanaf de eerste bladzijdes zat de spanning er goed in en gierde de adrenaline door mijn lijf. Ook alle bladzijdes daarna heb ik bijna ademloos gelezen. Romina Russell zorgde er namelijk voor dat je geen enkele houvast kreeg, geen enkele zekerheid wat er nu weer ging gebeuren en wat dat voor gevolgen voor Rho en haar vrienden had. Dit hield ze vol tot het ongelooflijke einde, waar ik echt even een momentje voor nodig had om van bij te komen. Die laatste plotwisselingen waren gewoon zo onverwacht, zo ingrijpend, maar o zo verschrikkelijk goed! Kan dan ook niet wachten tot ik het volgende boek in mijn handen heb!


Conclusie
Ook al had ik hoge verwachtingen, ik had niet verwacht dat Romina Russell erin slaagde om me in een paar bladzijden te betoveren met Het 13e Huis. Ik had niet verwacht dat Rho zo’n krachtig en goed uitgewerkt personage zou zijn en het verhaal zo pakkend zo zijn. Bovenal, ik had niet verwacht dat het me zo omver zou blazen! Pak het dus vooral op zodat ook jij kan ontdekken wat voor moois Romina Russell geschreven heeft!

Deze recensie verscheen als eerste op CarpeLibra.nl