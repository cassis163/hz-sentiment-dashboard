￼Zin - Jackie van Laren
Genre: Roman
Paperback - 352 pagina’s
ISBN: 978 90 225 7373 0
Uitgever: Uitgever Meulenhoff/Boekerij Verschijningsdatum: 16 juni 2015

Zin is deel een van een heerlijk romantische en vrolijke trilogie over een Hollandse Grote Liefde in de internationale wereld van de dance.
Met dank aan Uitgever Boekerij voor dit recensie-exemplaar.

Jackie van Laren (Amsterdam 1968) heeft twee grote passies in haar leven: muziek en verhalen. Al op jonge leeftijd schreef ze voor haar eigen plezier zowel fictie als poëzie en muziek. Een studie Nederlands en Engels, een nachtelijk bestaan op de poppodia van Nederland en een carrière in het uitgeefvak volgden. Met de Q-serie maakt ze haar debuut als schrijfster.

“Iedereen kent de schathemelrijke, razend aantrekkelijke Wessel Quist, bijnaam Q. Hij is een wereldberoemde trance-dj, producer, en de oprichter van het Moonbeam-event: een internationaal openlucht dance-feest bij volle maan waar alles en iedereen in zilver gehuld is. En ondanks zijn overvolle agenda slaagt Q er ook nog in er een woest liefdesleven op na te houden: hij is een beruchte player met een onnavolgbare seksdrive. Nina de Wit solliciteert bij Q Productions op de vacature van personal assistant voor Q. Ze wil na haar hippieachtige, grenzeloze opvoeding niets liever dan een burgerlijke baan, huis en man. Maar Q, gedreven door iets onbespreekbaars uit zijn verleden, blijkt allesbehalve burgerlijk te zijn.”

***
De cover van dit boek springt in het oog door zijn eenvoud en zijn minimum aan kleur. Een simpele tekening van een jonge vrouw met wilde haardos en met een groene koptelefoon op haar hoofd. De titel ‘ZIN’ staat in diezelfde groene kleur en in groot lettertype onderaan met daarboven de naam van de auteur in het zwart. De achtergrond is maagdelijk wit. Door de cover zwart/wit te houden met een accentkleur vind ik dit een echte eye-catcher. Niet teveel poespas en je weet min of meer waar het boek over zal gaan. Héél leuk is dat je de covers van deel twee en drie ook al meekrijgt. Diezelfde tekening komt weer terug, maar met een andere accentkleur. Op die manier valt de trilogie onmiddellijk op als je die ziet liggen in de boekenwinkel.

***
Wessel Quist, kortweg Q is DJ en eigenaar van Q Productions. Nierika-Namasté komt solliciteren als Personal Assistent en smelt alleen al bij het horen van zijn stem en de vlinders banen zich een weg door haar buik. Zij wordt aangenomen door Q himself op voorwaarde dat ze dertig dagen onvoorwaardelijk naar haar werk komt. Haar onuitsprekelijk naam wordt door Q omgedoopt tot Nina.
Nina, die opgegroeid is in Villa Kakelbont met haar harige tie-dye-vrije-liefde-alles-moet- kunnen-retrohippies ouders, wil niets liever dan van die wierook-met-wietgeur en hippietoestanden af en een normaal iemand zijn.

￼‘In Villa Kakelbont ben ik een minderheidsgroepering van één’

Door zijn drukke leven als DJ vliegt Q niet enkel van het ene continent naar het andere, maar ook van vrouw naar vrouw. Als wereldberoemde en good looking DJ heeft hij aan vrouwelijke belangstelling geen gebrek en daar maakt hij ook gretig gebruik van.

Nina wil een burgerlijk leven, huisje - boompje - beestje met een normale man. Ze heeft een ‘gevaarlijke mannen’ lijstje en als ze Q leert kennen, komt die bovenaan. Hij is nu net niet het soort man waar zij naar opzoek is.

‘Ik hou van een meer degelijk model, een man die er altijd voor me is, op wie ik kan vertrouwen, bij wie ik me veilig voel, je weet wel. Huisje-boompje-beestje. Dat ben jij niet’

Natuurlijk draait het hele verhaal om Q en Nina en hoe ze zich voor elkaar openstellen. Voor Q, die een mysterieus verleden met zich meedraagt, is dit ‘openstellen’ minder vanzelfsprekend.

‘Ik leef bij mijn instinct. Alles wat ik doe is nu, in the moment, honderd procent gebaseerd op intuïtie. Zo maak ik muziek, zo leef ik, zo neem ik zakelijke beslissingen........ Zo heb ik tot nu toe overleefd’

Toch lukt het hem om zijn masker, beetje bij beetje af te zetten voor Nina, maar dan zijn er enkele gebeurtenissen die alles zo zijn kop zetten.

‘Ik kan niet anders dan staren terwijl om me heen de wereld alle kleur verliest’

***
Het verhaal neemt je dertig dagen mee in het leven van Nina, haar maand met Q. Ondanks dat het boek zo cliché is, meisje ontmoet jongen en ze worden verliefd, moet je het toch maar kunnen om een verhaal te schrijven dat boeit van begin tot einde. Het is geen moment saai. Het is gewoon een lekker boek waar je niet bij na hoeft te denken, waar je vanaf de eerste pagina meegezogen wordt in het verhaal met een hedendaags taalgebruik en de nodige humor. Naast het feit dat er vrij gesproken wordt over sex en dat op een menselijke manier de sex scènes beschreven worden, zou ik gezien de leeftijd van de personages, dit boek eerder de stempel New Adult geven inplaats van roman.

Het verhaal is leuk opgebouwd. Naast de liefdesperikelen loopt er nog een verhaallijn die laat zien hoe het er in de Dj-wereld aantoe gaat, maar de prioriteit in het verhaal is hoe Q en Nina naar elkaar toegroeien. Het einde slaat dan ook in als een bom. Dit had ik niet verwacht! Nadat ik het boek dichtgeslagen had, heeft het me nog de hele avond beziggehouden. Het bleef nazinderen.

Ondanks het toemaatje, het eerste hoofdstuk uit deel twee ‘LIEF’, ben ik heel benieuwd hoe het verder gaat? Dus laat deel twee maar vlug komen. Ik kan niet wachten!
Ik geef ZIN graag 4,5 sterren
Karin Team DPB