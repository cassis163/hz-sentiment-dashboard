Arne Dahl (Zweden, 1963) is het pseudoniem van schrijver, redacteur en literair criticus Jan Arnald. Hij is rond 1996 zelf begonnen met schrijven en startte met een reeks boeken over een speciaal geformeerd politieteam, het zogenoemde A-team. Requiem is inmiddels het zevende (in het Nederlands vertaalde) boek in deze reeks. Eerder verschenen Kentucky Killer, Misterioso, Schijnoffer, Europa Blues, Bijbelse wateren en Midzomernachtsdroom. Van deze misdaadserie werden wereldwijd meer dan een miljoen exemplaren verkocht. Het elfde deel uit de serie is inmiddels ook uitgebracht onder de naam Elva. Nu is Arne Dahl aan het werken aan een nieuwe reeks van vier boeken over de Europolunit Opcop met thuisbasis Den Haag. Het eerste deel, Viskleken, is in 2011 verschenen. In 2004 ontving de schrijver de Deense Palle Rosenkrantz Prize en in 2005 ontving hij de prestigieuze Deutscher Krimi Preis. Tevens ontving hij van de Svenska Deckarakademin in 2007 een prijs voor zijn werk als vernieuwer binnen het misdaadgenre.
Viggo Norlander en Arto Söderstedt vormen een koppel van de speciale eenheid voor geweldsdelicten van internationale aard, het zogenaamde A-team. Op een en dezelfde dag, donderdag 20 maart 2003, gebeuren er twee dingen: Amerika valt Irak binnen en in Stockholm wordt de Andelsbank overvallen waarbij negen mensen gegijzeld worden. Een van de gijzelaars is Cilla Hjelm, ex-vrouw van Paul, commissaris en baas van de grootste onderafdeling van Interne Zaken, de afdeling Stockholm. Zij ziet kans een SMS-bericht naar Paul te sturen. Er wordt in alle haast een crisisteam samengesteld. Men weet de bank binnen te vallen en men denkt de twee overvallers opgepakt te hebben. Later blijkt echter dat er zich onder de agenten die de bank bestormden, een nepagent bevond die de twee overvallers heeft meegenomen naar een onbekende plaats. Een groot onderzoek gaat beginnen. Een onderzoek dat in eerste instantie meer vragen oproept dan oplost. Langzaam maar zeker beginnen de puzzelstukjes in elkaar te vallen en dan ontrafelt zich een ingenieus opgezet plan met connecties naar diverse andere gebeurtenissen, ook uit het verleden.
Het begin van Requiem is moeilijk te doorgronden. Namen, relaties, alles komt in sneltreinvaart op je af en vaak is er moeite om een en ander te plaatsen. Omdat tussendoor ook nog de terugblikken naar 1941 en 1942, de Tweede Wereldoorlog, én de stukken over het uitbreken van de oorlog in Irak voorbij komen (met uitgebreide toespraken van Bush), moet je echt een doorzetter zijn om je door het eerste deel heen te worstelen. Is dat eenmaal gebeurd, dan ontvouwt zich een subliem verhaal met veel verhaallijnen die aan het einde allemaal bij elkaar komen en het verhaal écht afmaken. Een knap geschreven boek met verhaallijnen uit het heden én het verleden met een knap geschreven en verhelderende plot. Als je het helemaal gelezen hebt, kun je het boek eigenlijk ook pas goed naar waarde schatten.
Requiem is voor mij het eerste boek dat ik te lezen krijg van Arne Dahl. Ik ben zeker benieuwd naar de eerdere delen, maar met Requiem als eerste boek, val je meteen met je neus in de boter. De dialogen, de interactie en het wachten op de alles verhullende plot, het blijkt allemaal meer dan de moeite waard. De personages zijn sterk neergezet, geloofwaardig en fascinerend. Het enige waar ik niet helemaal uitkwam was de link van het verhaal met de inval van Amerika in Irak. Het enige dat ik bedenken kon is dat het draait om de vergelijking met de Tweede Wereldoorlog en het (verslindende) gebruik van brandstoffen. Als dat al zo zou zijn, zou ik het wel wat vergezocht vinden. Als er iemand is die mij de oplossing kan aandragen, houd ik mij zeker aanbevolen.