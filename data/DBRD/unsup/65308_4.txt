De eerste editie van het ‘Handboek voor schrijvers’ stamt uit 1996. Sindsdien is het een begrip voor schrijvend Nederland en Vlaanderen.

Schrijvers van verhalen, romans, essays en gedichten gebruiken het om te ontdekken waar ze terecht kunnen als ze beter willen leren schrijven en dichten, hoe ze een uitgever kunnen vinden voor hun manuscript en wat ze kunnen doen om hun boek te promoten. Hoe gaat het eraan toe bij een uitgeverij? Waar moet je aan denken als je je boek zelf uitgeeft? En hoe maak je van schrijven je beroep?

Schrijfcoach-redacteur Maaike Molhuysen (de Lettervrouw) verzamelde ook voor deze volledig geactualiseerde editie weer de beste ideeën, tips en adressen op het gebied van creatief schrijven en literair publiceren - van schrijfopleidingen en manuscriptbeoordelingsbureaus tot crowdfunding en het gebruik van sociale media om aandacht te vragen voor je publicaties. Dit handboek bevat daarnaast een nieuw hoofdstuk over e-boeken. Het Handboek voor schrijvers wijst wederom de weg aan iedereen die zijn schrijfwerk serieus neemt.

Mijn visie
Het ‘Handboek voor schrijvers’ is erg praktisch ingedeeld waardoor het een zeer overzichtelijk naslagwerk is.

Molhuysen hanteert een aantrekkelijk en vlotte schrijfstijl, waardoor dit boek veel meer is dan een ‘droog’ naslagwerk. Wanneer je geïnteresseerd bent in schrijven, uitgeven en alles wat daarbij komt kijken, dan ‘vreet’ je dit boek! Het ‘Handboek voor schrijvers’ is een ware informatie- en inspiratiebron.

“Hoe vind je tussen al die aanbieders nu de manuscriptbeoordelaar die voor jou de juiste is? Soms is het genre dat voor de eerste schifting zorgt. Met ‘doorsnee’ literaire verhalen en romans kun je vrijwel overal terecht, maar niet elk bureau kan iets zinnigs zeggen over een horrorverhaal, sonnetten of fantasy. Vervolgens zou je naar de werkwijze kunnen kijken. Heb je behoefte aan een snelle scan van je roman of poëzie, of zoek je juist een uitgebreide analyse van je werk? Kijk ook naar wat de manuscriptbeoordelaars nog meer aanbieden.”

De doelgroep voor dit boek is veel breder dan de titel doet vermoeden. Natuurlijk, de (beginnende!) schrijver ‘moet’ dit boek lezen en zal er wellicht het meeste van opsteken. Onderwerpen als zinsconstructies, boeiende personages etc., zijn voor deze doelgroep vanzelfsprekend essentieel.

“Het spreekt natuurlijk voor zich dat je je werk nog een paar keer goed doorleest voordat je het opstuurt. Laat desnoods ook een proeflezer de eventuele laatste spel- en stijlfouten er nog uit halen.”

Naast de (beginnende) schrijver zal echter iedereen die die zich wil ontwikkelen op schrijfgebied enorm veel aan dit handboek hebben, maar ook voor al diegenen die uitgebreide en gebundelde informatie zoeken over het uitgeven van een boek, boekmarketing, de inzet van social media, schrijfopleidingen, crowdfunding en nog veel meer is het ‘Handboek voor schrijvers’ een uiterst waardevol werk.

“Je kunt ook op een andere manier je inkomsten opvijzelen met je speciale literaire gaven. Zo zijn veel schrijvers op freelancebasis verbonden aan een uitgeverij. Ze lezen manuscripten en/of buitenlandse boeken, en geven hun oordeel daarover in leesverslagen.”

Naast de vele tips en informatie(bronnen), heeft Molhuysen de ervaringen van diverse auteurs, schrijfcoaches en uitgevers opgenomen in haar boek. Boeiend en motiverend!

Molhuysen levert met het ‘Handboek voor schrijvers’ een bijzonder compleet handboek af. Een ware aanrader!

Over de auteur
Maaike Molhuysen is auteur en schrijfcoach. Het coachen, analyseren van manuscripten, redigeren en adviseren doet zij vanuit haar eigen bedrijf, De Lettervrouw.

Molhuysen is in 1970 geboren in Amsterdam. Zij studeerde Politicologie en Amerikanistiek en werkt als journalist. Ze werkt als eindredacteur en schrijft over literatuur en schrijven voor diverse tijdschriften.

Uitvoering
Uitgever Atlas Contact
Paperback, 320 pagina’s
ISBN10 904570594X
ISBN13 9789045705941

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger.
http://hanneketinorcenti.nl