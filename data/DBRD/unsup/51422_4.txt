Het grootste nadeel aan dit debuut van Alwyn Hamilton is dat het tweede deel Verrader van de troon pas later dit jaar uit komt. Verder heeft dit spannende verhaal alles wat je hoopt van een stoer YA-verhaal.
Amani groeit op in een verlaten en saai woestijnstadje: Dooddorp. De wet bestaat hier niet, het is ieder voor zich. Amani's oom wil haar uithuwelijken, of zelf met haar trouwen, dus Amani besluit te vertrekken. Maar dit loopt heel anders dan ze had verwacht wanneer ze een vreemdeling tegenkomt bij een schietwedstrijd. De woestijn zit vol gevaren, maar Aamani is alles wat je hoopt van een YA-held: ze is stoer en onverschrokken, maar heeft ook een zachte kant. Haar sterke karakter roept op om zelf te rebelleren.
Hamilton heeft de wereld geweldig in elkaar gezet, er is duidelijk veel werk in gestoken. Alles klopt, en de wereld wordt duidelijk maar niet saai uitgelegd. Beetje bij beetje leer je meer over de wereld van Amani. Wanneer je dit verhaal leest, wordt je helemaal meegevoerd met de wereld die Hamilton creëert. De auteur kan met recht een echte Djinn genoemd worden, want ze weet een illusie te creëren waarvan je niet wilt dat het ophoudt.
Rebel in de woestijn is precies de juiste hoeveelheid actie en romantiek, die elkaar in een rap tempo afwisselen. Hierdoor wordt het niet te zoetsappig en blijf je doorlezen. Het voelt als duizend-en-een-nachten, maar Rebel in de woestijn lees je het liefste in één nacht uit.