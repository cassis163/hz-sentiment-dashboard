Vorig jaar gingen 15 vrouwelijke auteurs naar Ameland voor een weekje schrijven en inspiratie. Ze ademden de sfeer en gingen aan de slag. Elk schreef een eigen verhaal en deze werden verdeeld over de seizoenen van het jaar. Dat maakt het een overzichtelijke bundel om te lezen, je leest het jaar door.
Ik zou 15 dagen achter elkaar elke dag 1 verhaal gaan lezen maar was binnen 3 dagen klaar want het las zo lekker weg. Elk verhaal staat echt op zichzelf en speelt zich geheel of gedeeltelijk af op een van onze Waddeneilanden. Door de diversiteit van de verhalen is het geen moment echt saai. Je wilt gewoon nog meer lezen. Van sommige verhalen hoop ik dat het een aanloop is naar een eventueel boek zoals het verhaal van Marelle over geen bereik, je wilt weten hoe het verder gaat met het samengestelde gezin.
Het voordeel van een kort verhaal lezen is dat het meestal mooi afgerond is met zelfs iets van een epiloog zoals het verhaal van Anita Kok.
Ik hield erg van de verhalen die je laten schrikken door een onverwacht plot zoals het verhaal van Lisette van Kasteren. Zat ik toch weer op het puntje van mijn stoel!
Kortom, ik heb genoten en waande me steeds op een van de eilanden en keek na het lezen soms verbaasd om mij heen omdat ik nog steeds thuis op de bank zat.
Een heerlijke bundel vol verhalen met een vleugje romantiek en spanning die gaan over gewone mensen die om verschillende redenen de Waddeneilanden bezoeken of er wonen.