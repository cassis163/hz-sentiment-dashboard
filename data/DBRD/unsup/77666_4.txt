Wat een boek! Het heeft mij een beetje in verwarring achter gelaten.
Mijn idee over goed en fout wisselde bijna per pagina.
Laat ik beginnen met zeggen dat het een hard boek is. Het beschreven geweld is expliciet en bij vlagen gruwelijk. Ik zou het om die reden zelfs een hardboiled thriller willen noemen. Maar al dat geweld past wel bij het verhaal en dus geen geweld om het maar “lekker” gewelddadig te laten zijn.
In het begin kwam ik wat moeilijk in het verhaal, maar dat kwam doordat er veel beschrijvingen werden gegeven. Van de straten in New York, van de wapens enz. Dat is wel even lastig. Maar het loont zeker de moeite om door te lezen, want wat volgt is een verhaal dat spannend is en waarvan je zeker weet dat het alleen maar verkeerd kan aflopen. Toch hoop je dat de “goeden” zullen winnen. Al is verre van duidelijk wie de goeden in dit verhaal zijn. Eigenlijk is iedereen fout in dit boek. Het is meer: voor wie kun je de meeste sympathie opbrengen.
Doordat niet goed duidelijk is wat goed of fout is, vond ik het ook lastig om mij verbonden te voelen met de personages. Al kreeg ik gaandeweg toch wel een soort van sympathie voor de hoofdpersoon, Denny Malone. Want al keur ik zijn methoden af, zijn beweegredenen zijn soms logisch en soms zelfs begrijpelijk. Het is een wereld van dog-eat-dog. Eigenlijk heb je geen keuze.
Ik hoop oprecht dat dit niet de werkelijkheid is in Amerika.
Het is geen makkelijk boek, maar als je eenmaal jezelf door het wat taaie begin heen hebt gebeten, zeker een boek dat de moeite waard is om gelezen te worden.