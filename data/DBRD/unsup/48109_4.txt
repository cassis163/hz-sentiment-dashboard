Nachtstad is een mooi boek en een goed verhaal, zoals we dat van Indridason kennen. Heel leuk om de jongere Erlendur te leren kennen. Zijn vasthoudendheid, zijn zorgvuldigheid, zijn kijk op mensen; het zit er allemaal al vroeg in.
Het verhaal ontwikkelt zich super langzaam en toch wil je steeds doorlezen; het verveelt geen moment. Wat is er met de zwerver Hannibal gebeurt, die nacht dat hij verdronk in een turfgat? Wanneer het op het eind allemaal duidelijk is, kennen we verschillende mensen in Reykjavik een stuk beter. Het harde leven op straat, de kleine en grote problemen waarmee Erlendur tijdens zijn nachtdiensten wordt geconfronteerd, en we ontmoeten zijn toekomstige ex-vrouw.
Ook Erlendur zelf leren we wat beter kennen: zijn gedrevenheid, zijn teruggetrokken aard, aan de ene kant zijn geduld met mensen aan de zelfkant van de maatschappij maar aan de andere kant ook zijn niet aflatende doorduwen wanneer hij antwoorden zoekt.
Nachtstad is de moeite van het lezen meer dan waard.