Kellen Stewart wordt midden in de nacht gebeld door een vriendin van vroeger (Caroline) die ze al jaren niet meer heeft gesproken. Bridget, de ex-geliefde van Kellen en huidige geliefde van Caroline is plotseling dood aangetroffen, en ze vraagt Kellen om meteen naar haar toe te komen. Kellen is al jaren niet meer op de boerderij geweest waar zij en Bridget samen eigenaar van zijn, maar nu aarzelt ze geen moment en gaat uiteraard naar Caroline toe om haar op te vangen. Al snel krijgt ze het vermoeden dat Bridget geen natuurlijke dood is gestorven. Als ze er dan ook nog achterkomt dat Bridget's broer Malcolm enige tijd daarvoor Ã³ok plotseling is gestorven weet ze het zeker; hier is meer aan de hand. Samen met haar goede vriendin Lee gaat ze op onderzoek uit.

Het is even wennen: een thriller met als hoofdpersonen bijna alleen maar vrouwen (die dan ook nog bijna allemaal lesbisch zijn) maar verfrissend is het wel. Daarnaast is het ook nog een erg spannend verhaal, dat erg vlot geschreven is en tot het einde blijft boeien. De karakters en hun onderlinge verhoudingen zijn goed neergezet en uitgewerkt en het verhaal, dat toch best vreemde elementen bevat, wordt nergens ongeloofwaardig.

Dit boek was het debuut van Manda Scott en erna heeft ze nog 3 thrillers geschreven waarvan er inmiddels 2 vertaald zijn in het Nederlands. Die ga ik dus nu ook even lezen!