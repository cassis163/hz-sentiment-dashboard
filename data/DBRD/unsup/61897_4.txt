Eerste leven is het eerste deel van de Everlife-trilogie. Een spannende, fantasierijke Young Adult met veel actie en een puberale, eigenwijze, jongedame in de hoofdrol. Het verhaal is een fantasyroman met een originele verhaallijn, over het leven na de dood.

Samenvatting
De wereld in de Everlife-trilogie is niet heel anders dan de wereld zoals wij die kennen. De wereld ziet er niet heel sci-fi uit en de mensen hebben geen hele andere gewoontes. Het enige grote verschil is dat de mensen weten dat er na de dood een tweede leven is. In dit tweede leven zijn er twee rijken genaamd Myriad en Troika. Elk mens gaat naar één van de twee rijken, die twee compleet andere visies hebben. Zo is Myriad ervan overtuigd dat als je hard werkt, je daar ook naar beloond mag worden. Genot en plezier staat dan ook centraal in Myriad. Bij Troika staat naastenliefde centraal. Iedereen is gelijk, iedereen heeft gelijke rechten en iedereen is even belangrijk.

In je eerste leven wordt je geacht om een contract af te sluiten bij één van de rijken. Hoewel Troika iedereen hetzelfde contract aanbiedt, zitten er in de contracten van Myriad grote verschillen. Als je in het eerste leven veel voor Myriad betekent hebt, of veel voor hen hebt gedaan, wordt je een beter tweede leven aangeboden met een mooier huis, meer geld en een hogere functie dan wanneer je minder van betekenis bent geweest. Dit dreef Leonard Lockwood ertoe om te tekenen voor Myriad. Ook zijn vrouw tekende voor Myriad en ze beloofden plechtig dat hun dochter Tenley Lockwood ook voor Myriad zou tekenen. In ruil daarvoor zou hij rijkelijk beloond worden. Maar de eigenwijze, puberale Tenley staat niet toe dat er een beslissing voor haar genomen wordt. Ze weigert dan ook om te tekenen. In de eerste jaren van haar jeugd was dit niet zo problematisch, want ze wordt geacht om voor haar achttiende verjaardag een contract te hebben getekend. Maar Tenley is inmiddels 17 en haar vader is de wanhoop voorbij. Om haar toch zo ver te krijgen dat ze tekent voor Myriad, brengt hij haar naar het Prynne gesticht. Dit is waar het verhaal mee begint.

Tenley wordt lelijk gemarteld door de eigenaar van het gesticht, Dr. Vans. Dr. Vans heeft een hoop geld ontvangen van de familie Lockwood om Tenley zo ver te krijgen dat ze tekent voor Myriad. Maar Tenley is vastbesloten, ze wil tijd om na te denken en ze wil meer informatie over beide rijken om tot een eerlijke beslissing te kunnen komen. Dus wat Dr. Vans ook met haar doet, ze weigert.

Tenley is uiteraard niet de enige in het gesticht. Er lopen nog tal van andere kinderen rond die nog geen besluit hebben genomen en die op niet al te subtiele wijze door Dr. Vans en zijn personeel onder druk worden gezet om te tekenen. Tenley heeft echter niet bepaald vrienden in Prynne. Wel is er een meisje, Sloan, met wie ze regelmatig in de haren vliegt en waar ze vechtpartijen mee heeft. Ook was er voorheen een bewaker, James, waar Tenley een verhouding mee kreeg. Toen dit werd ontdekt werd hij voor haar ogen doodgeschoten.

Het leven is dus niet bepaald een pretje in Prynne. Tenley leidt een eenzaam bestaan totdat ze een celgenoot krijgt, een meisje met de naam Bow. Hoewel Tenley in eerste instantie niets moet hebben van Bow met haar kleurrijk kapsel, krijgen ze toch steeds meer binding met elkaar. Bow weet erg veel over Troika en dat vindt Tenley natuurlijk ontzettend interessant, gezien dergelijke informatie haar altijd onthouden is.

Maar Bow is niet de enige nieuwkomer in Prynne. De knappe Killian Flynn is vanuit Myriad gestuurd om Tenley zien te overtuigen om te tekenen voor zijn rijk. Er worden dates met Killian voor haar geregeld in de hoop dat ze verliefd wordt op deze knappe bad guy en voor hem tekent voor Myriad. Tenley is echter niet op haar achterhoofd gevallen en heeft al snel door waar Kilian voor komt. Maar al snel vertelt Killian haar iets wat zij nog niet wist. Bow en Killian zijn zo’n beetje aartsvijanden en Bow is ook in Prynne met de opdracht om Tenley te overtuigen, maar dan om te tekenen voor Troika.

Hoewel Tenley eerst van allebei niets moest hebben, lijken Bow en Killian zich toch oprecht om haar te bekommeren. Ze komen in opstand tegen Dr. Vans en zijn gruwelijke daden en er breken rellen uit waardoor velen weten te ontsnappen uit Prynne. Ook Tenley, Bow, Sloan, Killian en nog een paar andere bekenden van Tenley weten weg te komen en zich te verstoppen in de bossen en gebergtes rondom Prynne, maar er wordt flink op de ontsnapte gevangenen gejaagd. Door de jacht op haar en haar nieuwe vrienden, wordt voor Tenley steeds duidelijker wat er voor haar toe doet en welke mensen er voor haar belangrijk zijn. Maar kiest ze nou voor het rijk van haar vriendin Bow? Of kiest ze voor het rijk van haar geliefde Killian?

Mening
Dit eerste deel van de trilogie is erg spannend. De lezer kan zich prima inleven in het dilemma van Tenley en haar behoefte aan meer (objectieve) informatie over beide rijken. Tenley is een ruige meid, maar zeker niet onmenselijk. Het enige ‘gekke’ trekje wat Tenley heeft, is dat ze geobsedeerd is door cijfers en achter ieder getal een betekenis zoekt. Afgekort heet zij ook Ten, wat tien betekent. Ze staat dan ook bekend als het gekke cijfermeisje van Prynne. Dat vond ik soms een beetje irritant, het leidt af.

Ik vond de eerste pagina’s van het boek overigens wel erg bloederig met alle martelingen en ik kan me voorstellen dat niet elke lezer daarop zit te wachten. Maar verder in dit boek ebt dit wel een beetje weg en staan de verstandhoudingen tussen de personages centraal.

Ik vond het personage Bow erg leuk, vooral omdat Bow nog een geheim bewaart die later in het boek wordt onthult. Dergelijke verrassingselementen zorgden ervoor dat je door wilde blijven lezen. Ook het verhaal rondom Sloan werd verder uitgediept, waardoor Sloan een stuk interessanter werd. Al met al vond ik dit boek zeker een aanrader.

Zie ook: http://www.jessiesbookstore.com/2018/06/15/eerste-leven-gena-showalter/