De rode schoenen van de omslag behoren aan Rodion, één van de houthakkers uit het groepje Russen waarmee Timo de
Fins-RussischeWinteroorlog doormaakt.
Timo hakt bomen om eerst de Russische, later de Finse troepen warm te kunnen houden en redt daarmee zijn leven. Ook zorgt hij ontroerend goed voor de mannen uit zijn ploeg: Rodion, Mikael, Antonov,de broers, Soeslov, en redt daarmee ook hun leven.Tijdens het houthakken en het met elkaar leven ontstaat er een heel bijzondere band.
'dat we in zekere zin, zolang we elkaar kenden in dezelfde omgekeerde wereld hadden geleefd, een wereld waarin goed en fout en boven en onder stuivertje gewisseld hadden, dat we ons daardoor in de war hadden laten brengen, maar dat we nu weer helder moesten denken. We hadden begrepen, zei ik zonder te weten wat ik bedoelde, dat we vrienden waren geworden en dat dat een misdaad was, voor ons allemaal'

Door een artikel in een Amerikaanse krant over de Winteroorlog en een Russische gevangene die rode damesschoenen voortdurend bij zich droeg, probeert Timo decennia na de oorlog uit te zoeken wat er geworden is van deze Russische mannen. En dit zorgt er voor dat na al die jaren de oorlog voor Timo eindelijk voorbij is.

Een mooi verhaal met onvergetelijke beelden van houthakkers in de ijzige kou, vluchtpogingen in de sneeuw, oorlog op het ijs en het Finse leven. Maar bovenal een heel mooi, indringend beeld van de gedachten en gevoelens van de, naar mijn mening helemaal niet zo schlemielige, Timo.