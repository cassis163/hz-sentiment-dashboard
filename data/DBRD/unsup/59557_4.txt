Het boek De laatste getuige is een vervolg op Vergelding. Hoofdpersoon is Chloe Townsend, oftewel C.J. Ze werkt als openbaar aanklager in Miami en is gespecialiseerd in zware delicten. In De laatste getuige kruist opnieuw seriemoordenaar William Rupert Bantling haar pad. De man, beter bekend als Cupido, die in het eerste boek tien vrouwen vermoordde en C.J. met een clownsmasker op bij haar woning opwachtte om haar vervolgens te verkrachten, zit in de dodencel in afwachting van zijn executie. Dan worden in Miami een aantal politiemannen op gruwelijke wijze vermoord. De meeste van hen waren direct of indirect betrokken bij de Cupido zaak. Het lijkt er verdacht veel op dat het monster William Rupert Bantling vanuit zijn dodencel aan de touwtjes trekt. Zeker wanneer C.J. een destijds uit haar woning vervreemd beeldje ontvangt. Ze is bang, doodsbang, en niet zonder reden. In de Cupido zaak heeft ze dingen verzwegen die alleen Bantling weet. Diens verdediger pleit voor vrijspraak. Er rest C.J. niets anders dan in de rechtszaal terug te slaan.
De laatste getuige is een zogenaamde legal thriller. En een goede. Jilliane Hoffman weet waarover ze schrijft. Voordat ze misdaadboeken begon te publiceren, werkte ze als officier van justitie in Miami. Haar specialisatie: zware misdrijven. De beschrijving van het politiemilieu in Miami, de interne corruptie, de wedijver met de FBI en de strijd tegen de drugshandel is raak, terzake en zonder overbodige ellenlange uitwijdingen. In eenennegentig korte hoofdstukken zet Jilliane Hoffman een aantal karakters van vlees en bloed neer. De spanning wordt zorgvuldig opgebouwd. De stijl is helder, zonder opsmuk, op een enkel hoofdstukje na dat met wat minder bezieling geschreven lijkt te zijn.
De laatste zin doet de lezer verlangen naar het volgende boek. Op haar website schrijft Jilliane Hoffman dat ze eraan werkt onder de titel The portrait painter. C.J. zal opnieuw een hoofdrol spelen, evenals een tweede persoon, over wie ik liever zwijg. Mijn advies: eerst De laatste getuige lezen en pas daarna de website van de auteur.