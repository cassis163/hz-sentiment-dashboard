In 1624 legt de VOC beslag op het voor haar gunstig gelegen Formosa, het huidige Taiwan, in de hoop om vandaaruit de felbegeerde handelsrechten met China te bemachtigen. In datzelfde jaar wordt er in het Japanse Hirado een jongen geboren die later in China bekend komt te staan als Koxinga, ‘Heer met de Keizerlijke Achternaam’.

Wanneer Koxinga na een lange, bittere oorlog tegen de Mantsjoes gedwongen wordt te accepteren dat de Ming-dynastie werkelijk aan zijn einde gekomen is, vlucht hij met zijn leger en zoekt zijn toevlucht op Formosa. Daar verblijven echter inmiddels de Nederlanders. De belegerde kolonisten trekken zich terug in Fort Zeelandia dat zij, onder gezag van de vastberaden gouverneur Coyett, zo lang mogelijk weten te verdedigen. Dan rest hen nog maar een ding: en dat is wachten op versterking uit Batavia.

‘Formosa, voorgoed verloren’ is een historisch epos, gebaseerd op de vrijwel vergeten, waargebeurde geschiedenis rond de Nederlandse kolonisatie van het zeventiende-eeuwse Taiwan. Een verhaal over moed, volharding en oneindige trouw tijdens de hoogtijdagen van de VOC, waarin loyaliteit en familiebanden tot het uiterste worden getest.

Mijn visie
Dat Bergvelt uiterst gedegen research heeft gepleegd voor haar boek ‘Formosa, voorgoed verloren’ mag duidelijk zijn. De achtergrondinformatie over deze periode uit onze koloniale geschiedenis waarmee zij haar boek luister bijzet, bewijst dat overtuigend. Natuurlijk heeft het feit dat zij in haar jeugd onder meer in Taiwan heeft gewoond haar uiteraard veel basiskennis opgeleverd en ook haar studierichting helpt daaraan mee. Dat neemt echter niet weg dat het schrijven van een roman over een dergelijk complex thema, geen sinecure is.

“Matsu gaf geen antwoord. Haar Chinese echtgenoot was al jaren niet in Nagasaki geweest en zijn brieven kwamen zeer onregelmatig. In de brieven die ze wel van hem ontving had Zhi-Long alleen maar belangstelling getoond voor zijn zoon.”

Een gedetailleerd en onderhoudend boek is het resultaat. De auteur hanteert een prettige en vlotte schrijfstijl die maken dat ‘Formosa, voorgoed verloren’ boeit. De lezer voelt zich betrokken en getuige van de gebeurtenissen.

“De raad in Batavia was de laatste tijd steeds zuiniger geworden met investeringsgeld voor Formosa, en beklaagde zich continu over de hoge kosten die nodig werden geacht voor het verbeteren van haar infrastructuur.”

De VOC heerst over Formosa (thans Taiwan) van 1629 tot 1662. Door de weigering van de Chinezen om zich te vestigen op het vasteland, streken de Hollanders daar neer. De meest praktische en dichtstbijzijnde plek om handel met China te drijven. Door de oorlog in China zochten echter steeds meer Chinezen hun heil op Formosa, waardoor de Hollanders met regelmaat voor problemen werden gesteld. Vooral wanneer krijgsheer Koxinga besluit zich eveneens op Formosa te vestigen.

“Onder de verhoogde staat van paraatheid gaf hij het bevel om alle op het eiland arriverende Chinezen een nauwkeurige inspectie te laten ondergaan. Iedereen werd streng gecontroleerd en ondervraagd, en in geval van ernstige verdenking gefolterd.”

Wellicht dat het thema de doorsnee lezer in eerste instantie tegenhoudt, maar ik wil dit boek evenwel van harte aanbevelen. ‘Formasa, voorgoed verloren’ boeit en beklijft! Chapeau voor deze auteur die het heeft aangedurfd dit thema op te pakken en voor Uitgeverij Conserve voor het op de markt brengen van dit interessante boek.

De auteur
Bergvelt (1963) woont sinds 2009 in Hillegersberg met haar man en twee kinderen aan de BLF de Montignylaan. Zij groeit op in Japan, Engeland en Taiwan, waarna ze Chinese Studies studeert aan de Engelse universiteit van Durham en een jaar doorbrengt op de Volksuniversiteit in Beijing.
De historische roman over de VOC op Taiwan is de debuutroman van Bergvelt. Het eerste exemplaar werd in ontvangst genomen door de Representative/ambassador Tom Chou.

Uitvoering
Uitgever Conserve
Paperback, 566 pagina’s
ISBN10 :9054294027
ISBN13 :9789054294023

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger.
http://hanneketinorcenti.nl