De auteur, Mohammed Benzakour, heeft met dit boek de debutantenprijs in de wacht gesleept.

Moebdi is een Nederlandse jonge man, van Marokkaanse afkomst. Hij pakt het vliegtuig en gaat op zoek naar een geschikte en huwbare vrouw in zijn vaderland. Hij denkt haar overal te kunnen vinden, in de stad, de taxi en zelfs naast de snelweg, maar het lijkt toch een moeilijkere opdracht dan hij in eerste instantie dacht.

Moebdi heeft echter een geheel eigen kijk op het vrouwelijk schoon en vervalt regelmatig in vrouwonvriendelijke bewoordingen. Het woord "respect" lijkt hier ver te zoeken, wanneer de hoofdpersoon zich uitlaat over vrouwen. Ook wil hij nog al eens uitweiden in poep- en piesverhalen.

Uiteindelijk maakt Moebdi kennis met een sprekende ezelin, Gadoezj genaamd, en zij weet op beminnelijke wijze, met rake zinnen en veel relativerende humor op Moebdi in te werken. Gadoezj lijkt hierin het alter ego te zijn van Moebdi. Gadoezj is het uiteindelijk die Moebdi laat inzien hoe om te gaan met zijn tekortkomingen.

Ondertussen heeft Moebdi gehoord dat de Koning eerdaags door het land zal reizen en hij verbaast zich over de hoeveelheid zwerfvuil, m.n. plastic tasjes. Hij besluit om de jeugd hierop te wijzen en ze aan het werk te zetten om er zo voor te zorgen dat alles netjes is, wanneer de Koning komt. Zelf heeft Moebdi helaas geen aandeel in de opruimwerkzaamheden. Eigenlijk is hij liever lui dan moe.

Het verhaal begint met mooie metaforen en veel hilarische en humoristische beschrijvingen en vaak is het dan niet mogelijk om te lezen zonder glimlach om de mond.
Die glimlach verdwijnt echter na een ruim aantal bladzijden om plaats te maken voor verbazing en ergernissen.