In 2009 verscheen Deadline, het verdienstelijke thrillerdebuut van scenarioschrijfster Sabine van den Eynden. Een boek dat opviel in de massa door de combinatie van een actueel plot en een vlotte schrijfstijl met fijne, soms scherpe dialogen tussen herkenbare personages. Vals profiel schreef ze samen met haar vriend Emile Proper en is op diezelfde prettige leest geschoeid. Toch loopt dit boek wel het gevaar vrijwel onopgemerkt te blijven in het enorm grote spannendeboekenbos. Doordat het wellicht net iets té vlot geschreven is.

Vals profiel vertelt het verhaal van dierenarts Myrthe. Myrthe is de ambivalente vrouw van nu: zowel trefzeker als twijfelend, zowel ambitieus als nonchalant. Als haar vriend een ander huis koopt zonder overleg, zet ze hem op straat. Vanzelfsprekend. Maar als een vage oude bekende via internet op charmante wijze de banden weer probeert aan te halen, staat ze uiterst onvast op haar benen. Aarzelend gaat ze in op zijn digitale avances. Ze wordt zelfs verliefd. Tot er rare dingen gebeuren en Myrthe erachter komt dat het nooit tot een persoonlijke ontmoeting met haar internetliefde zal komen.

Een thriller over de gevaren van sociale ontmoetingsplaatsen op internet kon natuurlijk niet lang uitblijven. Vals profiel vult dit thema op prima wijze in door te wijzen op de risico’s van het gemak waarmee we virtuele contacten aangaan. Want wie zegt ons dat de man of vrouw achter dat andere toetsenbord inderdaad is wie hij of zij zegt dat ie is? Helaas is het boek geen topper, ondanks de actualiteit, de smakelijke dialogen en de aantrekkelijke en dus meeslepende manier van schrijven. Niets mis met frivoliteit, maar Vals profiel bevat er net iets te veel van. Als Myrthe ontbijt achter haar pc, schrijven Proper & Van den Eynden: ‘O jee, kruimels op het toetsenbord. […] Ha fijn, nu zat het brood klem in haar slokdarm. […] Leuk hoor, ontbijten. Pff.’

Vervelender is dat het schrijversduo de hoofdpersoon dingen laat doen die ze vooral doet om het verhaal tot een afgerond - overigens niet al te onthutsend - einde te brengen. Dat ze van een betrekkelijke computeranalfabeet in een volleerd scriptprogrammeur verandert, is nog te verkroppen. Myrthe is slim en leergierig (zoals ik al schreef: een vrouw van nu). Maar waarom rijdt ze dan, nota bene midden in de nacht, anderhalf uur op goed geluk naar een dorp om het bestaan van iemand te checken? Bellen had ook gekund. Maar ja, dan had ze wel die cruciale toevallige ontmoeting gemist…

Vals profiel biedt een aantal uren fijn vermaak. Da’s winst. Het probleem is dat het spannende genre vol zit met min of meer vermakelijke boeken. En dus kunnen Proper & Van den Eynden zomaar over het hoofd worden gezien. Da’s verlies.