Roos doet ontzettend haar best om haar relatie met Thijs te redden na een misstap van haar kant. Nikki gaat door een zware tijd omdat haar jeugdliefde Koen haar verlaten heeft. En Thijs voelt zich verscheurd omdat Roos haar affaire heeft opgebiecht. Hij voelt zich onweerstaanbaar tot Nikki aangetrokken.

Dat het verhaal vanuit twee personages verteld wordt, draagt bij aan het leesplezier. Zowel de kant van Nikki als de kant van Roos komt uitgebreid aan de orde. Bewonderenswaardig is dat ook Thijs goed tot zijn recht komt, ondanks dat je als lezer zijn perspectief niet ziet. Vooral de tweestrijd van Thijs is boeiend. Hij vindt Nikki spannend, maar hij houdt ook van Roos. En beide dames trekken aan hem. De start van het verhaal is minder sterk. De lezer wordt als vanzelfsprekend team Nikki in getrokken, waarna blijkt dat Nikki een aantal niet zo aantrekkelijke karaktertrekjes heeft. Roos wordt als boeman neergezet, wat later wat genuanceerder in elkaar steekt.

Gillian King heeft een vlotte schrijfstijl. Ze geeft zowel Roos als Nikki een eigen stem, waardoor ze makkelijk uit elkaar te houden zijn. Het verhaal heeft humor en ook wat spanning, want voor wie kiest Thijs? Het boek is een aanrader voor mensen die van feelgood romans houden. Het boek krijgt een 7, afgerond 3 sterren.