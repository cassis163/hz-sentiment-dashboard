Jen Minkman heeft ondertussen al heel wat boeken op haar palmares staan. Ze staat gekend voor haar verhalen met een sterke fantasie en intense romances. Ook nu slaagt ze er weer in om een origineel en sterk fictieverhaal neer te schrijven.   

Het boek van voorheen vertelt het verhaal van Leia en Walt. Ze wonen op hetzelfde eiland maar hun wereld wordt gescheiden door De Muur. Hun culturen verschillen enorm en door de vele vooroordelen die ze over elkaar hebben, komen ze nooit in contact met elkaar. Wanneer Leia en Walt elkaar toevallig ontmoeten doet dat hun wereld op zijn grondvesten schudden. Want is wat zij geloven wel waar? Is hun leven op leugens gebaseerd?   

Het boek van voorheen is een sterk neergezet verhaal dat je doet stilstaan bij jouw manier van leven en de maatschappij. De situatie van de twee hoofdpersonages doet je kritischer stilstaan bij wat je voor waar neemt in het leven en waar je in gelooft. Dat is zo knap aan dit boek. Het is niet enkel een sterk en boeiend verhaal, het is ook een reflectie op onze maatschappij. Op hoeveel leugens is ons leven, onze cultuur, gebaseerd? Het doet je nadenken over de vooroordelen die je hebt en je gaat opener kijken naar andere culturen. Daarom is dit boek een absolute must-read.   

Naast de knap verweven moraal is het boek van voorheen ook een pageturner. Van in het begin wordt de spanning in het verhaal verweven en die blijft in een rechte lijn stijgen tot aan het einde van het verhaal. Het boek laat je niet los. Ondanks het feit dat je voor een groot deel weet wat er gaat gebeuren - Leia en Walt gaan elkaar ontmoeten - blijft het boek je boeien. Door het verloop van het verhaal en de telkens nieuwe en onverwachte ontwikkelingen blijft het einde onvoorspelbaar. De twee hoofdpersonages zijn mooi uitgeschreven en doordat je samen met hen ontdekkingen doet, is het gemakkelijk om je in te leven in hun bijzondere werelden. Via de personages krijg je een mooi beeld van hun cultuur en word je met hen mee de twijfel in gesleurd.   

Een minpunt aan het boek is dat sommige zaken een beetje overdreven worden of net wat onrealistisch worden weergegeven. Zo wordt de relatie tussen Walt en Leia niet zo mooi weergegeven. Op een bepaald punt leek de ontwikkeling van hun relatie zelfs gehaast, om het in het verhaal te passen.  Door zulke momenten in het boek word je soms even uit het verhaal getrokken. Sommige zaken doen je fronsen en dat verbreekt de magie een beetje. Gelukkig gebeurt dit niet al te vaak, waardoor het boek zeker een aanrader blijft.   

Bereid je maar vast voor, dit verhaal zal zonder twijfel een tijdje door je hoofd blijven spoken, ook nadat je het boek uitgelezen hebt.