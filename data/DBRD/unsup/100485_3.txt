Katy Gardner is een cultureel antropologe die zich sinds een paar jaar heeft toegelegd op het schrijven van romans. Haar eerst boek Zoeken naar Gemma is destijds veel verkocht en werd goed besproken, vooral in de damesbladen. Tegen de stroom in is haar tweede roman, welke het beste betiteld kan worden als psychologische thriller. Het boek gaat over Cass Bainbridge, een universitair docente die vrij plotseling haar leven een andere wending geeft. Ze neemt een baan aan in Brighton en gaat daar wonen in een morsige flat. Ze laat daarbij vrienden en man achter in Londen. Maar al snel gaat het bergafwaarts met Cass. Ze wordt lastig gevallen, de studenten lijken zich tegen haar te keren en de contacten met haar Londense vrienden verwateren. Ze lijkt te verdrinken in een poel van eenzaamheid en ongemak. Haar onrust wordt daarbij gevoed door haar eigen verdrongen herinneringen, die uiteindelijk de voedingsbodem lijken te zijn voor haar abrupte levenswendingen.

Tegen de stroom in is een boek dat fascineert en irriteert tegelijk. Het is fascinerend om te lezen hoe snel iemand af glijdt van een succesvol gesetteld leven naar een leven vol onrust en depressiviteit. Het psychisch verval wordt prachtig in kaart gebracht. Bovendien is het gegeven dat Cass zo druk bezig is met het verdringen van haar eigen leed waardoor ze niet meer ziet wat er om haar heen gebeurt, goed opgeschreven en interessant. Het boek irriteert echter doordat het allemaal zo lang duurt. Als lezer wil je weten wat Cass zo dwars zit, waarom doet ze zo vreemd en moeilijk? Het uitstellen van deze informatie levert geen spanning op, integendeel, je krijgt het gevoel dat je wordt zoet gehouden met irrelevante details (b.v. over haar inhoudelijke collegeÂ’s). Op een gegeven moment heb je wel door wat er heeft gespeeld en het uitstel van de schrijfster zorgt dan voor een verslapping van de aandacht. Daarnaast is het einde echt te zoetsappig naar mijn smaak. Gelukkig worden de uiteindelijke openbaringen van Cass en de mensen die haar dwars zitten erg mooi beschreven, wat de irritatie weer deels opheft. Een aardig boek, bij vlagen spannend en fascinerend. Maar net niet fascinerend genoeg voor vier sterren.