In het eerste deel van het boek maak je kennis met Mink. Hij is ergens voor op de vlucht en wordt gezocht door de politie, maar wat er aan de hand is weet je nog niet. Dan ga je in het volgende deel terug in de tijd en vanaf dan lees je in verschillende delen, met af en toe wat terugblikken van andere personages, wat er de afgelopen tijd allemaal gebeurd is.
Dat hij Jools leerde kennen op het vakantiepark waar zijn opa woont en de opdracht die ze voor school moeten doen waarvoor hij meeloopt met Jools’ oom. Hij is een journalist die zegt bezig te zijn met iets groots en hij wordt vervolgens dood in de rivier aangetroffen door Mink. En dat Mink en Jools niet geloven dat zijn dood een ongeluk is, maar de politie niet wil luisteren en ze dus zelf maar op onderzoek uit gaan.
Met gevaar voor eigen leven blijkt…
Wow, wat een sterke jeugdthriller! Mirjam Mous weet de spanning flink op te laten lopen! Per deel wordt het verhaal spannender en naarmate je meer te weten komt en Mink en Jools dieper op de zaken ingaan, des te meer raak je in de greep van het verhaal. Echt zo’n boek wat niet weg te leggen is, steeds wil je toch nog even verder lezen om te zien hoe het zich verder ontwikkelt. En met steeds in je achterhoofd: hoe heeft het zover kunnen komen met Mink in de ‘proloog’?
Mink is een moedige jongen die zich niet zomaar laat afschepen en zijn vriendin Jools koste wat kost wil helpen de moordenaar van haar oom te vinden. Dat hij snelle vingers heeft, hij goochelt graag, komt hem goed van pas in dit avontuur.
Het Eos-project is een retespannend verhaal over vriendschap en macht(-smisbruik) met levensechte personages en een beangstigend realistisch verhaal. Weer een echte topper van Mirjam Mous!