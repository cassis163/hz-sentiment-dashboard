Ragdoll of lappenpop, zes slachtoffers die samen één lichaam vormen. Het klinkt als een gruwelijk begin van een spannende thriller. Origineel is dit verhaal zeker, en het bevat genoeg elementen om een sterk debuut te zijn.

De veelbesproken rechercheur Wolf wordt opgeroepen om een zesvoudige moord te onderzoeken. Zes lichaamsdelen van evenveel slachtoffers worden aan elkaar genaaid teruggevonden. De zogenaamde lappenpop wordt gevonden in een appartement tegenover dat van Wolf. Of dat nog niet genoeg is, maakt de moordenaar deze moorden wel heel persoonlijk voor Wolf. Hij bezorgt een lijst met zes nieuwe namen en data aan Wolfs ex-vrouw. Zes personen die hij binnenkort zal vermoorden, met als laatste op de lijst: Wolf. Een race tegen de klok begint om zoveel mogelijk levens op de lijst te redden. En wie werd al eerder het slachtoffer van deze wrede moordenaar, en behoort nu tot de lappenpop?

Het plot van dit verhaal spreekt aan door zijn originaliteit. Het vormt een gruwelijk verhaal in dit debuut van Daniel Cole. Al draait het verhaal voornamelijk om Wolf, naast hem komen ook nog enkele andere en zeer interessante personages aan bod. Het mooie is hoe je in het begin niet kan inschatten wie zo’n belangrijke rol in het verhaal zal spelen. De verwevenheid van deze personages is echt knap uitgewerkt en verrassend. Een vervolg op dit boek wil je niet enkel lezen om opnieuw rechercheur Wolf te kunnen volgen, maar ook voor de andere spelers in dit verhaal.

Ragdoll is een vlot lezende en knap uitgewerkte thriller. Daarnaast heeft de uitgeverij mooi zijn best gedaan om een originele kaft te creëren voor het boek. Waarbij letterlijk een rode draad door de rug van het boek werd geweven. Alleen al daarvoor zou je dit exemplaar in je boekenkast willen hebben.