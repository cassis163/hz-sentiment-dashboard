De eerste sneeuw in Nederland moet (hopelijk) nog vallen en met de kerstvakantie voor de deur zullen heel wat mensen de sneeuw gaan opzoeken. De nieuwste vakantiethriller voor de winter van Suzanne Vermeer, Sneeuwengelen, ligt dan ook al klaar om lekker mee te nemen. Of om je in sneeuwloze oorden in de sneeuw te kunnen wanen. Al duurt het wel even voordat we in Sneeuwengelen  in de sneeuw belanden.

Een hecht groepje studievriendinnen gaat al vijftien jaar lang elke winter een weekje skiën. Alle zes hebben ze een drukke baan, geen vaste relatie en vieren ze het leven. Ooit willen ze een trip naar Lapland maken, maar voor het zover komt wordt een van hen ziek en overlijdt.
Hechter dan ooit blijven haar vijf vriendinnen ontredderd achter. Net als ze weer een beetje overeind krabbelen, krijgt Esmee baarmoederkanker. Tanja, arts van beroep, komt zwaar in gewetensnood wanneer Esmee vraagt haar te helpen bij het plegen van euthanasie. Als Esmee sterft raakt Tanja stiekem verslaafd aan de pijnstillers die ze normaal anderen voorschrijft. Ook Jennifer, psychologe, komt terecht in een bizarre situatie. Samen met Luuk, een patiënt tot wie ze zich erg aangetrokken voelt, is ze getuige van een moord, maar ze besluiten het te verzwijgen. Dierenarts Lisa en directiesecretaresse Esmee daten zonder het van elkaar te weten met dezelfde kerel. Zodra Lisa daar achter komt dwingt ze hem te stoppen, overigens zonder Esmee in te lichten aangezien ze haar gevoelens niet wil kwetsen. Niet lang daarna verdrinkt Esmee, onder dubieuze omstandigheden.

Met zijn drieën blijven ze over: Lisa, Tanja en Jennifer. Ondanks alles trekken ze naar het schitterende, ongerepte Lapland om zo de nagedachtenis van hun vriendinnen te eren en elkaar 24/7 te kunnen troosten. Maar zo dicht op elkaars lip blijkt hoe ver ze eigenlijk van elkaar af staan met ieder zo zijn geheimen. Bovendien lijkt alle ellende uit Nederland hen naar het buitenland te zijn gevolgd. Letterlijk, in de zin van de politie-inspecteur die net heel toevallig ook daar komt skiën, maar ook in de vorm van dreigende sms’jes. Iemand is volledig op de hoogte van hun geheimen. Wie? En hoe? Als ze ook nog eens slachtoffer dreigen te worden van geheimzinnige ‘ongelukjes’ komen de drie lijnrecht tegenover elkaar te staan. Dan blijkt dat wat ooit de perfecte bezegeling van hun vriendschap had moeten betekenen, hen nu juist dodelijk tegen elkaar uitspeelt…

Zoals het een relaxte vakantiethriller betaamt is Sneeuwengelen  niet heel ingewikkeld of te enerverend. Hoewel het nergens overdreven spannend wordt, is het raadselachtig genoeg om je speurdersinstinct op een laag pitje actief te houden. Prettig inleefbaar, maar niet té. Een deel van de charme van de populaire vrouwenthrillers van Suzanne Vermeer is ook wel een beetje de vraag wie nu toch de ghostwriter achter dit pseudoniem is, de opvolger van de overleden Paul Goeken. De stijl waarin het geschreven is, voert je in ieder geval lekker mee als een slee over de smetteloze sneeuwvlaktes in Lapland. Waar de mate van toerisme vanaf nu geheid gaat toenemen.