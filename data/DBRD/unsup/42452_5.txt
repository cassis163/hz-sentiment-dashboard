Dit boek had ik al een tijdje op mijn wishlist staan. Als het meest gehypete boek bij Dear Book Nerd Book Club heeft The Exact Opposite of Okay heel grote verwachtingen bij me opgewekt. Op het vliegtuig naar India, las ik dit boek en het was zalig. Het kon niet meer in contrast staan met de wereld daar.
Pas als je zo’n boek als The Exact Opposite of Okay leest, besef je hoeveel je eigenlijk pikt van mannen en hoe het soms echt oprecht verkeerd is. In India, en ik zeg het eerlijk, was het nog duizend keer erger. Vrouwen zijn daar niets waard en mogen zelfs niet met mannen gezien worden. Als Westerse vrouw denk je dan dat je in de perfecte wereld leeft, maar dit boek bewijst nogmaals dat dat helemaal niet waar is.
Maar ik moet bekennen dat ik in het begin niet helemaal fan was van dit boek. Ik hield niet meteen van het hoofdpersonage Izzy, die naar mijn mening een beetje dom en naïef overkwam. Ook moest ik een beetje in het verhaal komen. Zeker omdat het boek in een blogstijl geschreven was.
Uiteindelijk vond ik net dat die negatievere gevoelens in het begin bijdroegen aan de schoonheid van het boek op het einde. Alles wat gebeurde in het begin en hoe er daarmee om gegaan was op het einde was prachtig, leerrijk en zo sterk. Izzy is oprecht een personage waar je naar opkijkt als meisje van 18. Door haar eigen lijdensweg liet ze je als lezer zoveel zien en zoveel voelen. Dit verhaal was echt, levensecht en het gebeurt dagelijks hier op de wereld.
Ik herkende hierin zoveel dingen die in mijn eigen leven al zijn gebeurd. Serieus, elk meisje heeft wel al een gehad dat een jongen om een ‘pikantere’ foto vroeg of dat er in je buurt meisjes worden uitgemaakt als slet. Jongens tonen soms zelfs met heel veel trots de naaktfoto’s die ze op hun gsm staan hebben aan elkaar. En daar moet je van braken als meisje. Zeker omdat het door onze maatschappij héél erg aanvaard is. Een boek zoals dit gaat jonge meisjes oprecht zoveel bijleren! En dat vind ik geweldig.
Bovendien vond ik het fantastisch dat er in dit boek niets te bekennen was van de jongen-redt-het-meisje-syndroom. Ik ben zo blij dat Izzy er zelf is uitgekomen en dat de focus van het boek niet op de jongen en hun relatie lag. Oké, er zat liefde in. Maar het was zo goed in het verhaal verwerkt dat het levensecht leek.
Ook merkte ik al op dat ik in het begin heel hard moest wennen aan de schrijfstijl van het boek, maar ik moet zeggen dat ik na de laatste pagina te hebben omgeslagen oprecht van die schrijfstijl ben gaan houden. Ik hield van de humor en in het vliegtuig heb ik een paar keer oprecht luidop gelachen waardoor de Chinezen voor mij verbaasd achterom keken. Ik heb van elk woord gesmuld en de laatste hoofdstukken hebben een plekje in mijn hart verdiend.
The Exact Opposite of Okay is het boek dat meisjes een hart onder de riem steekt. Het toont dat ze kunnen vechten en dat niet alles oké is wat sommige jongens over meisjes zeggen. Het is niet oké, ook al zeggen heel veel mensen dat dat wel zo is. Het is niet oké, en daarom was dit boek hét boek dat je moet gelezen hebben dit jaar. Het is zo belangrijk en als meisje kan je zo’n boeken alleen maar appreciëren.