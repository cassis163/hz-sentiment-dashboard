Na het lezen van het eerste boek in de getrouwd met een miljonair trilogie was ik om en wilde ik heel snel verder lezen in het tweede deel. Best bijzonder, want over het algemeen zijn steamy’s niet bepaald mijn ding. Maar wat de boeken van Jennifer Probst onderscheidt van andere boeken in het genre is toch wel de humor waarmee zij haar verhalen verteld. Dat… en natuurlijk de knetterende aantrekkingskracht tussen de hoofdpersonen.

Ik weet niet of jullie het al hebben gemerkt, maar wanneer de zomertijd zich aandient en het zonnetje zich steeds vaker laat zien verschuift mijn interesse wat boeken betreft een beetje. In plaats van Dystopische romans, thrillers, of drama’s kruip ik dan veel liever op de stretcher in de tuin met een lekker luchtig boek op schoot. Wees niet bang, ik blijf natuurlijk nog heel veel YA boeken reviewen, maar schrik niet als je de komende tijd wat vaker een chicklit of een New Adult boek de revue ziet passeren.

Dit tweede boek gaat verder waar het eerste deel afloopt, maar in plaats van Nick en Alexia worden in dit deel Maggie en Michael gevolgd. Dit maakt dat het boek zich ook uitstekend laat lezen als een stand-alone, maar natuurlijk is het ook heel erg leuk om de serie vanaf het begin te lezen omdat de personages uit het Huwelijks Contract ook af en toe hun opwachting maken in de Huwelijksval.

Ik moet eerlijk zeggen dat ik dit tweede deel nóg leuker vond dan het eerste boek. Niet alleen vind ik Maggie een heel erg leuk personage, maar het boek neemt ons ook nog eens mee naar het prachtige Italië. Maggie, die we al hebben ontmoet in het eerste boek, is een vrij pittige tante en een echte carrière vrouw. Ze weet uitstekend wat ze wil (denkt ze) en straalt zelfvertrouwen uit in alles wat ze doet.

Michael ziet vanaf het eerste moment door Maggie’s façade heen. Hij ziet de muur die ze om zich heen heeft gebouwd om zichzelf te beschermen en wil niets liever dan daar doorheen breken.

Ik heb wederom genoten van dit boek van Jennifer Probst. Ik vind het vooral fijn dat de boeken ondanks de erotische scenes geen ‘seks-boeken’ zijn. Haar boeken gaan verder dan dat en richten zich alleen op de erotische kant wanneer het past in een scène. Dat vind ik erg prettig. Ik vind maar weinig dingen vervelender dan een seks-scène in een boek opgedrongen te krijgen wanneer dat totaal niet bij het plaatje past. Ik weet dat seks sells, maar wat mij betreft dan toch het liefst met mate en niet ten koste van een goed verhaal.