Na het overlijden van zijn vrouw leeft Daan Meyer lange tijd in de luwte. Daan krijgt een nieuwe klap te verwerken, juist op het moment dat hij eindelijk weer wat begint te leven. Juist dan vindt hij het levenloze lichaam van zijn beste vriend Leo. Door deze nieuwe slag komt alles waar Daan in gelooft, op losse schroeven te staan.

“Zijn rolstoel ligt anderhalve meter bij hem vandaan. Aan de bloeduitstortingen in zijn gezicht te zien, hebben ze hem eruit geslagen maar het kan ook voetenwerk zijn geweest. Zijn hele adamsappel is naar binnen getrapt.”

Leo hield zich bezig met het veredelen van Nederwiet. Leo was er in geslaagd een nieuwe variant te kweken die een enorme impact op de handel in cocaïne zal hebben. Hij gaf deze variant de naam ‘Venus’. Aangezien Daan de enige is die weet waar Leo de veredelingshistorie en receptuur van Venus in de cloud heeft opgeslagen en dat maakt hem het doelwit van grote en kleine drugshandelaren. Er wordt meedogenloos op hem gejaagd.

“Vertel, zegt Sue en de volgende tien minuten breng ik haar op de hoogte. Over de handgranaten onder de bestelbus, Diederik die naar Portugal is met zijn gezin en over Sofie en Jeroen. Ik kan het zelf allemaal nog niet bevatten wat er de afgelopen vier, vijf uur is gebeurd.”

Meyer ziet kans om keiharde actie en de rauwe emoties die de hoofdpersoon doorleeft om het verlies van zijn vrouw, uitstekend met elkaar af te wisselen. Het is overigens juist deze combinatie die ‘De man van Venus’ zo boeiend en aansprekend maakt. Het maakt bovendien dat dit thrillerdebuut van Meyer zeker niet bij uitstek een ‘mannenboek’ is. De afwisseling met het menselijke aspect, zorgt ervoor dat ook de vrouwelijke lezer dit boek zal waarderen.

Hoofdpersoon Daan Meyer wordt door de auteur uitstekend gekarakteriseerd. Zijn verdriet en machteloosheid voel je tot op het bot temeer daar het boek is geschreven vanuit het perspectief van Daan.

“Ik streel haar hand en met schaamte bedenk ik me dat ik toen had moeten schreeuwen, de arts verrotschelden om zijn gevoelloosheid, zijn gebrek aan inlevingsvermogen. Maar ik zat naast Eva in de auto. Huilend hielden we elkaar vast. Afgescheept en samen alleen in een donkere tunnel.”

Dan wordt de lezer ook nog getrakteerd op intrigerende plotwendingen en een verrassende finale. Mijn enige verbeterpunt ligt op het gebied van de schrijfstijl van de auteur. Die mag van mij iets ‘verhalender’ en wat minder in de vorm van ‘spreektaal’.

Over de auteur
Daniël Meyer schrijft onder het pseudoniem Wouter ter Reehorst. Meyer heeft na zijn studie vliegtuigbouwkunde, bedrijfskunde gestudeerd en ontwikkelde zich tot entrepreneur pur sang. Zijn ideeën hebben inmiddels geresulteerd in een aantal succesvolle projecten. Door zijn oprechte interesse in mensen hoort hij vaak verhalen die voor anderen verborgen blijven. Soms zijn deze gesprekken zo fascinerend en boeiend dat ze uitmonden in een verhaal. Onder zijn eigen naam schreef hij Succesvol als zzp’er en Film van jouw leven. Tevens blogt hij voor ikwordzzper.nl en andere sites die zich richten op nieuwe vormen van ondernemerschap.

Uitvoering
Futuro Uitgevers
ISBN 9789492221223
Paperback, 220 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/