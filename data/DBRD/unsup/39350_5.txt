Over de auteur:
Conny Hoogendoorn (1959) begon in 2012 met schrijven van verhalen. Inmiddels zijn er tientallen gepubliceerd.

Ze won de Calami Literatuurprijs, werd derde in de Spannende-verhalenwedstrijd van De Crime Compagnie, eerste in de Sestra verhalenwedstrijd en tweede in de schrijfwedstrijd van het Nederlands Dagblad. Tegenwicht brengt een aantal van Conny’s beste verhalen bij elkaar.

Cover:
Bloedmooi. Alleen al om het uiterlijk wil je deze in de kast.

Achterflap:
Tegenwicht bundelt 21 spannende verhalen die het leven in al zijn tinten tonen. Ontdaan van hun schutkleur gaan Conny’s vertellingen over échte mensen. Ze gaan over relaties vol passie, wantrouwen en woede. Maar ze verhalen ook van intense hartstocht en vreugde.

Mening:
Wanneer geef je nou vijf sterren? Ja,nu. Wanneer een bundel je van je stoel blaast en je zeker weet dat je het boek zeker nog eens op je gemak gaat lezen, dan is de volle bak sterren terecht aan de orde.

Van de eerste letter tot de laatste punt heb ik zo genoten van dit boek. 21 verhalen, en dan elk verhaal met een andere emotie afsluiten, even laten bezinken en weer meegezogen worden in de volgende. De schrijfstijl is fantastisch, beeldend, staccato met korte krachtige zinnen maar het leest zo vloeiend als water weg.

Het is onvoorstelbaar hoe Hoogendoorn keer op keer in een bepaald aantal bladzijden een heel verhaal weet neer te zetten. Met personages die pakken, met (soms pijnlijke) onderwerpen die je raken en dit alles gewoon ook nog met diepgang.

Passie, lust, misbruik, maar ook zoete wraak, moord, liefde en gerechtigheid zijn een voorbeeld van zaken die voorbij komen in deze briljante verhalen. Het zorgt ervoor dat je lachend, tenenkrommend, walgend, grijnzend, ontroerd en totaal voldaan de bladzijden omslaat.

Conny werd door auteur Louise Flint tot Koningin van het Korte Verhaal benoemd. Noem het Keizerin, of wat maar overtreffend is en ik reken het goed!

Conclusie:
Wat een parel van een bundel is Tegenwicht.

Op alle fronten vijf stralende sterren.

Karin Meinen.