Tsjik is een boek van 2011 geschreven door de Duitse auteur Wolfgang Herrndorf. Het werd me hier op Hebban aangeraden, en nadat ik las dat het in vrij verstaanbaar Duits geschreven was en zelfs regelmatig op leeslijsten voorkomt voor scholieren, heb ik de Duitse originele versie online geleend om te lezen. En inderdaad, zonder veel problemen kon ik het heel vlot uitlezen. Dat geeft toch ook altijd een voldaan gevoel!

Het is een zeer avontuurlijk verhaal van 2 schooljongens uit Berlijn die er tijdens hun zomervakantie tegen de verveling op uit trekken met een 'geleende' oude Lada.
Herrndorf schetst op bijzonder levendige wijze de omstandigheden van de 2 14-jarige jongens Maik Klingenberg en Andrej Tschichatschow oftewel Tschick (Tsjik), die elk op een andere manier worden verwaarloosd door hun familie: de ene in armoedige omstandigheden die eerder wat op de achtergrond blijven, en die van Maik door ouders die te veel met zichzelf bezig zijn: de moeder door een alcoholverslaving en de vader met een failliete zaak.

Maik heeft 2 weken vakantie thuis op zijn eentje in het vooruitzicht als zijn moeder opnieuw naar de afkickkliniek moet, en zijn vader er onderuit muist voor een 'zakenreis' met zijn assistente. Maar dan komt Tchick langs met een 'geleende' auto en vertrekken ze op een roadtrip door Duitsland. Ze zijn in het begin op zoek naar Walachije, eigenlijk Niemandsland in Duitse termen, maar ook de oude benaming van een regio in Roemenië waar er een nonkel van Tchick zou wonen. Zonder plan en enig oriëntatiegevoel loopt dit natuurlijk al snel mis.

Onderweg maken ze wel heel wat avonturen mee en ontmoeten ze heel wat speciale mensen op hun pad. En hier grijpt Herrndorf je naar de keel: de mensen die ze ontmoeten hebben het meestal wel goed met hen voor, dit in tegenstelling tot hun klas en tot hun eigen thuisomgeving waar ze worden uitgesloten. Ook hebben ze allemaal hun eigen verhaal waarin een doorsnede van de Duitse maatschappij aan bod komt.
Het verhaal is met gevoel en ook humor gebracht, en brengt heel wat onderwerpen aan zoals afwijzing, verwaarlozing, discriminatie, vooroordelen, enz...

De twee jongens worden wel wat wijzer, of stuiten eerder nog op hun jeugdige gebreken tijdens deze trip maar om dit boek vanwege de korte periode en de toch vrij beperkte evolutie van de karakters al een coming-of-age boek te noemen, is wel wat overdreven naar mijn mening. Niettemin is het in zijn genre een nieuw ontdekt Duits pareltje dankzij een gouden Hebban-tip!