Jenny Aaron was een zeer getalenteerde politieagente die tijdens een bijzondere missie in Barcelona blind is geraakt. Daarnaast liet ze tijdens deze missie haar collega en vriend voor dood achter ondanks dat dit gezien haar training een don’t go is. Haar handicap en schuldgevoel drukken een enorme stempel op haar leven. Ondanks dat is ze niet bij de pakken neer gaan zitten en heeft ze door een enorme discipline en gedrevenheid andere vaardigheden zo ontwikkeld dat ze weer uitstekend en voor een groot deel zelfstandig functioneert en werkzaam is als analist bij de BKA. Vijf jaar na het incident in Barcelona dat zo ‘n enorme impact had op haar leven wordt ze door oud-collega’s gevraagd om te helpen een seriemoordenaar op te sporen. Deze seriemoordenaar zorgt ervoor dat de wonden uit het verleden weer worden opengereten.

Jenny Aaron raakt verwikkeld in een reeks spannende gebeurtenissen die haar leven in direct gevaar brengen, wat leidt tot een spannende thriller die zich afspeelt in en rond Berlijn. Uitstekend geschreven houdt Andreas Pflüger, ondanks de vele ontwikkelingen, de thriller volledig onder controle. De hoofdpersonages in de thriller krijgen diepgang en ontwikkelen zich, en de spanning wordt volledig vastgehouden tot het einde van het boek. De plot is verrassend en kent een aantal bijzondere wendingen zonder volledig ongeloofwaardig te worden.
Maar het meest bijzondere van de thriller en wat het boek ook behoorlijk uniek maakt, is de wijze waarop Andreas Pflüger het in "Voor eens en altijd" is gelukt om de wereld van iemand die blind is geworden te beschrijven. Hoe de zintuigen die nog wel functioneren zo zijn ontwikkeld dat Jenny Aaron op een heel bijzondere wijze haar omgeving waarneemt.De manier waarop Pflüger je hiermee laat kennismaken is uitzonderlijk.

Voor eens en altijd is een werkelijk uitmuntende, zeer spannende thriller waarin de zintuigen extra geprikkeld worden en is het tweede fictie verhaal van Andreas Pflüger (1957, Bad Lagensalza, DEU). Zijn debuut Operatie Rubikon verscheen vooralsnog niet in vertaling. Ondertussen is er een vervolg aangekondigd (Niemals verscheen op 09 Okt 2017) Benieuwd of deze kwaliteit wordt vastgehouden. Van de 93 boeken die ik so far las in 2017 is dit mijn 2e die ik waardeer met de maximale 5 sterren.