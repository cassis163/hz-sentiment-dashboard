Zijn loopbaan heeft veel weg van de carrière van wielrenner Joop Zoetemelk, de eeuwige ‘tweede’ in de Tour de France. In de schrijverswereld kun je geen tweede worden maar Jacob Vis heeft het wel voor elkaar gekregen om vijf nominaties voor de Gouden Strop in de wacht te slepen. In 2014 won hij met ‘De zwarte duivel’ De Diamanten Kogel, de Vlaamse prijs voor het beste spannende, Nederlandstalige boek. De in Kampen woonachtige auteur en voormalig bosbouwer, heeft commissaris Ben van Arkel tot zijn protagonist verheven en ook in Madame H. speelt hij weer een belangrijke rol.

De altijd aantrekkelijke en in Engeland woonachtige Lynn Vos komt terug naar Nederland om haar gewonde vader te helpen die van een molentrap is gevallen. Lynn neemt tijdelijk het beheer van de molen over en komt haar oude liefde, Ben van Arkel tegen.

In Frankrijk leven Helga van Beuningen en Rob Baan, beiden 68 jaar, een onstuimig liefdesleven. Helga heeft 15 jaar gevangen gezeten, veroordeeld voor een dubbele moord. Destijds is ze gearresteerd door Ben van Arkel en ze wil maar een ding: commissaris Ben van Arkel moet dood!!

In Nederland lijkt de dreiging vanuit de moslimwereld steeds groter te worden en het team van Ben van Arkel krijgt opdracht om binnen zijn gebied naar potentiele Jihadisten te zoeken.

Naast deze drie primaire verhaallijnen zet de auteur nog een aantal secundaire lijnen op die qua importantie nauwelijks onderdoen en ook de bindende elementen vormen om alles tot een verhaal samen te laten vloeien. Inhoudelijk geven deze verhaallijnen veel informatie over menselijke verhoudingen zowel in de westerse wereld als bij Marokkaanse families. Hierbij geeft Vis een heel realistische inkijk over de aanloop van jonge Marokkanen die uiteindelijk de stap naar de Jihad maken en vertrekken. Zoals inmiddels van de auteur verwacht wordt, is ieder onderwerp dat in zijn verhaal wordt opgenomen, voorafgegaan door een grondige research. Dat maakt zijn verhalen ook zo interessant. Ze zijn niet alleen spannend maar hebben een grote schat aan informatie in zich. Dit is op bijna wonderbaarlijke wijze gemixt met veel menselijke emoties die vanuit de personages tot in de haarvaten zijn beschreven.
Nooit beledigend of onfatsoenlijk, wel scherp, actueel en realistisch zijn de kenmerken die zo herkenbaar zijn voor zijn schrijfstijl. Meer superlatieven zouden deze recensie ongeloofwaardig maken maar samengevat is ‘Madame H.’ een ijzersterk verhaal dat subliem is in al zijn onderdelen!


Eindoordeel: 5 sterren

Spanning: 5 sterren
Plot: 5 sterren
Leesplezier: 5 sterren
Schrijfstijl: 5 sterren
Originaliteit: 5 sterren
Psychologie: 5 sterren