Voor in het boek heeft de auteur ons een terugblik gegund op de eerste twee delen, door middel van 'Sara': wat voorafging en 'Benissa': wat voorafging. Dat is een goed hulpmiddel om weer in contact te komen met de vele personages die deze serie rijk is.

Zoals in het vorige deel het geval is, kom je in Naomi namen van bekendheden tegen zoals Holmes, Grisham, Dalglish en Ross.

Sara Harris vindt in dit deel haar tweelingzus terug en schrikt enorm als het lijkt dat haar vader is neergeschoten. Haar vader is sir Gordon Harris, de CEO van Cytoserum, een Brits farmaceutisch bedrijf. Gelukkig voor de familie Harris was het slachtoffer dokter Liam Murphy, die in Gordons plaats werd vermoord. Ook Benissa wordt van dit goede nieuws op de hoogte gebracht door dr. Frank Brenner, een studievriend van de verloofde van Sara.

De verhalen uit deze serie De Mooie Moorden, zijn stuk voor stuk prachtstukken; bijzonder ingewikkeld door de vele verhaallijnen en erg gedetailleerd. Door de vele details zou de aandacht wat kunnen verslappen. Dat moet je niet toelaten!
Het boek bestaat uit vrij korte hoofdstukken, waardoor je snel verder wilt lezen. Maar als lezer moet je de tijd nemen om alles wat gebeurt in je op te nemen. In dit boek groeit de spanning vooral in het laatste gedeelte uit tot een snelle, spannende thriller.
Naar mijn mening zijn er geen losse eindjes te vinden. Alles wat je leest hangt samen met eerdere gebeurtenissen en handelingen. Het klopt gewoon! Zoals beloofd was brengt dit laatste deel de verhalen van Sara, Benissa en Naomi samen.
Deze serie over Benissa Kimbele en anderen leent zich uitstekend om apart te zetten om na een paar jaar opnieuw te lezen.
4,5/5*