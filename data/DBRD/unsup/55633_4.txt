2 november 2007
In een villa te Perugia (Italië) wordt het zwaar toegetakelde lichaam van de Engelse studente Meredith Kercher aangetroffen. Na enkele dagen van verhoor werden de 20-jarige Amerikaanse huisgenote Amanda Knox, ook een studente, en haar vriend Raffaele Sollecito aangehouden op verdenking van moord.
4 december 2009
Amanda Knox en Raffaele worden schuldig bevonden en veroordeeld tot respectievelijk 26 en 25 jaar gevangenisstraf. Een derde verdachte die tijdens het onderzoek aan de oppervlakte kwam, Rudy Guede, werd eerder tijdens een verkorte procedure veroordeeld tot 30 jaar, later werd deze straf door het hof van beroep verminderd tot 16 jaar.
3 oktober 2011
Na een beroepsprocedure werden Knox en Sollecito vrijgesproken. Bij het verzamelen van bewijsmateriaal werden er zware fouten begaan, waardoor de betrokkenheid van beide verdachten niet langer kon aangetoond worden.

De zaak Amanda Knox kreeg wereldwijde media aandacht en er werden reeds verschillende boeken over geschreven. In 2011, nog voor het einde van de beroepsprocedure, verscheen tevens een controversiële televisiefilm. Met wachten tot je gehoord wordt is er nu eindelijk het verhaal van Amanda Knox zelf.
Het boek beschrijft de periode van haar aankomst in Perugia tot het moment dat ze terug thuis komt in Seattle. Het leest als een spannend verhaal, maar helaas gaat het wel om waargebeurde feiten.
Zoals te verwachten viel is het boek 1 schreeuw van onschuld, waarbij vooral het Openbaar Ministerie het hard te verduren krijgt.
Wat het boek wel interessant maakt is dat het de lezer aan het denken brengt. Feit is dat er door het onderzoeksteam effectief fouten gemaakt zijn, fouten die aan de basis liggen van de latere vrijspraak. En jammer genoeg is dit niet de eerste zaak waarin dat gebeurde. (ik verwijs hier graag naar de boeken Het monster van Florence van Douglas Preston & Mario Spezi en Bloed op het altaar van Tobias Jones).
Is Knox dan werkelijk onschuldig ? Moeilijk te zeggen, daarvoor is het boek niet overtuigend genoeg, maar het maakt wel indruk en zorgt voor twijfels. Maar hoe het uiteindelijk zal aflopen, de levens van alle betrokkenen zullen nooit meer hetzelfde zijn.

26 maart 2013
Het Italiaanse hof van cassatie verwerpt de vrijspraak, het proces moet worden overgedaan.