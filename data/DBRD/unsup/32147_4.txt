Een boek vol humor, maar voor een groot deel van een bijtende, scherpe soort. Soms subtiel, soms als een kaakslag in het gezicht. Een grote focus op de kleinheid van de Vlaming, ook als het gaat over grote zaken. Elsschot spreekt nergens een oordeel uit en geeft ook geen afloop, dat laat hij aan de lezer over. Toch zal het de meeste mensen niet makkelijk vallen om een uitspraak als "Op de oorlog, Frans, want oorlog is een zegening. En het kapitalisme heeft toch zijn goede kant, is't waar of niet?" te verteren. En toch leest het boek enorm vlot; het is natuurlijk een dun boek en Elsschot is een schrijver van wereldklasse. Controversieel, humoristisch, typisch Vlaams. De discussie is al sinds het verschijnen in 1942 bezig en het ziet er niet na uit dat bijna 80 jaar later de meningen verzoend zijn.