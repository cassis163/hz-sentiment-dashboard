The Book of Strange New Things gaat over dominee Peter Leigh die wordt uitgezonden naar de nieuw ontdekte en gekoloniseerde planeet Oasis. Het is zijn taak om het christendom te brengen aan de lokale bevolking - de aliens die door de andere mensen op Oasis Freaks genoemd worden. Om op deze missie te gaan en het woord van God te verkondigen moet Peter echter een hoge prijs betalen; zijn vrouw Bea blijft achter op aarde. Hoewel ze via een soort van e-mails met elkaar communiceren, is het niet gemakkelijk voor hen. Pieter vindt het moeilijk te verwoorden wat hij allemaal meemaakt op deze 'wereldvreemde' planeet en Bea krijgt op aarde te maken met enorme rampen en tragedies. Is hun liefde sterk genoeg om dit te doorstaan?

Toen ik dit boek voor het eerst in handen kreeg, was ik meteen verliefd. Ik vind de cover zo ontzettend mooi! Er zijn zoveel details en het boek glinstert in het licht; het is gewoon letterlijk een pareltje. Bereid je dus maar voor op een overload aan foto's bij deze recensie..

Ik vind de premisse van waaruit Michel Faber vertrekt erg interessant. In het verleden werd er bij de kolonisering van 'nieuwe werelden' altijd wel een missionaris meegestuurd - waarom zou dat in outer space niet het geval zijn?

Wat ik erg bijzonder vind aan The Book of Strange New Things is de gelaagdheid van de personages. Het boek legt een enorme focus op de psyche van de mens en geeft je het gevoel alsof de Peter, Grainger, Tuska en BG zo uit het boek kunnen stappen; zo menselijk zijn ze. Ieder personage heeft bovendien een gedegen backstory. Via flashbacks, gesprekken en overpeinzingen leer je alle personages steeds beter kennen. Hierdoor begrijp je waarom welke keuzes gemaakt worden en waarom mensen zijn zoals ze zijn.

Ook de aliens zijn onwijs goed beschreven. Van een eigen taal tot het bijzondere uiterlijk; ik heb het gevoel gekregen alsof deze aliens echt bestaan. Bovendien vond ik het heel mooi om te lezen over de band die er langzamerhand ontstaat tussen Peter en de inheemse bevolking op Oasis. Hoewel het gaat om een science fiction verhaal, speelt The Book of Strange New Things zich af in de nabije toekomst. De aarde is nog precies zoals wij gewend zijn. Er is geen sprake van nieuwe technologische snufjes en dergelijke - enkel een gekoloniseerde planeet. Dit maakt het gemakkelijk om je te identificeren met het verhaal. Als hetzelfde verhaal zich 50 à 100 jaar later afspeelde en de aarde helemaal veranderd was, dan waren er in het boek immers twee werelden waarmee je je als lezer moeilijk kon identificeren..

The Book of Strange New Things is enerzijds een briefwisseling tussen Peter op Oasis en zijn vrouw op aarde. Anderzijds zien we Peter de nieuwe planeet verkennen en kennis maken met de inheemse bevolking. Het is heel interessant om te lezen hoe zijn feeling met de aarde steeds minder wordt, terwijl je uit de brieven van echtgenote Bea toch echt wel kunt opmaken dat het daar niet helemaal goed gaat met de wereld. Ondanks dat het verhaal maar weinig actie kent, wilde ik perse weten hoe het boek zou aflopen. Het einde vond ik persoonlijk erg mooi en onverwacht.Hoewel het christendom een grote rol speelt in dit boek, wordt het nergens belerend. Er zijn genoeg ongelovige personages en ook Peter en Bea zijn niet vastgeroest in hun geloof. The Book of Strange New Things maakt het geloof bespreekbaar en laat je verder kijken dan enkel de bijbel.

De schrijfstijl van Michel Faber is enorm beeldend. De nieuwe planeet Oasis wordt tot in de details geschetst, waardoor ik het helemaal voor me zag. Datzelfde geldt voor de aliens en de vele andere personages op de USIC basis. Wel merk je duidelijk aan de schrijfstijl dat het een volwassen boek is. The Book of Strange New Things wordt gekenmerkt door lange hoofdstukken en langere zinnen dan ik gewend ben uit het Young Adult genre. Hierdoor deed ik wel behoorlijk lang over het boek. Het is echt een boek waar je je hoofd erbij moet houden.The Book of Strange New Things is een boek waar je echt de tijd voor moet nemen. Het zet je aan het denken. Over jezelf: zou jij het aankunnen om helemaal alleen naar een andere planeet te gaan? Maar ook over de liefde: hoe sterk is jouw relatie? - dat is weer eens iets anders dan kijken naar Temptation Island..

Voor mensen die zweren bij het Young Adult genre is dit boek misschien geen perfecte match. Maar als je geïnteresseerd bent in de psyche van de mens en graag leest over de ontdekking van andere werelden - dan ben je met dit boek aan het juiste adres.