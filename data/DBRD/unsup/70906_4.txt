Vanaf de eerste bladzijde, waar je kennis maakt me Airys, zit je midden in een verhaal vol actie, fantasie, spanning en emoties. Airys is een hoofdpersoon die niet alleen sterk en moedig is (of moet zijn) maar ook een meisje dat onzeker is in de liefde, verdriet heeft om het verlies van haar ouders en angst kent. Maar dit zelfde meisje is loyaal tegen haar vrienden en weet wijze besluiten te nemen. Kortom iemand die je al snel in je hart sluit. Samen met haar bediende Shona ( die vol humor zit) ontmoet ze een bijzonder figuur op het eiland en met zjin drie gaan ze verder op avontuur.

Als je het boek openslaat vind je een landkaart zodat je weet waar alles zich afspeelt en achter in het boek staat een namenlijst. De namen in het boek zijn grotendeels afkomstig uit de Mabinogion, een Middeleeuwse verzameling verhalen uit Wales. Met deze namenlijst wil de schrijfster de uitspraak van de namen toelichten. Omdat ik de lijst achteraf pas las was het wel grappig dat ik er soms behoorlijk naast zat met mijn idee voor de uitspraak. Gelukkig maakt het voor het verhaal niet uit.

De basis van het verhaal wordt chronologisch verteld maar door terugblikken en dergelijke kom je meer te weten over het waarom Airys in deze situatie is gekomen. De mengeling van verhalen uit het verleden, gedachten en mystiek zijn mooi verweven met de daadwerkelijke vertelling. Het is geschreven in een eenvoudige en duidelijke taal met niet al te lange zinnen. Ideaal dus ook voor een jongere lezersgroep. Het bevat niet alleen actie maar ook de nodige humor waardoor het een groot publiek zal aanspreken.