"Crash" is het vierde boek van Ellen Lina. Het wordt in de markt gezet als 'Relax+, spannende liefdesroman', maar "Crash" is meer dan dat. Waar het vorige boek "Sky" nog een echte liefdesroman was, die door sommige mensen onder de categorie chicklit werd geschaard, leest "Crash" meer als een thriller dan als een liefdesroman. Natuurlijk spelen (romantische) relaties een belangrijke rol in alle boeken van Ellen Lina en dus ook in dit boek, maar het plot van "Crash" is van begin tot eind spannend en kan zich moeiteloos meten met de boeken van bijvoorbeeld Saskia Noort en Esther Verhoef. Dat Ellen Lina weet hoe ze een verhaal moet neerzetten, was al bekend, maar dat ze ook een thriller kan neerzetten die van de eerste tot de laatste bladzijde boeiend en spannend blijft, bewijst ze duidelijk met dit boek. Vanwege de romantische verwikkelingen zou dit boek als vrouwenthriller bestempeld kunnen worden, maar dat wil niet zeggen dat alleen vrouwen van dit boek zullen genieten. We moeten van die nare term vrouwenthriller af. Het is nietszeggend en voegt niets toe. "Crash" is een ijzersterke, spannende roman/thriller voor iedereen (m/v) die van spannende boeken houdt. Sterk, meeslepend en overtuigend.