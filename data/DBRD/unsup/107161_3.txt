Er moeten er duizenden van zijn. Mensen die vinden dat ze een leuk, goed of zelfs spannend verhaal te vertellen hebben. En het op schrift zetten om het te kunnen delen met zoveel mogelijk anderen. Vaak verdwijnen deze schrijfsels uiteindelijk in een la omdat de reguliere uitgeverijen er niets in zien. Dat kun je voorkomen door het boek in eigen beheer uit te geven. Aldus geschiedde met het verhaal dat Linda Meijer in haar hoofd had. Een verhaal vol dramatische gebeurtenissen na de toevallige en ongewenste ontmoeting van een mannelijke beveiliger en een vrouwelijke terrorist. Een actiethriller met een vleugje romantiek dat een plek in de schappen van elke boekhandel verdient. Onder het voorbehoud dat de redacteur net even iets meer zijn best doet.
Op het moment dat Ashley Damon met zijn boodschappen de parkeergarage inloopt, kan hij nog niet weten dat binnen enkele tellen zijn leven een gruwelijke wending gaat nemen. Hij wordt letterlijk omvergelopen door, zo blijkt later, de plegers van een politieke moord. Tijdens de val scheurt het masker van één van hen. De moordenaars vluchten, maar lijken vastberaden om getuige Damon uit de weg te ruimen. Ondanks verwoede pogingen om uit handen van de schurken te blijven, wordt Damon gepakt. Zijn leven lijkt ten einde. Totdat hij hulp krijgt uit een onverwachte hoek.
De paperclip is een prettig leesbare no-nonsense actiethriller. Meijer gebruikt van de eerste tot de laatste pagina een aangename mix van beklemmende dreiging, bevrijdende actie en sluimerende liefde. De chronologisch uitgezette verhaallijn is niet bijster origineel en kent een enkel los draadje, maar zit voldoende geloofwaardig in elkaar. Enige twijfel over het in korte tijd kunnen veranderen van een gewone beveiliger in een gewiekste actieheld is op zijn plaats. Maar ach, in de echte wereld gebeuren gekkere dingen.
De paperclip had een extra portie redigeerwerk kunnen gebruiken. Hoewel het boek er zeer verzorgd uitziet - het kleine lettertype is even wennen -, vallen er net een paar taalfouten teveel in te ontdekken. Ook de dialogen hadden hier en daar wat scherper en meer volwassen gekund. Een geharde terrorist gaat nu eenmaal niet al jeetje!-roepend door het leven.
Linda Meijer heeft een prima debuut geschreven. Op haar website www.lindameijer.nl, tevens de plek om het boek te bestellen, vertelt ze dat nieuwe verhalen in de maak zijn. Als deze door de juiste handen gekneed worden, kan er zo maar sprake zijn van een aanwinst in de wereld van de Nederlandse boekenschrijvers.