Kasper wordt een kip verschijnt op 7 februari 2019 en ik had het voorrecht om dit boek te mogen lezen en recenseren voor de buzz actie in verband met de lancering. Dit boek is het debut van Sam Copeland en is het eerste deel van een trilogie voor jongens en meisjes vanaf ongeveer 8 jaar. Toen ik me inschreef voor deze actie was mijn nieuwsgierigheid al geprikkeld. Het komt niet dagelijks voor dat het debut van een kinderboek in 19 landen wordt vertaald Ã©n de filmrechten zijn verkocht. Zou dit boek inderdaad zo grappig zijn?

Bij ontvangst van het boek toverde het al een glimlach op mijn gezicht: wat een vrolijke cover, grappige tekeningen en mooi (fel) kleurgebruik! Even doorbladeren en je treft al meteen leuke, creatieve illustraties aan. Qua vormgeving zit het dus wel goed.

Het boek is vanuit het personaal perspectief van Kasper geschreven. Dit perspectief wordt vrijwel het hele boek gebruikt, wat de leesbaarheid voor de doelgroep ten goede komt. Ook geeft dit de auteur de mogelijkheid om grappige opmerkingen te maken vanuit een personaal/auctoriaal perspectief. Ook worden opmerkingen extra aangezet door gebruik van lettertype, lettergrootte en het gebruik van kapitalen. Dit sluit naadloos aan op de sfeer en het grappige karakter van het boek.

Een lang verhaal kort

Kasper ziet erg op tegen zijn rol in de schoolmusical, waarin hij een lied als zielige aardappel moet opvoeren. Tegelijkertijd ligt zijn broer, Supermove, in het ziekenhuis en ondergaat hij binnenkort een scan, waar Kasper zich best zorgen over maakt. Kasper is een echte piekeraar en schiet snel in de stress. Maar twee van zulke stressvolle dingen, kan Kasper niet aan en hij verandert te pas en te onpas in dieren.

Op een dag verandert Kasper in een spin, terwijl hij met zijn kat Voorzitter Miauw in zijn slaapkamer zit. Voorzitter Miauw zou hem bijna hebben opgegeten, maar vlak voordat hij eindigt als tussendoortje verandert Kasper terug in een jongen. Zijn moeder gelooft er helemaal niks van, maar gelukkig wijken zijn vrienden Flora, Hogan en Samir niet van zijn zijde en geloven hem. Kasper maakt zich meteen zorgen om de schoolmusical: wat als hij op het podium in een dier verandert? De vriendengroep, onder leiding van Flora, besluit om op zoek te gaan naar de oorzaak van Kaspers veranderingen.

Om de oorzaak te vinden, verzint Flora allerlei wetenschappelijke proeven, waarvan de eerste bijvoorbeeld het doel heeft om Kasper ontzettend bang te maken. Ondanks dat Kasper doodsangsten uitstaat, blijft hij wel een 'normale' jongen. Wel verandert hij wederom in een dier: dit keer wordt hij een duif. Maar wat was daarvoor nu de oorzaak? Want zijn optreden tijdens de musical en de solozang van de zielige aardappel komt steeds dichterbij.

Personal touch

Is dit boek inderdaad zo grappig? Nee, dit boek is nog veel grappiger.

Zelden heb ik zo vaak gelachen tijdens het lezen van een boek. De auteur speelt met taal en voelt feilloos aan wat kinderen van een jaar of 8-9-10-11-12 grappig vinden. Juist door de woordgrapjes en het spelen met taal, kunnen de ouders of voorlezers waarschijnlijk ook erg genieten van dit boek.

In het boek worden veel gebeurtenissen overdreven, wat te verwachten is bij de titel en het boek een hilarisch karakter geeft. Tegelijkertijd voelt de lezer goed de onzekerheden en twijfels van Kasper aan. In wat zou hij nu weer veranderen? Hoe zou het met zijn broer gaan?

Waar ik vooraf wel erg benieuwd naar was, is de doelgroep. De uitgever pretendeerde dat het boek voor zowel jongens als meisjes geschikt is, wat niet eenvoudig is in deze leeftijdscategorie. Na het lezen van dit verhaal kan ik de stelling van de uitgever beamen: jongetje, meisje, kind en ouders/verzorgers zullen genieten van dit boek. Wat mij betreft is dit een aanrader voor jong en oud.

Op de laatste bladzijde van het boek staat dat de schrijver heeft gedreigd nog meer boeken te schrijven. Ik kan niet wachten!

https://lekkerlezen.jimdofree.com/kasperwordteenkip/