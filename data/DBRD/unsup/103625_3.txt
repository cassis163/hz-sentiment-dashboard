Suikerdood is weer een geweldig nieuw boek van Unni Lindell met opnieuw 'good old' Cato Isaksen en zijn collega Marian Dahles in de hoofdrollen. In tegenstelling tot eerdere boeken is het deze keer niet Cato Isaksen maar Marian Dahles die de heldenrol toebedeeld krijgt. Marian Dahles stoot Cato Isaksen in dit deel echt van zijn sokkel, wie had dat gedacht.

Het verhaal is heel knap opgebouwd. In het begin lijkt het een kluwen wol die ontrafeld moet worden, waardoor het soms lastig is grip op het verhaal te houden. Maar hoe verder je echter komt, hoe meer het verhaal je aangrijpt. Het verhaal is vlot geschreven en leest makkelijk weg, zeker omdat de verschillende gebeurtenissen elkaar op zeer korte termijn opvolgen in het boek. Per hoofdstuk switcht het verhaal meerdere keren naar andere plaatsen en andere situaties. Het verhaal leest alsof je de film zit te kijken. Geweldig!

Het verhaal vertelt deze keer over het mysterie van een baby die zestien jaar geleden gestorven is. Er wordt aangenomen dat zij toentertijd een wiegendood gestorven is, maar Kari Helene Bieler, die de schuld van dit overlijden krijgt van haar ouders, weet echter wat er echt gebeurd is. Aan het politiekorps de taak te achterhalen wat precies. Marian Dahles weet dit mysterie stukje voor stukje te ontrafelen, maar wordt hierbij onterecht en misschien ook onbewust tegengewerkt door haar collega's. Echt vervelend wordt het voor haar als diegenen op wie zij de jacht heeft geopend, nu ook de jacht op haar openen. Staakt ze haar activiteiten of zet ze toch stug haar eigen wil door? Ik denk dat je het al kunt raden. Het is zeer zeker het lezen waard. Zou het Marian Dahles ook deze keer weer lukken de waarheid te achterhalen en de misdadigers en psychopaten achter slot en grendel te krijgen?

Al met al een heerlijk boek. Omdat het boek in begin een beetje verwarrend was, (slechts) 3 sterren!