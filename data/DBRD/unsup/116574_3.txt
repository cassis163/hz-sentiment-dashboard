De boeken die ik eerder van Nesbo las, konden me niet zo bekoren, dus ik was gestopt ze te lezen. Over dit boek las ik echter zoveel gunstige kritieken, dat ik nieuwsgierig werd. Bovendien sprak het idee om de oude verhalen van Shakespeare te hervertellen en ze in een nieuw jasje te steken, me wel aan. Verschillende andere schrijvers deden al eerder een poging en nu was Nesbo en Macbeth aan de beurt. Uitgegeven door een groep, die zich Hogarth Shakespeare noemt.
Nesbo heeft een goed geschreven, spannend boek geproduceerd. Het is opmerkelijk goed gelukt om de sfeer van het toneelstuk van Shakespeare te scheppen. De hoofdpersonen hebben dezelfde namen als in het stuk: Macbeth, de hoofdpersoon en zijn geliefde Lady. Ook Duncan en nog een aantal anderen komen in dit boek voor.
Dit speelt zich af in een havenstadje in Schotland. De drugs worden er in grote hoeveelheden aangevoerd, verkocht en gebruikt. De politie en het gemeentebestuur is corrupt. Macbeth heeft ooit gebruikt, maar is gestopt.
Dan lokt de macht. Onder invloed van Lady en de drugs is Macbeth uit op steeds meer macht en hij gaat daarbij letterlijk over lijken.
Daar kunnen de andere hoofdpersonen ook wat van. Als in het normale leven zoveel gemoord werd, zouden er weinig mensen overblijven. Wat een bloederige ellende.
Wat een wapengekletter. Wat een achtervolgingen met auto's en motoren.
Wat een machts- en geldwellust.
Je moet ervan houden.
Dit was voor mij weer voor lange tijd genoeg Nesbo.