De bezoeker is mijn eerste kennismaking met Lee Child. Ik vond het boek tussen de afgeschreven boeken in de bibliotheek.
Jack Reacher is avontuurlijk, hard, intelligent, humoristisch... kortom: een held met wie ik me makkelijk kan identificeren.
Tijdens zijn speurtocht naar de seriemoordenaar reist hij, als adviseur van de FBI, half Amerika door. Auto in, auto uit, vliegtuig in, vliegtuig uit...
Child schrijft geweldig. Toch een flink punt van kritiek: Door de manier waarop de vrouwelijke slachtoffers de dader in hun huis laten, krijg je als lezer halverwege het boek een idee hoe het gegaan is en wie er achter de moorden zit. Bij Reacher gaat het lampje pas vlak voor het einde branden. En dat valt natuurlijk tegen voor een man die (zoals op de achterkant staat) anderen altijd één stap voor is.
Zo is de verrassend bedoelde ontknoping helemaal niet verrassend en dat is een zwak punt in een thriller.
Te goed voor drie sterren, maar niet goed genoeg voor vijf. Maar ik ga vast meer van Child lezen.