Het boek lag al jaren tussen al mijn NTL boeken (denk dat ik het als tiener wel eens gelezen heb maar ik herinner het me niet echt), en dankzij het "boek van de maand" heb ik het nu ook echt gelezen.
Het eerste boek in een reeks van 10 over Martin Beck, een legendarische reeks, die ook wel eens als de bakermat van de hedendaagse Scandinavische crimi wordt beschouwd. Dat móet toch wel goed zijn?
Ik moet zeggen, ik moest er even inkomen. De crimi's van tegenwoordig zijn bliksemsnel, en ze flitsen heen en weer. Net als alles in onze maatschappij moet het snel gaan. Maar dit is dus een boek uit 1965, een halve eeuw oud, en dat is even wennen! Het kabbelt als het ware door weken en zelfs maanden van onderzoek. Van fax is geen sprake, laat staan van gsm of email. Nee, alles gaat per telefoon of post. Is dat erg? Helemaal niet, maar het is wennen. Eens je aan het ritme gewoon bent, ontvouwt zich een moordonderzoek met personages vol diepmenselijke trekken. Beck baant zich al kuchend en hoestend een weg door het materiaal, geplaagd door een gevoelige maag; Melander en Kollberg zitten met hun rug naar elkaar omdat het anders "niet uit te houden is", maar desondanks is het een zeer efficiënt team. En op het eind gaat het alsnog behoorlijk snel!
Ik ken Martin Beck vooral van de (tweede) TV-serie, die eigenlijk nauwelijks nog op de boeken gebaseerd is, maar dit boek heeft me wel nieuwsgierig gemaakt naar de échte Beck, zoals Sjöwall & Wallöö hem hebben neergezet. Dit leesavontuur wordt zeker vervolgd! (4*)