Patrick Cusimano woont met zijn broer Mike in hun ouderlijk huis samen met Caro, de vriendin van Mike. Patrick werkt in Zoney’s GoMart, een 24/7 winkel. Hij werkt het liefst ’s nachts. Zijn vader John heeft een klein jongetje Ryan Czerpak doodgereden terwijl hij stomdronken was en sindsdien is Patrick het liefst alleen. Mike werkt en drinkt daartussendoor veel bier. Mike wil door met zijn leven en zou dit graag delen met Caro. In zijn dronken buien komt echter zijn ware aard naar boven en geeft hij Patrick de schuld van alles wat niet lukt.

Layla is 17 jaar en zij komt uit een heel christelijk gezin. Toen zij door haar vader gedwongen werd haar geliefde lerares te verraden omdat de lerares seksuele voorlichting gaf, werd Layla vervolgens door haar klasgenoten enorm gepest. Hierdoor begon Layla zich af te zetten tegen haar vader en doet zij alles wat God verboden heeft. Layla kent het verhaal van de Cusimano’s en besluit Patrick op te zoeken. Layla probeert haar zusje Verna te beschermen tegen pesterijen op school en introduceert haar in haar gothic-wereldje tot groot verdriet van hun ouders. Naarmate de levens zich met elkaar verbinden nemen de problemen toe en lijkt een ramp niet te voorkomen.
Het boek leest makkelijk weg. De hoofdstukken beginnen om en om met beide families maar lopen al snel door elkaar heen waardoor het verhaal ook meer vorm begint te krijgen. Er zit een redelijk langzame spanningsopbouw in zodat het lang onduidelijk blijft welke kant het verhaal opgaat. Wanneer dat duidelijk wordt neemt het verhaal ook flink toe in vaart. Wat ik wel jammer vind is dat dit pas op het laatst gebeurd waardoor er ineens nog heel veel verhaal komt in de laatste 50 bladzijdes, dit had wat mij betreft wel eerder gemogen. De hoofdpersonen worden mooi beschreven waardoor ik me goed in kon leven in een ieder. Dat maakt het verhaal wel spannend en hoop je dat er niet gaat gebeuren wat je denkt dat er gaat gebeuren. Wel was het op het eind wat verwarrend dat de gebeurtenissen uit verschillende ooghoeken werd beschreven wat niet helemaal chronologisch in tijd uitkwam. Dit haalde wel een beetje de vaart eruit.
Boven alles vind ik het verhaal heel actueel en origineel. Het gaat om problematiek die ook op scholen in Nederland voorkomt en je hoopt dat jouw kinderen hier nooit mee te maken zullen krijgen. En daardoor goed dat hier een mooie thriller over is geschreven. Daardoor geef ik dit boek 3,5 ster.