Ik heb lang getwijfeld of ik dit bijzondere boek van Deon Meyer vijf of toch vier sterren zou geven. Vanwege het toch wel wat tegenvallende einde is de ene ster afgevallen. Maar, tot die tijd ben je in handen van een geweldige schrijver. Deze keer geen Benny Griessel maar vader en zoon Slot en de mysterieuze Domingo. Samen proberen ze een nieuwe wereld op te bouwen nadat de Koorts een groot gedeelte van de wereld en ook Zuid-Afrika heeft uitgeroeid. De nieuwe gemeenschap krijgt te maken met intern verzet en aanvallen van buitenaf. Uiteindelijk blijkt elk karakter nodig te zijn om die nieuwe wereld te kunnen bouwen. Het boek heeft meerdere lagen, zoals getuigenissen van vlak voor de Koorts, de interne worsteling van Nico met zijn vader en verliefdheid. Actie wordt afgewisseld met filosofische beschouwingen. Wellicht, dat door de hoge verwachtingen tijdens het verhaal het einde me uiteindelijk tegenviel. Het boek krijgt dus vier sterren, maar dan wel hele dikke!