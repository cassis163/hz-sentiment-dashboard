Deze recensie staat oorspronkelijk op mijn blog hillybillybeauty.nl

Hou je van gruwelijke thrillers? Dan is dit zeker een review die je moet lezen! Deze samenwerking tussen de auteurs J. Sharpe en Melissa Skaye heeft geleid tot een gruwelijke thriller waarin niks wordt weggelaten. Gruwelijke onderwerpen komen aan bod wat deze thriller niet voor mensen met een zwakke maag maakt.

Achterflap

“Nadat hun ouders zijn vermoord, slaan de zusjes Mandy en Lisa Peeters op de vlucht. Het belastende bewijsmateriaal dat ze bij zich dragen, maakt dat ook zij moeten vrezen voor hun leven.

Vier jaar eerder verdween de toen dertienjarige Californische India Johnston spoorloos. Ze duikt buiten het zicht van haar familie op in de gedwongen prostitutie in België. Dan is er een klant die zich haar lot aantrekt.

Tim Bosman en Suzanne Meyer hebben elkaar na het verbreken van hun relatie al ruim zeven jaar niet meer gezien. Tim heeft in de journalistiek te maken met uiteenlopende zaken, waarbij hij niet altijd vrienden maakt. Als de omstandigheden Tim en Suzanne weer bij elkaar brengen, staat hun leven op het punt voorgoed te veranderen.

Op het eerste gezicht lijken dit drie op zichzelf staande gebeurtenissen. Schijn bedriegt …”

Wat ik meteen al wil benoemen als pluspunt is het feit dat je tijdens het hele boek niks merkt van het feit dat het door 2 auteurs is geschreven. De verhaallijnen vloeien perfect in elkaar over en alles klopt. De schrijfstijl is makkelijk waardoor je door het boek heenvliegt.

Je volgt in het boek drie verhaallijnen die uiteindelijk allemaal met elkaar verbonden blijken te zijn. Dit is ontzettend knap uitgewerkt tot één kloppend geheel.

Soms heb je bij boeken die meerdere verhaallijnen volgen dat het wat onduidelijk kan zijn wanneer een andere verhaallijn begint of eindigt. In Meedogenloos staat bij elk hoofdstuk duidelijk welk personage je op dat moment volgt tijdens het lezen. Al is dit, als je eenmaal in het verhaal zit, makkelijk te volgen.

Onderwerpen als gedwongen prostitutie, verkrachtingen en moord worden niet geschuwd. Soms tot in detail beschreven wat het verhaal geloofwaardig maakt en soms flink gruwelijk. Daardoor moest ik het boek soms eventjes wegleggen om het te laten bezinken omdat het gewoon té gruwelijk was. Toch nam mijn nieuwsgierigheid vaak de overhand omdat ik wilde weten hoe het verhaal zich zou ontvouwen.

Net voordat het plot zich liet openbaren had ik een beetje een vermoeden hoe het in elkaar zat. Toch heeft mij dat niet teleurgesteld omdat er nog zoveel gebeurd tijdens het plot. Absoluut een geweldige thriller die mij ontzettend heeft weten te boeien!

Als je aan dit boek begint, zorg dan dat je geen afspraken hebt staan! Je zal het direct willen uitlezen!