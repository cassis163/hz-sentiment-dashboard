The Glittering Court is na Vampurys Academicus en De Alchemisten series van Richelle Mead het volgende boek dat in het Nederlands is vertaald. Dit keer wat minder bovennatuurlijke elementen maar evengoed een wereld die wij ons minder goed kunnen voorstellen. Er lijkt een grote stap terug in de tijd gemaakt te zijn met goudwinning, brieven, paard en wagens, en vooral heel veel jurken met franjes.


In het begin vond ik het verhaal een beetje op de verhaallijn uit De Selectie lijken, maar het meisje uit dit boek wordt niet uitverkoren om uiteindelijk aan een zo rijk mogelijke man 'verkocht' te worden, nee, ze verkoort zichzelf uit. Adelaide neemt iemand anders identiteit over om deel uit te maken van The Glittering Court om een volledig voor haar uitgestippeld leven uit de weg te gaan. Maar is The Glittering Court dan wel zo een verstandige keuze?

Adelaide ontmoet een hoop nieuwe mensen van lagere standen en rangen dan waar zij zelf vandaan komt, maar lijkt zich er prima te kunnen redden. Dat wilde ze namelijk ook. Maar als blijkt dat ze toch weinig zelf te kiezen heeft in het hele proces, gebeurt er ook nog het onmogelijke. Ze raakt gefascineerd door iemand, maar niet iemand die The Glittering Court voor haar in gedachten had.

Zij en Cedric lijken in het hele verhaal veruit de best uitgewerkte personages. De rest, haar familie, beste vriendinnen en tegenstanders blijven wat oppervlakkig, waarschijnlijk om hen zo onvoorspelbaar mogelijk te houden. Richelle wist me af en toe wel op het verkeerde been te zetten en dat maakte de soms onduidelijke personages wel weer goed.

Ondanks dat het me af en toe aan een ander boek deed denken, vond ik het verhaal toch best wel origineel. De weg naar het einde toe lijkt soms een beetje langgerekt, maar het einde is het wel waard!

Aan het eind komen alle problemen, maar ook alle plannen samen dat tot een onvoorstelbaar eind leidt. Hopelijk volgt het vervolg snel.