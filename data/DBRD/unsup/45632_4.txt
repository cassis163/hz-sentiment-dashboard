EÃ©n zelfmoord op een college is vervelend, twee wordt al iets verdachter maar wat als het er aanzienlijk meer in korte tijd worden? Dat kan haast geen toeval zijn. In dit bloedstollende verhaal is het de jonge en gedreven politieagente Lacey Flint die op deze zaak wordt gezet. Ze zal niet rusten tot ze er achter is wat er precies aan de hand is. Na de zeer lugubere 'zelfmoorden' geanalyseerd te hebben, lijkt ze al snel op een vreselijk ritueel te stuiten, maar kan er nog niet echt de vinger achter leggen. Als de puzzelstukjes langzaam op hun plaats terecht komen, komt ze voor een veel beangstigender feit te staan...zij is de volgende!

Het verhaal is dicht op de huid geschreven waardoor je je als lezer erg betrokken voelt bij het verhaal. Langzaam maar zeker onthult Sharon Bolton wat er precies aan de hand is en wat er toe geleid heeft dat de jeugdige slachtoffers zich van het leven hebben beroofd. Is het echt hun eigen keuze geweest of zijn ze min of meer de dood in gejaagd? Allebei is mogelijk, en wellicht gaat het verhaal aan het einde een kant op die je liever niet zou zien, maar je wilt weten hoe het afloopt.

De schrijfstijl van de auteur is prettig, al zijn de zinnen soms wat lang en mist er hier en daar een komma om het verhaal fijner leesbaar te maken. Het verhaal op zich is prima in elkaar gezet. De verschillende fases lopen goed in elkaar over en de hoofdpersonen zijn ver genoeg uitgewerkt om het verhaal spannend te houden. Sharon Bolton heeft ervoor gezorgd dat ze van het begin af aan in je hoofd kruipt, zich daar nestelt en er vreselijke dingen laat afspelen. Het zou zonde zijn om hier nu te veel over uit te wijden, want juist deze stukken maken het verhaal zo intens en huiveringwekkend. De spanningsboog ligt in ieder geval hoog en blijft gedurende het hele boek ook op dat niveau liggen. Het boek is de vier sterren absoluut waard!

Maar zelden is een titel en een cover zo goed gekozen als bij deze thriller. Tijdens het lezen lopen de rillingen soms over je hele lichaam. Lamgeslagen is hier wellicht beter op zijn plaats. Het advies voor tijdens het lezen van deze thriller is in ieder geval: 'Trust Nobody'.