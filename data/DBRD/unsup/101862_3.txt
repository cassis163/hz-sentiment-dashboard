Zijn voorlaatste boek is onlangs in vertaling verschenen: Erfelijk belast. In Engeland is de volgende Tom Thorne al uitgebracht. Donna Langford is de vrouw van Alan Langford, een crimineel . Na diverse malen door hem te zijn mishandeld, besluit ze werk te maken van haar plannen om hem te vermoorden. Ze schakelt een huurmoordenaar in die het allemaal voor haar regelt. Een uitgebrande auto en een verkoold lijk dat met handboeien aan het stuur zit… Donna identificeert het lijk aan de hand van wat sieraden en denkt daarna haar leven veilig te kunnen voortzetten. Ze is echter niet zo’n geslepen crimineel als haar man en ze zakt al snel door de mand als degene die de moordaanslag op hem bekokstoofd heeft.

From the dead  begint tien jaar later als Donna uit de gevangenis komt. Ze ontvangt foto’s waarop Alan Langford staat, tien jaar ouder en zo te zien volop aan het genieten van de goede dingen des levens. Maar wiens lichaam is dan tien jaar geleden verbrand in de auto? Om de zaken nog erger te maken is de tienerdochter van Donna en Alan, die al die tijd opgroeide in een pleeggezin, ook nog eens verdwenen. Donna schakelt de hulp in van een privédetective die op haar beurt de hulp inroept van Tom Thorne. Thorne is net aan het herstellen van een rechtszaak die in zijn nadeel heeft uitgepakt. Ook privé gaan de zaken niet zo rooskleurig. De ellende die hij en Louise in Erfelijk belast hebben meegemaakt heeft zijn nasleep in From the dead  en zorgt voor een grote afstand tussen hen beiden. In de praktijk hebben ze de aanwezigheid van hun vriend Phil Hendricks nodig om elkaars nabijheid te kunnen verdragen. From the dead is niet de gelukkigste periode in het leven van Thorne. Naast de rechtszaak die hij verloren heeft en zijn relatie die niet langer over rozen gaat, moet hij bij het onderzoek naar Alan Langford ook de nodige verliezen en teleurstellingen ondergaan. Het boek maakte een iets minder sterke indruk dan Erfelijk belast, vooral omdat het privéleven van Thorne teveel blijft hangen in de nasleep van vorige gebeurtenissen, zonder dat er daadwerkelijk iets gebeurt. Maar zoals wel vaker van een topauteur wordt gezegd: een mindere Billingham is nog altijd beter dan de doorsneethriller. (Door: Jannelies Smit)