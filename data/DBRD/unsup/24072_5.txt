Dit is het vervolg op “De Kracht van het Nu”. Hierin neemt Tolle je als lezer aan de hand mee op het pad naar bewustzijn. Hij noemt zijn boek zelf een hulpmiddel voor transformatie. Zonder enige vorm van pretentie heeft hij wederom een magistraal werk op papier gezet.

Een nieuwe aarde verhaalt over het geweld dat de mens andere levensvormen aandoet, voortkomend uit een collectieve stoornis van het menselijke verstand (de waanzin). Denk hierbij aan de vernietiging van zuurstof producerende bossen, mishandeling van dieren in de bio-industrie, vergiftiging van de oceanen en de lucht. Alles gedreven door hebzucht en onwetendheid over onze verbintenis met het geheel. De mens construeert zijn eigen ondergang, want uiteindelijk is alles verbonden met al het andere inclusief de Bron van al het leven waaruit het voortkwam.

“Werkelijke fysieke behoeften zoals voedsel, water, beschutting, kleding en elementair comfort zou voor alle mensen op aarde met gemak voorzien kunnen worden als de krankzinnige en inhalige behoefte aan meer, de hebzucht van het ego, niet zo’n onevenwichtigheid in de beschikbaarheid van de hulpbronnen had geschapen. “

Tolle probeert in zijn boek ons bewust te maken van wat voor schade het ego ons bezorgt. En dat doet hij op een zeer verhelderende en ingetogen manier. Hij laat ons zien dat je ver van jezelf af komt te staan wanneer je je identiteit ontleent aan je gedachten of aan een geloof. Wij identificeren ons vaak met dingen (denk maar aan “mijn auto”, “mijn huis”) en wanneer we stervenden zijn beseffen we pas dat geen enkel ding ooit iets te maken had met wie we zijn. En dat is wat aan de late kant. Laten we NU loskomen van de greep van ons ego! Pas wanneer je beseft wat het ego is en hoe het steeds weer saboteert, dan kun je een diepe vrede en rust ervaren. Een bewust-zijn.

Wat ik heel bijzonder vind is dat hij in hoofdstuk 4, “de vele gezichten van het ego”, een soort spirituele versie van de reguliere cognitieve gedragstherapie geeft. Dit zou iedere psycholoog en psychotherapeut eens moeten lezen en overwegen mee te nemen in hun therapie.

Ik nodig iedereen uit om het stukje : “de vreugde van zijn” te lezen. 13 Regels tekst waarin de overtuiging, die veel mensen hebben, dat men voor geluk afhankelijk is van gebeurtenissen, personen of bezit volledig ontkracht wordt.
Dit boek leert ons anders naar de wereld te kijken, los te komen van ons beperkte denken en in te zien dat alles één is. Het bevat een schat aan wijze uitspraken waar je echt iets mee kunt en het is zelfs te gebruiken bij het opvoeden van kinderen. Je bewustzijn zal groeien en je ego heeft geen macht meer over je leven. Of ik na het lezen van dit boek egoloos ben geworden? Nee dat heb ik niet bereikt, maar er is bij mij zeker een betere balans ontstaan tussen ego en bewustzijn.