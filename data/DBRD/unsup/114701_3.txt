Jillian Cantor vertelt in Margie het verhaal van Margie Franklin, een overlevende van de Holocaust die haar Joodse geloof en identiteit verbergt en probeert te overleven. Haar echte naam is Margot Frank, de zus van Anne Frank, die wonder boven wonder de oorlog heeft overleefd. Natuurlijk is het geen waar gebeurd verhaal, want Margot heeft het kamp net als haar zusje Anne niet levend verlaten.
Margie woont in Philadelphia en werkt op een advocatenkantoor als secretaresse voor de Joodse Joshua. Zij is naar Philadelphia verhuisd omdat zij met Peter van Pels, mede achterhuis bewoner en haar jeugdliefde heeft afgesproken dat zij elkaar daar weer zullen ontmoeten. Het verhaal speelt zich af in 1959, het jaar waarin de film over Anne Frank in de bioscoop komt. Dit en ook het bezoek van een Joodse client die haar baas wegens antisemitisme wil aanklagen zetten een niet te stoppen proces in gang, die Margie ertoe zet om uit te komen voor haar verleden. Gaandeweg neemt ze besluiten om haar angsten te overwinnen, uit te komen voor haar geloof en liefde en vriendschap in haar leven toe te laten. Stapje voor stapje begint overleven te veranderen in leven en de hoop voor een happy end. Een prachtig boek!