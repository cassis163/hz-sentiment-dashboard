Op het moment dat de kroonprins wordt aangevallen, kan Rielle niet anders dan haar vriend verdedigen. Hierbij wordt het iedereen duidelijk dat ze alle zeven vormen van elementaire magie kan gebruiken. Alleen de Queen of Light en de Queen of Blood uit de profetie kunnen dat en dus wordt Rielle onderworpen aan een serie testen.
Duizend jaar later is haar verhaal geworden tot een legende, een sprookje. De Undying Empire heeft het koninkrijk waar Eliana leeft veroverd. Zij doet alles om haar familie te beschermen, maar dit blijkt niet voldoende. Op haar missie om haar moeder te redden ontdekt ze steeds meer dat ze bijzondere krachten heeft en dat er meer kwaad in de Empire is dan ze dacht.

De hoofdstukken in het verhaal gaan om en om over Rielle en Eliana. Veel van deze hoofdstukken eindigen met een cliffhanger, zodat je wilt doorlezen. Desondanks is het niet storend dat er dan eerst een hoofdstuk over het andere personage volgt. Beide verhaallijnen zijn namelijk boeiend om te volgen. Gaandeweg begin je als lezer de parallellen tussen de verhalen te zien en blijken de levens van Rielle en Eliana nog meer met elkaar te verweven te zijn dan verwacht. Hierdoor wordt het verhaal een mooi geheel.

De personages zijn overtuigend. Alhoewel de benamingen Queen of Light en Queen of Blood anders doen vermoeden, zijn de personages niet alleen maar goed of slecht. Beide dames hebben goede en slechte kanten. Ze maken verkeerde beslissingen, maar proberen ook goed te doen. Zo is Eliana in het begin meedogenloos gewelddadig, maar blijkt ze later toch meer een geweten te hebben dan op het eerste gezicht leek. Juist doordat de personages verschillende kanten hebben, komen ze heel realistisch over.

Furyborn is wel duidelijk een eerste deel. Na het lezen blijf je nog met veel onbeantwoorde vragen zitten. Het is dus wachten op deel twee. Met Furyborn heeft Claire Legrand in elk geval een boeiend en spannend eerste deel neergezet dat nieuwsgierig maakt naar het vervolg.