Het Zweedse echtpaar Cilla en Rolf Börjlind heeft tientallen scenario's geschreven voor film en televisie. Ze staan bekend om hun spannende plots en goed uitgewerkte karakters. Springvloed is hun eerste thriller in boekvorm.

Je kunt merken dat het duo gewend is om beeldend en flitsend te schrijven.
Het vakmanschap straalt van deze debuutthriller af. Het boek is snel, afwisselend en het verhaal zit knap dichtgetimmerd in elkaar.
Een Rönning & Stilton-thriller staat er boven de titel op de cover. Dat er nog meer thrillers zouden volgen met Oliva Rönning en Tom Stilton in de hoofdrollen lag dus in de lijn der verwachting. Inmiddels zijn inderdaad ook deel 2 (De derde stem) en 3 (Zwarte dageraad) al verschenen.

Je hebt als lezer in het begin nog geen enkel idee wat de connectie tussen Oliva en Tom is. Zij een jonge politieagente in opleiding en hij een man aan de zelfkant van het leven die de daklozenkrant verkoopt op straat.
In hoog tempo ontvouwen er zich verschillende verhaallijnen en worden er veel personages opgevoerd.
Oliva Rönning onderzoekt als opdracht voor school een drieëntwintig jaar oude moord terwijl er in het nu mishandelingen op daklozen met de dood tot gevolg hebbend plaatsvinden.
De snelle wisselingen in korte hoofdstukken moeten je aanspreken. Hoewel Springvloed leest als een trein had er wel iets meer rust en temporisering in mogen zitten.

In springvloed komen de verhaallijnen op het einde perfect bij elkaar en werkt het schrijversechtpaar naar een verrassende ontknoping toe.
Als adembenemende uitsmijter lees je hoe de levens van Oliva Rönning en Tom Stilton feitelijk altijd al met elkaar verweven waren.