Al lange tijd stond Marionet op mijn verlanglijstje om te lezen. Dus toen ik van Agora Books een mail ontving of ik deze titel wilde recenseren deed ik letterlijk een dansje van geluk. Ondanks mijn hoge verwachtingen viel deze spannende dystopie me allesbehalve tegen!
Marionet schetst een toekomstige samenleving waarin de bevolking in rangen verdeeld leeft. Iedere jongere legt op zijn/haar zeventiende verjaardag een geschiktheidsexamen af, die hen van rang I tot en met VII voorziet. Hoe slimmer je bent, hoe hoger de rang die je toegewezen krijgt - en hoe kleiner de kans dat je in armoede moet leven. Meer dan een schamele III heeft Kitty echter niet weten schoren bij haar geschiktheidsexamen, waardoor al haar toekomstdromen, bijvoorbeeld trouwen met haar vriendje Benjy, in duigen vallen.

Dan krijgt Kitty onverwacht de kans om een VII te worden; haar leven lijkt gered. Of zit er toch een addertje onder het gras?! Algauw raakt ze verstrikt in een web van politieke machtsspelletjes en de strijd van de regering tegen de rebellen. Is Kitty voortaan alleen een marionet van de machtigste man van het land (minister-president Daxton) of vindt ze een manier om haar eigen identiteit te bewaren?

Ik heb al enorm veel dystopische verhalen gelezen, maar toch voelde Marionet heel nieuw en verfrissend aan. Ik denk dat dit vooral te maken heeft met de verslavende schrijfstijl - het boek zit boordevol actie en verveelt geen moment. Hoewel ik al eerder boeken heb gelezen over een wereld met een rangensysteem, heb ik geen één keer een deja vu moment gehad. Daarvoor was het boek gewoon veel te spannend! Ik vond het echt heel moeilijk om dit boek weg te leggen, zo moeilijk zelfs dat ik Marionet in één dag las.

Vooral de politieke machtsspelletjes maken Marionet een succes. Alle personages hebben hun eigen agenda en Kitty krijgt te maken met complot na complot. Hierdoor krijgt het verhaal echt een diepere laag en begin je, net als Kitty, alle anderen te wantrouwen. Naast Kitty ben ik ook enorm fan van Knox. Stiekem hoop ik dan ook dat Kitty in het vervolgboek voor de charmes van deze toffe man valt. Want haar liefde voor Benjy lijkt me meer een jeugdliefde waar ze nog overheen moet groeien ;)

Ik vind het overigens heel tof dat ons hoofdpersonage door een operatie een heel ander uiterlijk krijgt, maar tegelijkertijd helemaal zichzelf blijft. Deze masking procedure deed me een beetje denken aan Uglies, maar dan minder creepy. Ik vind het interessant dat Kitty daadwerkelijk offers moet maken voor haar nieuwe status, waardoor je haar innerlijke strijd goed kan volgen. Al heeft ze soms gewoon geen keus..

Wat in Marionet echter wel een beetje mist is een uitgewerkte world building. Je krijgt weinig informatie over het rangensysteem, de manier waarop deze wereld is onstaan, hoe minister-president Daxton aan de macht kwam en de tegenstand van de rebellengroep de Blackcoats. Ik zou graag nog veel meer details lezen over deze interessante toekomst, maar tegelijkertijd ben ik bang dat dit misschien de vaart uit het verhaal zou halen -en juist die vaart van een boek vol actie heeft mijn hart gestolen.

Ik kan niet anders dan Marionet vijf sterren geven, omdat ik dit boek echt fantastisch vind. Natuurlijk had ik graag meer details gelezen over de wereld waarin Kitty leeft, maar tegelijkertijd heeft dit mysterieuze ook wel iets. Bovendien was het verhaal zó spannend, dat wil je natuurlijk niet met extra informatie vertragen. Ik ben in ieder geval fan! Ik kan dan ook niet wachten om het vervolg Gevangene te lezen.