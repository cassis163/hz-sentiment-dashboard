De auteur kijkt in dit boek terug op een periode die ruim twintig jaar geleden begon. Ze studeert op dat moment voor tolk/vertaler in Antwerpen en is op zoek naar een bijbaantje. Ze solliciteert bij een orthodox-Joodse familie die op zoek is naar een studiebegeleider voor de vier kinderen. Nadat ze in eerste instantie wordt afgewezen, mag ze na een paar weken toch starten. Dit groeit uit tot een band tussen haar en de familie Schneider die tot op heden nog steeds bestaat. Mazzel tov bestaat uit drie delen die elk een andere tijdsperiode beslaan. Als vrije studente met een katholieke achtergrond, samenwonend met een Iraanse politieke vluchteling, zet ze stappen in een totaal andere wereld. Met veel warmte en respect beschrijft ze van binnenuit het leven van een hedendaags orthodox-Joods gezin. Dit leidt tot verrassende inzichten. De manier waarop de auteur haar bevindingen ook afzet tegenover haar leven met haar vriend die Moslim is en uit een andere cultuur komt, voegt veel toe. Ook de familie Schneider gaat heel respectvol om met Margot en haar leven. Vooral met de oudste dochter krijgt Margot een intieme band. Dit wordt duidelijk heel erg gewaardeerd door haar ouders. Mazzel tov is meer dan een portret van een orthodox-Joodse familie en haar gewoonten, maar ook over de denkwijze en de manier waarop ze in het leven staan. Dit voortvloeiend uit eeuwenlange ervaringen van het Joodse volk. Mazzel tov biedt hoop in een wereld van groeiende intolerantie.