De Vroedvrouw van Braintree is een geschiedenis, verteld door Lizzie Boylston. Lizzie verliest in het begin van haar huwelijk haar man in de onafhankelijkheidsoorlog van de Verenigde Staten van Amerika.

Als weduwe maakt ze als snel naam als vroedvrouw. Mede dankzij haar vriendschap met Abigail Adams, de vrouw van de latere president John Adams, krijgt ze een steeds grotere rol in de community van Braintree. Lizzie is zelf degene die haar verhaal vertelt. Ze lost hiermee een belofte in, die ze ooit aan Abigail deed.

Het boek is een terugblik op een periode in het leven van Lizzie Boylston persoonlijk, maar tevens vertelt het de geschiedenis van de onafhankelijkheidstrijd van de Verenigde Staten. Door haar vriendschap met Abigail ontmoet Lizzie verschillende historische figuren en lezen we 'uit eerste hand' over deze periode van de geschiedenis.

Omdat Lizzie inmiddels veel ouder is, lijken er af en toe dubbelingen of hiaten in het verhaal te zitten. Het schetst wel op levendige wijze het harde leven van vrouwen in oorlogstijd, die thuis alle werkzaamheden moeten doen, terwijl hun mannen aan het vechten zijn. Er worden offers gebracht en verliezen geleden, maar er is ook vriendschap en naatenliefde.

Gedurende het boek is gedrag en taalgebruik soms ineens heel vormelijk. Dan moet Lizzie beleefdheid in acht nemen en verontschuldigt ze zich voor onbehoorlijk gedrag. Dit lijkt op willekeurige momenten voor te komen.

Op andere momenten lijkt continuïteit of wat warrig, maar dat zou kunnen komen, doordat het een terugblik betreft van een oudere dame, die na deze periode nog een vol leven leefde.

Al met al is het een boek dat moeilijk weg te leggen is. Het leest ook makkelijk weg, terwijl je er probeert achter te komen of je eigen ideeën over de mogelijke intrige kloppend zijn.