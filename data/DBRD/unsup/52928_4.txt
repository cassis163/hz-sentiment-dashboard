Korte inhoud

Emma Van Zomeren is een gekende Nederlandse vlogster, zo heeft zij maar liefst tweehonderdvijftigduizend volgers. Na haar studie journalistiek besloot zij om eerst even wat rond te reizen en geld te verdienen via haar vlog, in plaats van zich onmiddellijk in de wereld van de werkende mensen te storten.
Wanneer ze in Cannes is om verslag te maken over het wereldberoemde filmfestival voor haar vlog, ontmoet zij er de Italiaanse tweeling Alessandro en Sofia Onesti. Deze twee behoren tot één van de rijkste Italiaanse families. Er ontstaat een hechte vriendschap tussen de tweeling en Emma, waarop Emma besluit in te gaan op hun uitnodiging om mee te gaan naar hun penthouse in Monaco.

Voor Emma breekt de tijd van haar leven aan: ze verblijft er in ongekende luxe en bovendien hangt er een soort van spanning tussen Alessandro en haar. Zou dit een mooie romance kunnen worden?

Op een ochtend wordt zij wakker in het penthouse en blijken Sofia en Alessandro verdwenen te zijn zonder enige boodschap. Ze probeert hen te contacteren, maar al haar pogingen blijken tevergeefs. Gezien haar achtergrond van journalistiek studente begint het bij haar te kriebelen en besluit zij toch op onderzoek uit te gaan, ze denkt namelijk dat Alessandro en Sofia ontvoerd zijn. Maar al snel doet zij tal van bizarre ontdekkingen… is de tweeling wel wie zij beweren dat zij zijn? Niets is wat het lijkt te zijn.

Conclusie

Mijn eerste reactie na het lezen van dit boek was: ‘wat jammer dat ik hem al uit heb’, wat een heerlijk boek is dit. Het bevat alle typische Suzanne Vermeer elementen: romantiek, vrouwelijk hoofdpersonage, een zomerse setting, spanning, glamour en dat tikkeltje humor. Maar ‘Super de luxe’ is meer dan dit, het zit vol van onverwachte plotwendingen, is origineel, goeie schrijfstijl en gaat verder dan de voorgaande boeken van deze auteur.


Door de tekst op de achterflap is al snel duidelijk dat Sofia en Alessandro niet zijn wie ze zijn, wat op zich wel een spoiler lijkt, maar dit is uiteindelijk ook het enige voorspelbare aan het verhaal, waardoor het ook niet stoort dat op de achterflap deze spoiler vermeld staat. Ik was echt verrast door de plot aan het einde van het verhaal, deze had ik niet zien aankomen en vond ik ook héél origineel. Wat heb ik het hier dan ook lastig om jullie geen spoilers te verklappen. Hoewel er in het boek ook wel veel toevalligheden en plotwendingen zijn die niet altijd even realistisch zijn en in de werkelijkheid waarschijnlijk nooit zouden voorkomen, stoort dit totaal niet gezien men volledig in het verhaal opgaat.

Het verhaal wordt verteld vanuit verschillende perspectieven. We volgen het verhaal grotendeels vanuit Emma’s oogpunt, maar er komen ook verschillende andere personages aan het woord, van wie we pas op het einde van het verhaal te weten komen wie zij zijn. Dit geeft een interessante invalshoek aan het verhaal. Hierdoor wordt je als lezer constant geprikkeld om verder te lezen want je wilt te weten komen wie deze andere personages zijn en wat hun rol in het verhaal is. Vooral de invalshoek van Oleg zorgde ervoor dat ik enorm nieuwsgierig werd en het boek nauwelijks opzij kon leggen, en toen ik op het einde van het boek wist wie Olef was, vond ik dit personage echt zeer goed weergegeven.
Het boek bestaat uit twee delen die telkens opgesplitst zijn in kleinere hoofdstukken, hierdoor leest het boek zeer vlot.

De auteur gebruikt duidelijke en beeldende taal, hierdoor is het boek toegankelijk voor het bredere publiek. Het eerste deel is zeker geschikt om weg te dromen wanneer je op een warm strand ligt zoals met alle zomerboeken van deze auteur. Maar het tweede deel is zo spannend dat je het niet meer opzij kan leggen zodoende dat wanneer je na een dagje strand thuis bent gekomen onmiddellijk verder leest tot je het verhaal uit hebt. ‘Super de luxe’ is ook een aanrader voor liefhebbers van de betere thriller en misdaadromans, zij mogen zich zeker niet laten misleiden door de cover die nogal een Chicklit-gehalte uitstraalt.

Het boek is wat het beloofd en wat je verwacht van Suzanne Vermeer, een gezellige zomerthriller met een vrouwelijke heldin. Maar voor mij is ‘Super de luxe’ beter dan de voorgaande twee boeken van deze auteur: het is origineler, spannender, en beter opgebouwd.
Gezien de naam van de auteur een pseudoniem is, vraag ik mij hier nogmaals af of de boeken telkens door dezelfde auteur worden geschreven, aangezien de schrijfstijl toch altijd wel een beetje anders is dan de voorgaande. Van mij krijgt dit verhaal een ruime 4 sterren.