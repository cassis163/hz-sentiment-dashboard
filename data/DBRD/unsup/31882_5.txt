De naam Sara Raasch deed meteen een belletje rinkelen. Zoals de meeste YA-fans had ik Snow like ashes of de Nederlandse vertaling daarvan, Sneeuw als as, weleens zien voorbijkomen, maar ik was er nog nooit aan toegekomen om het boek op te pakken. Wanneer ik hoorde dat er een nieuw boek van haar werd uitgebracht was ik dan ook meteen enthousiast. Het feit dat These rebel waves dan ook nog eens piraten in de hoofdrol had, maakte dat ik dit boek gewoon niet kon laten liggen.

In These rebel waves maken we kennis met drie hoofdpersonages: Adeluna, Devereux en Benat. Allemaal zijn ze opgegroeid tijdens de oorlog, en zoals het er in een oorlog aan toe gaat, zijn ook zij niet gespaard gebleven. Adeluna is zoals ze zelf zegt ‘een kind van de revolutie’, ze werd door haar ouders ingezet als spion om de rebellengroep te voorzien van belangrijke informatie waardoor ze de strijd tegen Argrid, de bezetter van Grace Loray, zouden winnen. Lu houdt van haar eiland en jaren na de oorlog gelooft ze dan ook met hart en ziel in de Council die mede dankzij haar aan de macht is gekomen. Ze zal er alles aan doen om een tweede oorlog te vermijden, maar spijtig genoeg ligt het lot van Grace Loray niet alleen maar in haar handen. Ook Devereux Bell heeft het hard te verduren gehad tijdens de bezetting: hij werd opgesloten in een klooster waar hij ‘gezuiverd’ werd van botanische magie. Daarbij verloor hij een oog en werd hij gebrandmerkt voor het leven. Benat is de kroonprins van Argrid maar in een land dat streng de wetten van de Pious God volgt, voelt hij zich niet helemaal op zijn plaats. Wanneer zijn vader hem dan ook nog eens heeft bevolen om met behulp van magische planten, die allemaal verboden zijn, een geneesmiddel te maken tegen alle ziekten en in het bijzonder tegen Shaking Sickness, beseft hij dat hij voortdurend in de gaten gehouden wordt. Wanneer hij ook maar één fout maakt, zal zijn vader het meteen weten. Misschien is hij wel de volgende op de brandstapel…

Eén van mijn favoriete aspecten in dit boek zijn de personages. En dan vooral de dynamiek tussen Adeluna en Devereux. De twee zijn elkaars tegenpolen: waar Adeluna rustig en berekend is, daar is Vex impulsief. Maar ondanks dat ze zo tegengesteld zijn aan elkaar, vullen ze elkaar ook perfect aan en het was fantastisch om te zien hoe hun relatie evolueerde. Lu denkt dat Grace Loray het goed doet en aan het opkrabbelen is na de eerste oorlog, maar Devereux doet haar inzien dat de Council toch niet zo perfect is als ze eerst dacht en dat ze ook nu nog stappen kan ondernemen om de ongelijkheid die er heerst tegen te gaan. Benat zit op een ander continent en zijn personage sprak me iets minder aan. Hij is serieuzer en daardoor ook wat saai, maar ook zijn rol is onmisbaar en naar het einde toe waardeerde ik hem steeds meer.

Wie dit boek leest met het idee dat het een echt piratenverhaal is, zal toch een beetje teleurgesteld zijn. Lu en Vex brengen wel veel tijd door op een boot, maar dat is een stoomboot en de bemanning bestaat uit slechts twee personen. Spannende achtervolgingen op zee worden je in dit boek niet voorgeschoteld, dus stop die dromen à la Pirates of the Caribbean maar alvast weg.

Wat je wel in dit boek kan verwachten is een heleboel politiek en religie, maar voordat deze twee woorden je afschrikken: het is niet zo erg als het klinkt. Doordat er nogal wat humor en actie in het verhaal verwerkt zijn, zorgt dit niet echt voor een zware sfeer en blijft het verhaal makkelijk te volgen. Ik vond het net heel uitdagend om te bedenken welke politieke strategieën er bedacht werden.
These rebel waves speelt zich af in een heel andere wereld met een uitgebreide geschiedenis. Dat kan best pittig zijn want in het begin van het verhaal vond ik het heel moeilijk uitgelegd hoe Grace Loray nu precies geregeerd wordt en hoe de oorlog tot een eind gekomen is. Gelukkig zorgt dit boek ervoor dat je de hele tijd wilt verder lezen, dus je bent snel door die eerste passages heen en dan wordt het wel duidelijk.

Ik heb ervoor gekozen om dit boek 5 sterren te geven en zou het echt aan iedereen aanraden die van YA-fantasy houdt. These rebel waves is één van mijn favoriete boeken van dit jaar geworden en ik wacht vol smart op het volgende deel. In de tussentijd kan ik maar één ding doen en dat is de Snow like ashes-trilogie gaan lezen want ik krijg maar geen genoeg van Sara Raasch!