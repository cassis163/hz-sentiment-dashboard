Als een eerste deel van een boekenreeks heel goed is bevallen, kost het vaak wat moeite om het tweede deel te gaan lezen. Want het kan toch alleen maar tegenvallen? Wij Tegen Jullie is echter een pracht van een vervolg en zeer zeker de moeite waard om te lezen.

Na alle gebeurtenissen uit het eerste boek, brengt Backman ons moeiteloos terug naar Björnstad. De personages moesten heftige emoties verwerken en Wij Tegen Jullie geeft ons dat kijkje in die levens. Terwijl de inwoners proberen op te krabbelen, krijgen ze wederom een lading narigheid over zich heen. Het leven van de stadsbewoners draait voornamelijk om de sport ijshockey, maar het zijn de dagelijkse obstakels die hun leven ingewikkeld maken. De auteur geeft ons een indringend en ontroerend verhaal over hoe mensen met dilemma's om gaan. En hij doet dit op een prestigieuze manier.

Omdat er veel namen in het boek voorkomen die allemaal dezelfde hobby hebben, kan dit verwarring veroorzaken. Maar als je Björnstad van tevoren hebt gelezen, zullen al deze personages juist voor een warm welkom zorgen. Je bent meteen weer thuis in het stadje. De personages maken ontzettend veel mee en soms zijn al hun ontwikkelingen wat buitensporig. Toch krijgen ze het voor elkaar dat je empathie voor ze opwekt. Stuk voor stuk.

De schrijfstijl is in fases anticiperend. Je krijgt als lezer informatie waardoor je weet dat er iets gebeurd is. De auteur houdt deze apotheoses voor zich tot het juiste moment zich ervoor leent. Deze manier van schrijven wekt nieuwsgierigheid op, omdat je verlangens slechts voor een gedeelte worden verzadigd.

'Diep in ons hart willen de meesten van ons dat alle sprookjes simpel zijn, aangezien we de werkelijkheid ook graag simpel zien. Maar gemeenschappen zijn net als ijs, niet als water. Ze stromen niet opeens een andere kant op alleen omdat jij ze dat vraagt, ze veranderen centimeter voor centimeter, net als gletsjers. Soms bewegen ze helemaal niet.'

Wij Tegen Jullie weet nogmaals de grootsheid van een klein stadje op een sublieme manier te schetsen. Door de alledaagse problemen voel je je al snel verwant met de inwoners uit het ijsstadje. Laat het je niet afschrikken dat ijshockey het hoofdonderwerp is. Het boek biedt véél meer dan dat. Het zal je verbazen wat Backman allemaal in dit boek heeft weten te proppen!