Geld en passie, de twee oermotieven voor moord. In De geur van de nacht lijkt het om geld te gaan. De directeur van de welvarende beleggingsmaatschappij Koning Midas is spoorloos verdwenen. Is beleggen voor de maffia hem slecht bekomen, of zit hij met het zuurverdiend geld van Siciliaan Modaal ergens op een Polynesisch eiland? Feit is dat hij, samen met zijn jonge kantoorhulp en zijn prachtige Alfa Romeo, van de aardbol is verdwenen. Er is maar één iemand die gelooft dat hij op een dag zal terugkomen en dat is Mariastella Cosentino. Deze vijftigjarige secretaresse opent elke morgen het kantoor van Koning Midas en wacht op een telefoontje van haar baas. Montalbano zou er niks mee te maken hebben, ware het niet dat een gijzelingsactie van een bejaarde man met een dito revolver zijn interventie noodzakelijk maakt. Vanaf dat moment schijnt hij overal gedupeerden van Koning Midas tegen te komen en begint te zaak hem te interesseren. Hij gaat op onderzoek uit, en op zijn eigen intelligente en onorthodoxe wijze haalt hij de onderste steen boven.

Wederom een geslaagd Montalbano-verhaal. Ik moet me aansluiten bij collega-recensent Jeroen. Eén rechtzetting: Camilleri lezen terwijl het buiten regent, hagelt en waait lukt ook prima, ik heb het getest. Op mijn recensenten-erewoord: Camilleri is weersbestendig!