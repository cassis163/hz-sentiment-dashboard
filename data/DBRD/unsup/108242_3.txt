Een boek met een pakkend thema, een alleenstaande moeder die in negen dagen zal overlijden aan terminale kanker. Ze ligt in een verpleeghuis en wordt omringd door haar familie en vrienden. Het thema lijkt heel zwaar, maar door de opzet heeft de schrijfster er voldoende luchthartige momenten ingebouwd.
Het verhaal van het leven van Rabbit (Mia) Hayes wordt verteld in terugblikken van de familie. Een groot deel van het leven van Rabbit draait om een rockband. Rabbit is haar hele leven al verliefd op de zanger. De charismatische Johnny wordt al jong ziek en dit bepaald zowel het lot van de band als het lot van Rabbit. Dit deel is een soort spiegelverhaal, waarbij Rabbit moeite heeft om haar Johnny op te geven en te laten gaan, terwijl nu haar geliefden hetzelfde met haar moeten doen. Verder kom je weinig te weten over Rabbit gedurende haar latere jaren als moeder. Ze heeft een dochter van twaalf en een ander thema is, wie van de familie er nu voor het meisje zal zorgen. Door deze discussie wordt duidelijk welke rol alle familieleden hebben en welke ontwikkeling ze doormaken aan het sterfbed van Rabbit.
Anna McPartlin doet moeite om alle personen een karakter te geven. Ze doet dit echter door veel te vertellen, hoe ze zijn, in plaats van het uit de handelingen te laten blijken. Hierdoor worden sommige personen bijna karikaturen en vrij eendimensionaal. Door de grote hoeveelheid personen lijkt dit lastig te vermijden, maar dan was het mogelijk beter geweest als de schrijfster zich beperkt had en bijvoorbeeld geen aandacht had besteed aan het verzorgend personeel. Nu lezen we vooral hoe moeilijk iedereen het heeft met het sterven van dochter, zus, moeder of vriendin.
Het boek ziet er mooi uit en de cover sluit qua sfeer aan bij het verhaal. Het is een intiem boek zonder veel spanning. Het boek leest gemakkelijk en is door de opzet geen standaard verhaal over iemand die sterft. Het taalgebruik is onderhoudend, maar niet bijzonder.