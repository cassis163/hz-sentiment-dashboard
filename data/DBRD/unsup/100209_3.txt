Concept M speelt zich af in Nederland in 2020. Er is in de jaren 80 een nieuwe ziekte opgedoken, namelijk kleurloosheid, waardoor kinderen geboren worden met een zwakkere gezondheid en grijzige tint van huid, haar en nagels. Men heeft nog geen geneesmiddel gevonden waarmee men hen volledig kan genezen, maar er is wel een medicijn, “kleurstof”, ontdekt dat ervoor zorgt dat kleurlozen langer leven. Hava, het hoofdpersonage, is een kleurloze. Ze beseft dat de Nederlandse maatschappij en economie kleurlozen niet langer kunnen ondersteunen zonder zelf ten onder te gaan en besluit om de politieke strijd aan te gaan om het kleurlozenprobleem op te lossen.

Je komt als lezer meteen in het verhaal terecht, aangezien je als eerste een brochure over kleurloosheid te lezen krijgt. Het doet denken aan de brochures die je in de wachtkamer van de dokter kan lezen en voelt vrij echt aan. Na het lezen van de brochure weet je duidelijk in welke situatie je terechtkomt en dan begint het echte verhaal. Het is opgebouwd uit stukken waarin Hava in de auto zit en flashbacks naar alle momenten die de aanleiding vormden voor wat Hava in het heden van plan was. Dit zorgt voor een aangename afwisseling in de actie en in combinatie met een vlotte schrijfstijl, zorgt dit ervoor dat het boek niet te langdradig aanvoelt.

Het boek voelt absoluut niet langdradig aan, maar door het thema verloor ik soms toch mijn aandacht. Het boek is heel erg gericht op de politiek in Nederland en er zijn zeker parallellen te vinden tussen de politieke situatie in het boek en in de realiteit. Het kleurlozenprobleem uit het boek is makkelijk inwisselbaar voor problemen waar we vandaag de dag mee te kampen hebben en tot op zekere hoogte kan dit boek als een kritiek op de hedendaagse maatschappij gezien worden. Wanneer je de korte inhoud leest, lijkt het niet alsof dit boek zo politiek georiënteerd is, maar het speelt wel degelijk een erg belangrijke rol in het boek.

Ik geef dit boek drie sterren, omdat ik vind dat het erg vlot geschreven is en je steeds aanzet om verder te lezen. Jammer genoeg kan ik dit boek niet meer dan drie sterren geven, omdat politiek niet echt binnen mijn interesses valt en ik door de korte inhoud eigenlijk een ander verhaal verwacht had. Ik kijk zelf dus eerder op een neutrale manier naar dit boek, maar ik zou het zeker aanraden aan iedereen die geïnteresseerd is in politiek en de hedendaagse politiek situatie eens vanuit een ander perspectief wil lezen of bekijken.