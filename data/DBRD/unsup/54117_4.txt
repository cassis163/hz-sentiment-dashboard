Als iedereen jarig is, waarom is het dan bijzonder om jarig te zijn? We downloaden apps om wazige filters over onze vlijmscherpe foto’s te leggen, zodat deze weer op de foto’s van vroeger lijken. Ons moderne leven zit vol ironische paradoxen. NRC-columnist Arjen van Veelen belicht in En hier een plaatje van een kat en andere ongerijmdheden van het moderne leven op grappige wijze onze rare gewoontes en manieren.

De auteur verbaast zich en beschrijft de onzinnigheden en dubbelzinnigheden van het moderne leven. Het eerste hoofdstuk begint bijvoorbeeld met een beschrijving van wat op het eerste ogenblik lijkt op een 5-sterren Italiaans restaurant. In werkelijkheid blijkt het hoe de Julia’s op de NS-stations zichzelf ziet. De toon is meteen gezet. De essaybundel won dit jaar de Jan Hanlo Essayprijs. De jury schreef: “Van Veelen bedrijft lichtvoetige cultuurkritiek in de traditie van (filosoof red.) Zijn observaties zijn scherp en origineel en zijn taal tintelt en bruist.”

Deze recensent is het eens met bovenstaand citaat. Want behalve hilariteit legt Van Veelen regelmatig de vinger op de zere plek. Waarom gebruiken we de moderne technologie om een gevoel van nostalgie te krijgen? En waarom misbruiken zo veel bedrijven de chique letter Q? De letter k kan toch ook gebruikt worden? Het is knap hoe Van Veelen analyseert en zich verwonderd over dingen die andere mensen allang voor normaal hebben aannemen.

De auteur analyseert niet alleen, maar gaat ook aan de haal met experimenten. Hij vraagt zich bijvoorbeeld af of de reclames op Facebook echt persoonlijk zijn of dat het een schijnwereld is. Hoe weet het sociale medium bijvoorbeeld dat hij wil stoppen met roken? Hij besluit alles wat hem wordt aangeboden te ‘liken’ en te bestellen. Het laat Van Veelen achter met de vraag of hij op Facebook wel echt is.

Het boek wordt afgesloten met een hoofdstuk vol kattenplaatjes. Waarom zijn mensen geobsedeerd door dit soort internetafbeeldingen? Waarschijnlijk wil Van Veelen aangeven dat niets is wat het lijkt. De kattenplaatjes zelf voegen namelijk niet zo veel toe. Maar dit boek is ook geen verzameling plaatjes vol lief kijkende huisdieren zoals de titel aangaf. Het is een mooie bundeling verhalen waarin de absurditeit van het moderne leven op de hak wordt genomen.