Juuls broer Milan is onlangs overleden door een ongeluk, maar Juul gelooft dat er iets anders aan de hand is. Wanneer ze op zijn graf Doen + Durven = Waarheid vindt en neemt de dare aan die haar wordt opgedragen om het verhaal achter Milans dood te ontdekken. De dares worden steeds erger en is Juul dan nog wel bereid om het verhaal te leren kennen?

De zinnen in het boek zijn erg kort, wat mij aan het begin van het boek nogal irriteerde. Gelukkig viel het later voor mij nog wel mee, maar zeker in het begin verstoorde dat mijn leesplezier.

Wat wel positief aan het begin is, is dat het boek gelijk spannend is. Meteen in het begin is Juul op de begraafplaats en krijgt ze de griezelige woorden te zien. De gelijke spanning was fijn, waardoor je verder wil lezen, in tegenstelling tot sommige andere boeken waar pas iets gebeurt vlakbij het midden. Door de spanning ben je ook gelijk op je hoede en dit verdwijnt niet totdat je het boek uit hebt. Doordat de ‘dader’ Juul ook in de gaten houdt, was ik nogal huiverig voor wat er ging gebeuren en zat ik de hele tijd op het puntje van mijn stoel. Woodrow weet de spanning gelukkig goed vast te houden, waardoor je iedere onschuldige gebeurtenis toch wantrouwig opneemt. Want stel dat!
Ook werden de hoofdstukken met Juul afgewisseld met delen over de dader. Dit maakte het boek nog spannender, waardoor je door wilde lezen.

Toch waren er niet veel mensen die we verdacht konden vinden.
Ik zat tijdens het lezen dus de hele tijd met deze gedachte opgescheept: “Oh, wie is de dader nou? Want iedereen kan het zijn, maar ze hebben niet echt motieven, dus zijn ze niet verdacht genoeg om verdacht te zijn.”
Dat vond ik wel jammer, omdat ik liever zo’n gedachte wil: “Ik dacht te weten wie de dader was, maar dat bleek dus niet zo te zijn?!” Of “Ik switch de hele tijd tussen daders, want ik weet het nog steeds niet!” Naar mijn mening waren er niet zoveel hints die over de dader gingen, maar het zou ook kunnen dat ik ze gewoon niet heb opgemerkt!

Ik wist dus lange tijd niet wie de dader was. Toch realiseerde ik me enkele pagina’s voor de bekendmaking wie de dader precies was. Dit kwam doordat er een echte hint werd gegeven wie het precies was. Ik realiseerde me toen dat het een personage bleek te zijn die ik bij de introductie al verdacht had gevonden, alleen was die ‘dader’ toen naar de achtergrond gevallen. Door mijn realisatie kwam de bekendmaking dus niet echt als een verrassing. Ik vond het wel jammer dat we dit personage niet ontzettend goed leren kennen, waardoor we hem/haar ook moeilijk konden ontdekken met goede redenen.

Op het einde, wanneer de ‘dader’ bekend wordt gemaakt, moest ik denken aan het einde van Disconnect van Juultje van den Nieuwenhof. De setting is namelijk ongeveer hetzelfde.

Ik dacht dus dat het boek een aantal weken in beslag neemt, maar het bleken maar een paar dagen te zijn?!

Ik vond het einde niet zo bevredigend. Het eindigde voor mij nogal plots en er waren een aantal zaken niet erg uitgewerkt waar ik graag een antwoord op had gewild. Zo begreep ik niet wat de de band met Fleur (de beste vriendin van Juul) precies was. Dit was voor mij niet helemaal duidelijk. Ook begreep ik niet waarom de dader Juul te pakken wilde krijgen als hij/zij alleen te maken had met Milan. Juul had zelf niks gedaan, maar toch moest hij haar krijgen. Zit er een reden achter of heeft het gewoon met dit boek of meerdere boeken te maken?