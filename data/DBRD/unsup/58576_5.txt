Chris Pavone doet wat een goede auteur moet doen: hij schrift over wat hij kent. Pavone's eerste spionagethriller speelt zich grotendeels af in Luxemburg, waar hij zelf een jaartje gewoond heeft.

Kate en Dexter Moore wonen en werken in Washington, als op een dag Dexter thuiskomt met de mededeling dat hij werk heeft in Luxemburg. Kate geeft haar baan bij de CIA op - waarvan Dexter overigens niets wist - en vertrekt dus met man en twee kleine kinderen richting Europa. Alles is nieuw en vreemd de eerste tijd, vooral voor Amerikanen, en dus is Kate wel blij als ze kennis maakt met Julia en Bill. Na een poosje komt echter haar spionage-achtergrond weer boendrijven als ze zich realiseert dat er iets niet klopt aan dit stel.

Spannend tot op het bot, en volop onverwachte verrassingen. Daarbij schrijft Pavone ook nog met zelfspot en humor over de aanpassingsmoeilijkheden die Amerikanen elders in de wereld hebben, Het eten is vreemd, de tv-programma's raar, de netspanning is anders, de maten en gewichten kloppen niet... Je vraagt je wel af waarom een vrouw als Kate, die over de hele wereld operaties heeft uitgevoerd, daar nu allemaal zo'n moeite mee heeft. Het verhaal wordt verteld in vier verschillende tijdlijnen, wat de lezer scherp houdt en het verhaal een extra dimensie geeft. De karaktertekening is verrassend en het einde bevat nog zoveel verrassingen dat je na dichtslaan van dit boek eigenlijk opnieuw wilt beginnen. (Door: Jannelies Smit)