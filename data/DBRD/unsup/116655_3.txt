Ooit werkte Carter Blake bij een geheime afdeling binnen de inlichtingendienst, waarbij zijn expertise was dat hij mensen kon vinden die niet gevonden wilden worden. Na het verlaten van de afdeling is hij in zijn eentje doorgegaan met dat werk, waarbij hij zich laat inhuren door organisaties of mensen die op zoek zijn naar gevluchte personen. Blakes huidige opdracht is dat hij een ICT'er moet opsporen die er vandoor is gegaan met de blauwdruk van een social media-systeem dat Facebook moet doen verbleken. Halverwege de opdracht ontdekt Blake dat er jacht op hemzelf wordt gemaakt. Zijn vroegere collega’s zijn nu zijn vijanden en schuwen geen enkel middel om Blake in handen te krijgen, dood of levend.  

Operatie Winterlong is het derde deel in de reeks over Carter Blake, geschreven door Mason Cross. De delen kunnen afzonderlijk gelezen worden, maar houden wel verband met elkaar. Blakes avonturen in De samaritaan waarin een oud-collega van hem de seriemoordenaar was, hebben iets op gang gebracht waardoor zijn voormalige werkgever van mening is dat Blake beter uitgeschakeld kan worden. De reden daarvoor wordt langzaam door diverse flashbacks duidelijk. Vijf jaar geleden maakte Blake deel uit van Operatie Winterlong in Afghanistan en met de kennis die hij daar heeft opgedaan kan hij wat hooggeplaatste mensen in diskrediet brengen.  

Bij de start van deze reeks was de vergelijking met Jack Reacher van Lee Child al snel gemaakt. Carter Blake is ook een eenling met een militaire achtergrond, die rondzwerft van opdracht naar opdracht. Als het al tot een vergelijking tussen beide personages zou moeten komen, dan zou Reacher als absolute winnaar uit de bus komen. Reacher geeft veel meer blijk van zijn kennis hoe hij zaken moet aanpakken. Als Reacher een kroeg vol met mannen binnenstapt die hem vijandig gezind zijn, dan weet je wie de winnaar wordt, omdat hij de juiste gevechtshandelingen kent. Blake geeft veel minder uitleg over de wijze waarop hij zaken aanpakt, en dan nog op zo’n manier dat het niet doet vermoeden dat hij die wetenschap heeft opgedaan tijdens zijn werk bij de geheime afdeling. Ook zijn expertise om mensen op te zoeken is niet erg overtuigend.  

Afgezien daarvan heeft Operatie Winterlong verder wel de goede elementen voor een spannend verhaal: een meedogenloze jacht waarbij niet alleen de slechteriken het loodje leggen, een dreiging van zo hoog bovenaf dat het onmogelijk lijkt om het daar als eenling tegenop te nemen en een eindstrijd in een geïsoleerd gebied tegen zo’n overmacht dat de uitkomt bij voorbaat al vast lijkt te liggen. Ga er maar aan staan.