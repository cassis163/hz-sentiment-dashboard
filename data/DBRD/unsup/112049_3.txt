Gezien de achtergrond van James Grippando is het niet verwonderlijk dat zijn eerste boek als hoofdpersoon een advocaat heeft. Jack Swyteck heet hij, en hij werkt voor een organisatie die zijn uiterste best doet mensen te verdedigen die – volgens hen – anders de doodstraf zouden krijgen. Dat dat niet altijd en overal in goede aarde valt, wordt duidelijk als Jack ene Eddy Goss weet vrij te krijgen. Deze Goss is wel degelijk schuldig aan het verkrachten en vermoorden van diverse jonge vrouwen. Hij wordt vrijgesproken dankzij het briljante werk van Jack, die een technische onvolkomenheid in de procedure ontdekte.
Het grote publiek is razend. Jack begint zich toch wat ongemakkelijk te voelen. Dat gevoel wordt sterker als Goss hem begint te bedreigen. Schijnbaar heeft hij iets te maken met ene Raul Fernandez, een man die twee jaar eerder, terwijl Jack zijn advocaat was, wél is terechtgesteld. Helaas voor Jack echter had hij toen, uit een hoogst onwaarschijnlijke bron, vernomen dat Raul wel degelijk onschuldig was. Zelfs een middernachtelijk bezoek aan de goeverneur, toevallig Jack’s vader, mocht niet meer baten.
Deze hele geschiedenis komt terug om zowel Jack, zijn vader als zijn vriendin Cindy en haar beste vriendin Gina goed dwars te zitten. Als Jack niet samen met zijn vader in actie komt, zou zijn vader wel eens gedwongen kunnen worden het doodvonnis van zijn eigen zoon te tekenen.

Een opvallend debuut was dit boek destijds, hoewel het eigenlijk niet verwonderlijk is als een advocaat dit soort boeken gaat schrijven. De plot zit echter goed in elkaar en de hoofdpersonen komen wat aarzelend, maar redelijk doordacht uit de verf. De vaart wordt soms uit het verhaal gehaald door het letterlijk weergeven van de lange speeches die advocaten nu eenmaal graag in Amerikaanse rechtszaken houden, maar die kan je tenslotte ook overslaan…

(Door Jannelies Smit)