Ian Laverman maakt als schrijver een mooie ontwikkeling door. Dat heeft hij wederom met ‘De geestengids’ bewezen, omdat het zijn meest consistente boek is, zijn meest spannende, zijn meest fantasierijke en zijn meest literaire tot nu.
Een belangrijk aspect van de ontwikkeling van Laverman heeft betrekking op zijn personages. Vanaf zijn debuut ‘De heer van het woud’, worden zijn verhaalfiguren steeds geloofwaardiger, omdat hij steeds meer van hun kwetsbaarheid durft te laten zien. En als dit op een evenwichtige wijze gecombineerd wordt met humor, om het verdriet en de pijn te relativeren levert dit bijna menselijke karakters op waar de lezer wel van moet gaan houden.
Daarnaast kan de titel op twee manieren uitgelegd worden. De geestengids is om te beginnen een functie binnen de geestenwereld. En enkele magiërs hebben een bijzondere band met een geest, waardoor de geest gezien kan worden als gids op hun geestelijke weg. Dit geldt voor Levi Gogh, Marko Mo, Balgair Crevan en Zeke.
Twee motieven zijn erg belangrijk in deze serie: macht en vriendschap.
Het motief macht heeft in de corruptie-trilogie vaak te maken met eigenbelang. De auteur laat op een uiterst originele manier zien hoe het verlangen naar of het hebben van macht personen kan corrumperen. Een voorbeeld hiervan is de draak Zyro, die met zijn corruptie de geestenwereld en haar bewoners verziekt, waardoor hij steeds machtiger wordt ten koste van alles.
Verder wordt vriendschap op creatieve wijze uitgewerkt. De magiërs hebben een gezamenlijk verleden, dat bij ieder van hen zijn sporen heeft nagelaten. Dit geeft een boeiende dynamiek aan de onderlinge relaties: heftig, komisch en tragisch. De onbegrensde fantasie van de auteur zorgt voor spannende situaties waarin de personages geconfronteerd worden met zichzelf en hun gevoelens. Een van mijn favoriete confrontaties vindt plaats tussen Jibril en Ossenmachi aan het einde van boek twee. De nasleep hiervan in ‘De geestengids’ is heftig, macaber en enorm confronterend voor Jibril en bewijst dat Ian Laverman tot de meest fantasierijke auteurs van Nederland behoort. Vriendschap is in deze roman erg intens op verschillende wijzen, tussen verschillende magiërs en dat levert prachtige passages op.
Dus iedereen die een fantasierijk boek wil lezen waarin vriendschap een belangrijke rol speelt kan ik ‘De geestengids’ van harte aanraden. #degeestengids #ianlaverman #uitgeverijzilverbron