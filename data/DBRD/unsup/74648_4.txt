Tess Westerhout is een vlotte, gedreven brigadier bij de politie. Naast haar drukke werkzaamheden is ze gelukkig getrouwd met rechercheur Marc en hebben ze samen een 15-jarige zoon Kevin.
Na een melding door het zuivelbedrijf Latté over een slachtoffer, dat na het eten van een toetje bijna gestikt was door de spijkers die erin zaten, gaan Tess en haar partner Vincent Meijer op onderzoek uit. Als kort daarop wederom een dreigbrief door het bedrijf wordt ontvangen en deze keer het slachtoffer een jonge vrouw is na het eten van giftige vanillevla wordt de druk door Tess opgevoerd om zo snel mogelijk de dader(s) te pakken te krijgen.
Er zijn meerdere verdachte personen aan te wijzen. Directeur Boon zou het bedrijf graag over willen kopen en negatieve publiciteit kan de overnamesom doen kelderen waardoor hij zijn voordeel zou kunnen doen. Of is het Jaap van Seumeren, de ex-directeur van Latté, die door de reorganisatie buiten spel werd gezet en altijd een riant leven heeft geleefd. En wat te denken van Jaaps ex-vrouw Elisabeth, die helemaal van het padje af is nadat Jaap haar de bons heeft gegeven. Hij heeft haar afgescheept met een minimale maandelijkse toelage en een klein, sober appartementje. Wellicht moeten Tess en haar partner het in een hele andere hoek zoeken en is de dader de beroepsafperser Charlie Zwols, alias De Rat. Charlie zit in het huis van bewaring maar is zijn invloed zo groot dat hij vanuit zijn gevangenschap deze afpersingszaak kan aansturen?
Alle lijntjes volgen een spoor en door slim, doordacht en adequaat te handelen stuiven Tess en Vincent op een heel bijzondere ontknoping af.

De vrouw in de spiegel is het eerste boek van een serie met daarin brigadier Tess Westerhout in de hoofdrol. Bepaalde aangehaalde personages en verwikkelingen worden wel opgezet in het boek maar zijn niet dieper uitgewerkt, deze worden in een vervolgboek verder ontwikkeld. Voor de lezer is het vooral de eerste helft van het boek goed opletten. In sneltreinvaart komen er vele personages voorbij met allerlei verschillende verhaallijnen. Voor een adempauze is geen tijd. De schrijfster roetsjt van de ene naar de andere ontwikkeling en wisselt de personages in vliegens tempo met elkaar af. De boog blijft continue gespannen en door de vlotte pen van Kim word je als lezer ook nieuwsgierig gemaakt naar de verbanden in het verhaal. De plot aan het einde is zeker verrassend en onverwachts te noemen.

Het boek is opgedeeld in korte, maar liefst 79!, hoofdstukken. Sommige karakters, zoals Tess en Elisabeth, zijn goed uitgewerkt en komen realistisch over. Andere personages, bijvoorbeeld de rol van pastoor Antoine van Gerven is erg onduidelijk. Waarschijnlijk krijgt zijn personage in een volgend boek een rol en wordt zijn aanwezigheid voor de lezer duidelijk. Dit geldt eveneens voor de creepy Charlie Zwols, die zichzelf vergelijkt met

Hannibal Lecter. Zijn personage is dan wel beangstigend maar het is niet helder wat en hoe hij in het totaalplaatje past.

Een veertje en spijkers sieren de cover van De vrouw in de spiegel. De foto is sober maar wel doeltreffend. Het past uitstekend bij het verhaal. Alleen de titel is niet te verklaren; het woord spiegel komt in het verhaal niet voor. Of zou de schrijfster hiermee een opstapje naar deel twee willen maken en is het een aanwijzing? Daarnaast zijn de letters op de cover wat groots en komen schreeuwerig over. In een cijfer uit te drukken; 7.

Kim Moelands laat met De vrouw in de spiegel zien dat ze ontzettend veel potentie heeft om bloedstollende thrillers te schrijven. Het verhaal houdt je continue in de greep. De spanning is om te snijden en het verhaal is zo aanlokkelijk opgezet dat je verder wilt blijven lezen in deze rollercoaster. De verhaallijn is niet bijster origineel; een knappe vrouwelijke agente met een gezinsleven die boeven vangt. The good ones and the bad ones.

Je wilt heel graag weten wat de personages Antoine van Gerven en Charly Zwols op hun kerfstok hebben. Kim triggert de lezer hiermee en laten we hopen dat ze ons niet te lang in spanning houdt voordat het tweede deel met Tess Westerhout uitkomt.

Kortom; De vrouw in de spiegel is een vlot geschreven, pittige trhiller! Kim Moelands weet de spanning van meet af aan goed op te bouwen en vast te houden.
Dat is een gave die niet voor elke auteur weggelegd is; Kim lijkt deze van nature te hebben.