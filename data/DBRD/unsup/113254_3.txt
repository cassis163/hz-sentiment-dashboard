"Het is geen boek over vrienden." Fons Dellen was duidelijk tijdens zijn interview bij radio Kunststof. Volgens Dellen gaat zijn romandebuut Echte Vrienden niet over vrienden die "elkaar op de schouder slaan, bier drinken, motorrijden en naar de hoeren gaan." Een duidelijke verwijzing naar het groot aantal 'vrienden'boeken dat de afgelopen tijd is uitgekomen. Zo schreef bijna-ex-nieuwslezer Rick Nieman een boek over vriendschap, Altijd Viareggio, deed Leon Verdonschot dat met zijn roman Alles van elkaar en een tijd terug schreef Bert Wagendorp met Ventoux volgens sommige het ‘ultieme’ vriendenboek.

Nee, het boek van Dellen had dan wel het woord vrienden in de titel, maar het boek Echte vrienden is volgens Dellen anders dan die andere boeken over mannenvriendschap. En inderdaad dat klopt. De jeugdvrienden in dit boek zijn vooral ingrediënten die moeten leiden tot een spannend verhaal.

Het verhaal draait allemaal om de Zwolse punkband waar Fons Dellen in de jaren tachtig de leiding over had. In deze band zitten Bonno, Tom Derckx (Dellen zelf) Richard en Marva. Nadat hun bandje uit elkaar viel, zijn ze ieder hun eigen weg gegaan. De een in omroepland, de ander heeft een bouwbedrijf, Marva woont in Paris en Richard zit in Duitsland in de gevangenis. Vanwege Richard komen deze personen weer veelvuldig met elkaar in contact. Richard vraagt Tom en Bonno vanuit de bak om een gunst. Een simpele en makkelijke opdracht zo lijkt op het eerste gezicht, maar uiteindelijk zorgt deze ogenschijnlijke makkelijke opdracht voor verwijdering in de vernieuwde vriendschap.

Echte vrienden is een spannend boek, met een vreselijk woord een 'pageturner'. Dellen wisselt per hoofdstuk van personages en daardoor ook van perspectief en dat werkt verrassend goed. Tenminste, om het verhaal spannend en in een hoog tempo te houden. Voor karakterverdieping werkt het minder goed. Zo is de honger naar de achtergronden van de personage bij het dichtslaan van dit boek zeker nog niet gestild. Hierdoor blijft er vooral een goed geschreven thriller over. Voor een Kochiaanse literaire thriller is de uitwerking van de personages net iets te mager.