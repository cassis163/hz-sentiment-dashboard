Korte inhoud

Willowdean Dickson heeft een maatje meer en vindt dat geen probleem. Pas als Will een relatie krijgt met haar oogverblindend knappe collega Bo, begint ze te twijfelen over haar figuur. Om haar zelfvertrouwen terug te krijgen, besluit Will het meest afschuwelijke te doen dat ze zich kan voorstellen: ze geeft zichzelf op voor de Clover Cityâ€™s Missverkiezing. Gaandeweg laat Will niet alleen Clover City versteld staan, maar vooral zichzelf.

Auteur

Julie Murphy werd geboren in Bridgeport, Connecticut. Tegenwoordig woont ze in Fort Worth, Texas, samen met haar man, een hond die haar aanbidt en twee katten die haar tolereren. Wanneer Julie niet aan het schrijven is, leest ze boeken, kijkt ze slechte films of is ze op reis.

Bron: uitgeverij Moon

Mijn mening

Allereerst wil ik Uitgeverij Moon bedanken voor het epub recensie exemplaar.

In het boek volgen we Willowdean, ook wel Dumplin' genoemd door haar moeder. Will is een jongedame met een maatje meer. Zelf is ze op zich tevreden over zichzelf, maar er heerst nu eenmaal een standaard en tja, daar voldoet ze niet aan. En dan heb je ook nog een moeder die een ex-miss is. Wat doe je dan? Juist, dan ga je iets bewijzen en doe je mee aan de missverkiezing.

In het begin van het boek, twijfelde ik erg of dit wel een boek voor mij was. De personages raakten me niet en het verhaal kon me niet erg boeien. Maar gedurende het verhaal begon dat te veranderen. Will begon een toegankelijk personage te worden en ik kreeg sympathie voor haar. Ik begon haar zelfs een stoere chick te vinden. De schrijfstijl van Julie is lekker plat en vol met zelfspot waar ik wel van hou. Geen genade voor jezelf.

Dumplin' is naar mijn mening een verhaal welk elk pubermeisje zou moeten lezen. Het laat een verhaal zien van kracht, zelfvertrouwen, ontwikkeling en vriendschap die wat mij betreft waardevolle lessen opleveren. Misschien een idee op dit boek op de leeslijst te krijgen voor de middelbare scholen.

Dumplin'

ISBN: 9789048831456. Uitgeverij: Moon, Overamstel uitgevers. Verschijningsjaar: 2016. Vertaald door: Carla Hazewindus. Aantal pagina's: 288.