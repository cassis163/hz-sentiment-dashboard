‘Hide and Seek’ is het zesde deel in de reeks over rechercheur Helen Grace van de politie in Southampton. Het is aan te raden om in ieder geval het vorige deel in deze reeks eerst te lezen: ‘Little Boy Blue’ want ‘Hide and Seek’ gaat verder waar dit deel eindigde. Helen Grace zit opgesloten in vrouwengevangenis Holloway Prison in afwachting van haar rechtszaak. Alleen haar vriendin en collega Charlie Brooks gelooft in haar onschuld en doet er alles aan om Grace’s onschuld te bewijzen. Intussen wordt in de cel naast die van Helen een verminkt lichaam gevonden. Er blijkt een seriemoordenaar actief te zijn. Helen vreest voor haar eigen leven en zet alles op alles om de moordenaar te vinden.

Zoals we gewend zijn van Arlidge zit de vaart er meteen in en houdt het aan tot het einde. Er spelen verschillende verhaallijnen die allemaal netjes afgerond worden. Arlidge weet de spanning zeer goed vast te houden. Het boek is nagelbijtend spannend. Net zoals in zijn andere boeken schrijft hij korte hoofdstukken met wisselende perspectieven, vaak eindigend met een cliffhanger. De plot zit goed in elkaar en de ontknoping is verrassend.

Was het personage van Helen Grace in de eerste delen nog wat onpersoonlijk, daar is in dit deel zeker geen sprake meer van. Helen is een persoon van vlees en bloed geworden en niet meer slechts een rechercheur. Ook haar relatie met Charlie Brooks is sterker dan ooit: Charlie zet zelfs haar baan en haar relatie op het spel als ze het voor haar vriendin opneemt.

Arlidge wordt steeds beter. Dit is het beste deel uit de Helen Grace reeks tot nu toe en dit zei ik bij het vorige deel ook al!