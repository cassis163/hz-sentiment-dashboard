Uit onverwachte hoek, het tweede deel van de trilogie van de zusjes Cynster van bestsellerauteur Stephanie Laurens is, nog meer dan het eerste deel uit de trilogie, een heerlijke historische feelgoodroman. Het verhaal gaat verder waar het eerste deel, Het heft in eigen hand, eindigt. Nadat het de mysterieuze ‘laird’ McKinsey niet is gelukt Heather in zijn handen te krijgen, probeert hij opnieuw een Cynster-zusje te ontvoeren. Dit keer valt Eliza deze bedenkelijke eer te beurt. De ‘laird’ huurt de geslepen Mr. Scrope in om deze klus te klaren onder strikte voorwaarden: Eliza mag geen haar worden gekrenkt. Hoewel de ontvoering volgens plan verloopt en de overdracht aan McKinsey praktisch voor de deur staat, gooit opnieuw iemand roet in het eten. Nu is het de keurige kamergeleerde Jeremy Carling die zich ontpopt tot redder in nood en Eliza te hulp schiet. Als ze beiden op de vlucht slaan worden ze op de hielen gezeten door zowel McKinsey als Mr. Scrope, die deze vernedering niet over zijn kant kan laten gaan.

Het verhaal volgt het paar tijdens de vluchtroute waar, hoe kan het ook anders, de liefde langzaam opbloeit. Hoewel het een herhaling van zetten is: ontvoering, bevrijding, vlucht en happy end, is het door de totaal verschillende karakters van Eliza en Jeremy ten opzichte van Heather en Breckenbridge toch een totaal ander verhaal geworden.

Naast de belevenissen van Jeremy en Eliza is er nu ook veel aandacht voor de ‘laird’ en zijn gedachtewereld. Langzaam maar zeker kom je iets meer te weten over hem persoonlijk en zijn beweegredenen om een van de Cynster-zusjes te ontvoeren. En dan blijkt hij misschien toch niet alleen maar de gewetenloze bruut te zijn waar iedereen hem voor houdt, maar heeft hij een onvermoede beschermende kant met dramatische gevolgen.  Maar het is nog steeds niet helemaal duidelijk waarom zijn moeder nu juist de eer van een van de Cynster-zusjes wil bezoedelen. Daar zal pas in het derde en laatste deel van de trilogie duidelijkheid over komen. 

In tegenstelling tot het eerste deel van de trilogie, waar het verhaal wat langzaam op gang kwam, ligt het tempo in het tweede deel een stuk hoger. Er wordt wat minder uitgeweid en dat komt het verhaal zeker ten goede. De makkelijk leesbare schrijfstijl is echter onveranderd en komt in dit deel misschien nog wel beter tot zijn recht. Uit onverwachte hoek staat wederom garant voor een paar uur onbekommerd leesplezier. Niets meer en niets minder. Gewoon lekker weg zwijmelen bij de sensuele romantiek met een vleugje avontuur en spanning en genieten maar.

De zusjes Cynster maken deel uit van een zeer uitgebreide familie die ook in een groot aantal andere boeken van Stephanie Laurens beschreven wordt. Als je meer wil weten deze familierelaties is het leuk om een kijkje te nemen op de website van Laurens waar een stamboom is opgenomen.

Stephanie Laurens heeft haar sporen als feelgood schrijfster ruim verdiend en de grote schare fans van haar boeken is daar het bewijs van. Hoewel zij van origine wetenschappelijk onderzoeker met een PhD in biochemie is, verdient zij tegenwoordig haar geld als fulltime schrijfster.