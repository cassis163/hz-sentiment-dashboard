De eerste indruk van Het huwelijkspact van Michelle Richmond is er één die nieuwsgierigheid aanwakkert, maar ook een klein beetje scepsis. Een huwelijkspact, echt waar? En dat als een psychologische thriller. Dan verwacht je als lezer ook wel echte diepgang en een flinke dosis ingrediënten die het geloofwaardig gaan maken.

Jake en Alice wonen in San Francisco, zijn beiden succesvol als therapeut en advocaat en willen samen in het huwelijksbootje stappen. Tijdens hun bruiloft ontvangen ze een bijzonder cadeau van een nieuwe zakenrelatie van Alice: een uitnodiging om zich aan te sluiten bij Het Pact. Het Pact is ooit opgericht om stellen voor altijd samen gelukkig te laten zijn en alle leden zijn er voor elkaar om dat te bewerkstelligen. Ze zijn nieuwsgierig en vinden het vooral heel spannend, dus stappen ze er onbezonnen in. Het Pact kent een handboek, een hechte gemeenschap van succesvolle leden en verschillende feestjes en bijeenkomsten. Ze voelen zich thuis, maar komen er ook al snel achter dat Het Pact minder vrijblijvend is dan ze zelf dachten. De filosofie is diepgeworteld en het handboek wordt strikt nageleefd. Dat wordt hen maar al te duidelijk als één van de twee de regels overtreedt, op onorthodoxe wijze wordt meegenomen en een speciale behandeling moet doorstaan. Het stel komt steeds dichter bij elkaar, dat weet Het Pact voor elkaar te krijgen, maar zijn ze bereid de regels van Het Pact tegen elke prijs te aanvaarden? En hebben ze eigenlijk wel echt een keuze?

Het succes van Het huwelijkspact valt of staat met de uitwerking. De plot is niet heel realistisch, maar in de wijze waarop het is doorgevoerd in het verhaal en de personages wel heel geloofwaardig. Alles wordt vanuit het perspectief van Jake beschreven waardoor Richmond goed kan spelen met de psychologische laag van het verhaal. Liefde, twijfels, woede, lust, bewondering en vooral het heen en weer getrokken worden tussen het goede en het kwade. Alles zit erin. Richmonds voorgaande boeken hebben allemaal gemeen dat het gaat over familiebanden en hoe die zich houden in speciale situaties. Het huwelijkspact laat goed zien hoe de band tussen man en vrouw wordt beïnvloed door extreme situaties. Die aandacht voor de psyche en de diepgang tillen het boek naar een hoger plan.

Wat daarnaast opvalt, is de schrijfstijl en de indeling. De hoofdstukken zijn kort, waardoor ze lekker weglezen. Zinnen zijn niet per definitie kort, maar vertaler Marja Borg heeft duidelijk een goede dynamiek aangebracht. Er is veel afwisseling doordat dialogen en beschrijvingen van situaties geregeld plaatsmaken voor gedachtes en verwondering. Er wordt slim omgegaan met de spanningsbogen en de kunst van het weglaten. Dat maakt Het huwelijkspact dan tot slot ook nog eens af en toe echt heel spannend. Het is niet bloedstollend spannend, maar er is meer een onderliggende, sluimerende spanning die de lezer meevoert naar het niet te voorziene einde. Interessant, een (in meerdere opzichten) spannend thema en heel goed gedaan!