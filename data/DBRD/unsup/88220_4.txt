Inspecteur Tom Thorne is een uitstekende maar dwarse speurder die het regelmatig met zijn superieuren aan de stok heeft omdat hij zich niet altijd aan de regels houdt. Thorne is bij een moordonderzoek zover buiten zijn boekje gegaan dat hij van zijn functie bij de afdeling moordzaken is ontheven. Hij houdt zich nu als politieambtenaar bij de uniformdienst bezig met burenruzies, vechtpartijen en bonnen uitschrijven. Thorne wordt bij een zelfmoord van een oud echtpaar geroepen en ontdekt dat zelfmoord wel een heel gemakkelijke conclusie is; volgens hem zijn er redenen de zaak nader te onderzoeken. Thornes bevindingen worden echter door zijn vroegere collega's van de afdeling moordzaken ter zijde geschoven en daarom gaat hij, eigengereid als hij is, zelf op onderzoek uit. Hij zet hiermee zijn toekomst bij de politie op het spel en brengt zijn leven en dat van zijn partner Helen en haar zoontje Alfie in groot gevaar.

Mark Billingham is een Engelse misdaadauteur, acteur en komiek die grote bekendheid geniet door zijn boeken over inspecteur Tom Thorne. Een aantal verhalen is bewerkt voor televisie en uitgezonden door Sky1TV. Mark Billingham is een fanatieke supporter van de voetbalclub Wolverhampton Wanderers, dit in tegenstelling tot Tom Thorne die Tottenham Hotspur een warm hart toedraagt.

Stervensuur (The dying hours) is het elfde deel uit de serie. Opvallend is dat de persoon van Tom Thorne nog steeds heel erg boeit. Er zijn door andere misdaadauteurs series geschreven die op zich boeiende verhalen bevatten maar uiteindelijk toch verzanden omdat er in de hoofdpersoon geen enkele ontwikkeling meer zit. Bij Mark Billingham is dat niet het geval.

Hij heeft een mooie en open schrijfstijl die erg toegankelijk is en lekker leest. De vele korte hoofdstukken zorgen voor snelheid in het verhaal. Een aantal van hen zijn gewijd aan de zieke overwegingen van de moordenaar wiens gevoelens van haat en wraak met het klimmen der jaren niet milder geworden zijn. De opbouw van de plot is bedachtzaam en degelijk zonder saai te worden. De personages zijn goed uitgewerkt en er is veel aandacht voor de onderlinge animositeit die vooral door het handelen van een teleurgestelde en gedemotiveerde Thorne een grote rol speelt.

Het priv√©leven van Thorne speelt een belangrijke rol in de plot. In de eerste plaats omdat het invloed heeft op de ontwikkeling van Thorne als mens en ten tweede omdat het de op wraak beluste moordenaar een instrument in handen geeft waarmee hij Thorne kan bespelen. Het verhaal is spannend en vooral tijdens de ontknoping is het onmogelijk het boek weg te leggen.

Stervensuur is een enerverende en gedegen thriller over haat, wraak en liefde waarmee Mark Billingham opnieuw bewijst tot de top van de misdaadauteurs van Britse bodem te behoren.