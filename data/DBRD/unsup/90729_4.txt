De zoektocht naar een gelukkig leven is hot. In de afgelopen tijd zijn meerdere boeken verschenen die ons een gelukkig leven beloven. Lagom van Lola A. Åkerström past binnen dat rijtje. Zweden staat sinds jaar en dag in de top 10 van de gelukkigste mens ter wereld. Åkerström bepleit met haar boek dat Lagom daarin een belangrijke rol speelt. De basisprincipes van deze levensstijl worden in haar boek blootgelegd en geven de lezers handvatten om van hun drukke leven, een meer lagom-leven te maken.

Lagom, het blijkt een moeilijk definieerbaar begrip te zijn. Waar wij Nederlanders voor Hygge een Nederlandse equivalent vinden in gezelligheid, is lagom in de Nederlandse taal niet te vatten. Maar ook voor Zweden is het moeilijk te omschrijven. Schrijfster Lola Åkerström heeft er zelfs het hele boek voor nodig. Lagom is een heel veelzijdig woord en de betekenis is sterk afhankelijk van de context. Bovendien is mijn lagom niet hetzelfde als jouw lagom. Doordat het woord zo moeilijk te vatten is, is het voor de lezer soms ook moeilijk om lagom toepasbaar te maken op jouw eigen leven.

Åkerström is van origine Nigeriaans. Tijdens en na haar studie is ze de wereld rondgereisd, waarna ze met haar man in Zweden is gaan wonen. In Lagom lees je dan ook over haar ervaringen met dit onderdeel van de Zweedse cultuur. Dit in tegenstelling tot de wetenschappelijke feiten in bijvoorbeeld het boek Hygge van Meik Wiking. Doordat Lola Åkerström over haar eigen ervaringen vertelt, voelt het boek authentieker aan dat het boek van Wiking. Het is echter wel zo dat de Nederlandse en de Zweedse cultuur minder van elkaar verschillen dan de Nigeriaanse en de Zweedse. Als Nederlandse lezer zal je daardoor minder staan te kijken van culturele gedragingen als Åkerström dat doet.

Beide boeken bevatten naast tekst de mooiste foto’s van landschappen, etenswaren en culturele gebruiken. Pluspunt voor Lagom is dat de foto’s in dit boek afkomstig zijn van Åkerström zelf. Naast schrijfster, werkt ze als fotografe voor onder andere National Geographic.

De opbouw van het boek Lagom komt overeen met het boek van Wiking. Beide boeken zijn ingedeeld op culturele elementen en de begrippen lagom en hygge worden daar op toegepast. Dit zijn veelal dezelfde elementen en doordat beide boeken over Scandinavische culturen gaan, respectievelijk Zweden en Denemarken, is veel informatie vergelijkbaar. Verwacht dus geen totaal verschillende levenslessen, daar verschillen de culturen te weinig voor.

Lagom is desondanks een leuk kijkje in de Zweedse cultuur, waaruit iedere lezer zijn of haar lessen uit kan halen.