'Korte verhalen uit de oudheid' is alweer de tweede verhalenbundel van uitgeverij Historische Verhalen. In tegenstelling tot het eerste boek, waarin de 23 auteurs niet aan een bepaalde periode in de geschiedenis gebonden waren, werd er dit keer voor gekozen de verhalen uitsluitend in de oudheid te laten spelen. En wat misschien nog verrassender is, slechts drie auteurs leverden hun bijdrage aan de 22 verhalen.

Elk verhaal telt een tiental bladzijden en wordt afgesloten met een 'historische achtergrond', geschreven door de auteur die het verhaal aanleverde. Die extra informatie toont aan dat de verhalen niet louter op fantasie berusten. Nee, de auteurs zijn er elke keer in geslaagd historische feiten te combineren met verzonnen situaties, gebeurtenissen en personen. Voor lezers die niet thuis zijn in de oudheidkundige geschiedenis, zal de achtergrondinformatie bij momenten zeer als een 'lesje geschiedenis' overkomen, je wordt geconfronteerd met tientallen namen van al dan niet bekende personen, plaatsen en gebeurtenissen. Voor de doorsnee lezer is er af en toe een gebrek aan herkenning, een euvel waar de eerste verhalenbundel minder last van leek te hebben.

De verhalen nemen je niet alleen mee doorheen beroemde staatsgrepen en veldslagen, de lezer wordt ook een kijkje gegund in het dagelijkse leven van de gewone man, dat bijzonder hard kon zijn. Je leest over soldaten, politici, atleten en jongvolwassenen en reist onder andere naar Griekenland, Italië, Tunesië en Syrië. Het resultaat is een bonte mix van interessante verhalen.

Het ene verhaal is - hoe kan het ook anders - toegankelijker dan het andere en door de grote diversiteit aan thema's zal elke lezer wellicht andere favorieten hebben. Sommige verhalen zie je zo voor je, die slepen je mee, andere raken je niet of toch minder. Verschillende stijlvormen, verschillende perspectieven, het hoort er allemaal bij wanneer je 22 verhalen van drie auteurs samenbrengt. Het resultaat mag er hoe dan ook wezen, knap werk van Denise Michelle Pol, Marjolijn van de Gender en Key Tengeler.

Deze verhalenbundel zal vermoedelijk het meest naar waarde geschat worden door lezers met een bovengemiddelde interesse in geschiedenis, maar sowieso zal iedereen iets van zijn gading vinden in het boek. Het initiatief van Historische Verhalen om korte geschiedkundige verhalen (en de schrijvers ervan) in de kijker te zetten, verdient sowieso een dikke pluim. Het is uitkijken naar meer publicaties, maar liefst drie staan er al op de planning.