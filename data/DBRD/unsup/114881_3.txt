Sprookjes waarschuwen voor de valkuilen des levens. Roodkapje moet op de begane weg blijven anders krijgt de boze wolf haar te pakken. En Belle moet zich juist niet laten afschrikken door het botte en afzichtelijke voorkomen van het Beest. Een gewaarschuwd mens telt voor twee en dat had zeker gegolden voor de moeder van Helena. Zij werd op zeer jonge leeftijd geroofd en ontvoerd naar een afgelegen moeras door een wilde man. Een halve indiaan, die de vader van Helena werd.
De schrijfster heeft haar thriller gebaseerd op een mij volkomen onbekend sprookje van H.C. Andersen genaamd: De dochter van de moeraskoning. Ik ben dol op sprookjes, maar dit verhaal vond ik nogal grimmig. Zoiets als Blauwbaard, waarbij zijn jonge echtgenote achter zijn rug een kamer vol lijken opent en hij haar daarom wil vermoorden.
Op zich gruw ik van thrillers, zinloos geweld waar je meestal niets wijzer van wordt, maar voor de maand van het spannende boek gaf ik mij over aan dit boek en nam ik de mishandelingen, straffen, martelingen, geweld en bloed voor lief. Verandering van smaak is niet gelukt. Geef mij maar een heerlijk feelgood-boek en dan slaap ik ‘s nachts het best. Toch zit dit boek goed in elkaar en is heel goed geschreven. Je duikt als lezer zo het moeras in met Helena en begrijpt uiteindelijk haar motief om op haar ontsnapte papa te jagen.
Het gehele verhaal is verweven met het sprookje en dat vond ik knap gedaan. De les voor de moeder kwam natuurlijk te laat: ‘ga niet met vreemde mannen mee. Kijk uit voor kinderlokkers!’ Helena vroeg zich dit af: “Als ik dat allemaal van tevoren had geweten, zou ik het dan anders hebben gedaan? Natuurlijk. Maar je moet de verantwoording nemen voor je besluiten, ook als ze niet zo lopen als je wilde.”
Eind goed al goed. Wat zou je zeggen van deze poëtische zin? “Het lichaam van de pad viel in stof uiteen, en waar ze had gestaan, lag nu een verlepte lotusbloem.” Lotusbloemen bloeien in de modder en Helena had uiteindelijk een metamorfose ondergaan van dochter van het moeras naar echtgenote en moeder. Toch geef ik dit boek maar drie sterren, omdat het persoonlijk gezien niet mijn genre is.