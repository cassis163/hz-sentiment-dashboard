Het schrijversduo heeft voor een actueel thema gekozen; de dreiging van een aanslag door een islamitische terreurgroep en de groeiende kloof tussen de Marokkaanse generaties. De hoofdpersoon is Paul Posthumus, weggewerkt bij de politie omdat hij bleef doorgaan met onderzoek bij afgesloten zaken. Nu is hij actief bij een Amsterdamse dienst die tracht familie van overledenen op te sporen, waarvan de identiteit niet bekend is. Ook bij deze dienst ontpopt hij zich als een 'bijtertje'.

De schrijvers hebben voor twee verhaallijnen gekozen. De eerste volgt Posthumus en zijn speurtocht naar de identiteit van overledenen, waaronder een Marokkaanse jongen. De tweede verhaallijn volgt een afdeling van de AIVD waarbinnen zich spanningen voordoen en waarbij gezocht wordt naar bewijsmateriaal dat aantoont dat een groepje jonge Marokkanen een aanslag willen plegen. Uiteindelijk komen deze verhaallijnen bij elkaar; echter niet op een overtuigende wijze. De "Posthumuslijn", waarin de relaties tussen Posthumus, zijn collega's, vrienden, familie en de Marokkaanse familie die wordt getroffen door het overlijden van een neef, komt goed uit de verf. de AIVD-verhaallijn is aanmerkelijk minder sterk en komt ietwat amateuristisch over. Dit komt de spanning in het boek niet ten goede. Niettemin is "Heldhaftig" een aardig debuut van dit schrijversduo.