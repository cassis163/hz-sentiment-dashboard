Met de blauwgekleurde cover wordt direct een dreigende situatie neergezet. Zowel door de man die onder schot gehouden wordt als de omhoog komende onderzeeboot. Met de inleiding op de achterflap krijgt de lezer alvast zicht op één van de verhaallijnen, de andere verhaallijn krijg je pas tijdens het lezen in beeld. Wat opvalt in het ruim 700 pagina’s tellende boek is dat er enorm veel informatie wordt verstrekt, waardoor je als lezer bijna het idee krijgt dat je niet erg intelligent bent. Greaney gebruikt, passend in het dit genre, veel afkortingen zoals in de militaire dienst gebruikelijk is maar vervolgt het gebruik van iedere afkorting in eerste instantie met de volledige term waarna ook nog een uitleg van de term volgt. Het inzetten van een verklarende woordenlijst zou een flink aantal pagina’s gescheeld hebben en ervoor hebben kunnen zorgen dat de vaart er meer in was gebleven, want die valt nu met regelmaat even weg. Greaney heeft een prima vervolgdeel in de Clancy serie van Jack Ryan neergezet als je kijkt naar de vaart die in de actie scenes zit, die hij levensecht laat overkomen. De protagonist in deze serie, president Jack Ryan, is ook duidelijk neergezet zoals verwacht mag worden van een man in zijn functie. Hij neemt leiding, haalt info op, zet strategieën uit en is in zijn communicatie en houding duidelijk herkenbaar. Dit vormt een mooi contrast de rol die zijn zoon heeft; de impulsievere, analytische man die op het randje van de regels werkt en deze waar nodig ook wel in zijn richting buigt. De zoon die liever achteraf zijn acties goedpraat en dan moet dealen met de gevolgen van zijn, weloverwogen, beslissingen. Met beiden maar één doel, het stoppen van de machtigste en geraffineerdste man van Rusland. De afwisseling tussen het plot, de actiescenes en de politieke ontwikkelingen is intrigerend en maakt dat je als lezer wilt blijven lezen om te ontdekken hoe alles zal aflopen en of er op tijd ingegrepen kan worden.