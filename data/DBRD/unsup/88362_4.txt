Met de komst van het mooie weer besloot ik om de romantische Matched trilogie van Ally Condie te herlezen voor mijn persoonlijke reread challenge. Het eerste deel stelde alvast niet teleur: hoewel ik in enige mate wat actie miste, was het verhaal aangenaam om te lezen en vond ik de toekomstvisie erg sterk en interessant.
In de toekomst is het dagelijks leven, tot in de kleinste details, in handen van de Society. Hoofdpersonage Cassia kan haar geluk niet op als ze gematcht wordt met haar beste vriend Xander; dit is voor haar het ultieme bewijs dat de Society perfect is. Al snel komen er echter breuklijnen in dit perfecte voorkomen..

Cassia wordt per abuis aan n√≥g een jongen gematcht en hierdoor krijgt ze steeds meer in de gaten dat de Society iets te verbergen heeft. Wanneer Cassia een steeds kritischere houding ontwikkelt, moet ze oppassen dat de regering niet besluit om maatregelen te nemen..



Het leukste aan Matched vind ik de geschetste toekomstvisie. Het feit dat de Society het leven van haar inwoners tot in de kleinste details bepaalt, vind ik persoonlijk heel intrigerend. Van je werk en je partner tot hoe oud je wordt en wat je eet - alles wordt besloten door de Society. Hoewel dat op het eerste gezicht misschien heel handig klinkt, ontdekt Cassia al heel snel dat haar wereld niet zo perfect is als zij denkt. Een thema dat me tijdens het herlezen trouwens enorm deed denken aan klassieker This Perfect Day - waarin een computersysteem over alle details van het dagelijks leven beslist.

Wel moet ik zeggen dat het verhaal van Matched behoorlijk weinig actie kent. Tijdens het lezen vond ik het nooit saai en stoorde het gebrek aan actie me niet echt, maar achteraf vroeg ik me wel af wat er nu eigenlijk allemaal gebeurt was in deze 366 pagina's.

De focus van het verhaal ligt voornamelijk op het romantische aspect. Hoewel Cassia gekoppeld is aan Xander, begint ze langzaam maar zeker gevoelens te krijgen voor iemand anders. Normaal gezien heb ik echt een hekel aan dergelijke liefdesdriehoeken, maar ik had in Matched wel het gevoel dat het klopte. Er is geen sprake van insta love en Cassia probeert bovendien haar ontluikende verliefdheid - zeker in het begin - tegen te houden.
Xander daarentegen zou wel iets harder mogen vechten voor Cassia..



Al met al is Matched een heerlijk boek om te lezen bij dit zomerse weer. Een vermakelijke toekomstvisie in combinatie met een romantisch verhaal zorgt voor een boek dat gemakkelijk weg leest en allesbehalve saai is. Er had misschien iets meer actie in het verhaal gemogen, maar nergens was het boek echt saai. Ik kan me echter wel herinneren dat ik de rest van de serie heel wat minder vond, dus ik hoop dat het vervolg Crossed bij het herlezen mijn hart weet te stelen..