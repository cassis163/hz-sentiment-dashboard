The Gladiator meets Spartacus in de YA-roman Onverschrokken, het nieuwste boek van Lesley Livingston. Livingston heeft al twaalf boeken geschreven, Onverschrokken is het eerste deel van haar nieuwste serie. Ze is actrice in een Shakespeare-gezelschap en kan – net zoals Fallon in Onverschrokken – zwaardvechten. En het allerleukste: ze komt dit jaar naar YALfest 2017!  

Onverschrokken gaat over Fallon, dochter van de koning en voorbestemd om strijder te worden, net zoals haar zus die heroïsch ten onder is gegaan in de strijd. Op haar zeventiende verjaardag wil Fallon niets liever dan dat haar vader haar beëdigd als strijder en dat haar grote liefde Mael haar vader om haar hand vraagt. Ze oefent hard om zichzelf te bewijzen zodat haar vader geen nee kan zeggen. Maar haar vader is tegen dit plan, en tot overmaat van ramp wordt ze ook nog uitgehuwelijkt.  

Fallon vlucht weg, maar wordt in het bos gevangengenomen door een slavenhandelaar en verscheept naar Rome, de stad waar ze zo’n hekel aan heeft. Maar daar blijkt dat ze opvallend goed kan vechten, waardoor ze carrière als gladiatrix maakt. Dat is niet zonder gevaren…  

De plot is goed opgezet; de spanning wordt geleidelijk opgebouwd en alles klopt. Soms gebruikt Livingston erg lange, gedetailleerde zinnen om alles duidelijk te maken, waardoor je even af kan dwalen. Hierdoor wordt de wereld van Fallon wel goed neergezet en leeft het boek echt. Onverschrokken is goed geschreven en het is geen boek om even weg te leggen. Deze YA-roman lees je in één zit!  

De namen van de karakters in Onverschrokken zijn bijzonder en niet-standaard. Het is leuk dat de namen ook iets over de karakters zeggen, bijvoorbeeld ‘Fallon’ betekent ‘afstammeling van een heerser’. Dit is goed van toepassing op haar, omdat ze de dochter van de koning is. Ook de naam ‘Mael’ betekent ‘prins’, en beide namen hebben een Ierse/Gaelic achtergrond. Wanneer Fallon in Rome aankomt, leert ze mensen kennen uit die streek. De namen die Livingston aan deze karakters heeft gegeven hebben weer een Grieks/Italiaanse oorsprong, bijvoorbeeld ‘Achillea’ die verwijst naar de Griekse held Achilleas, en ‘Gaius’ betekent ‘geluk’. Hierdoor is het duidelijk dat Livingston goed onderzoek heeft gedaan naar de achtergrond van haar karakters.    

Fallon is de zoveelste vrouwelijke held in het YA-genre. Na Katniss, Trish en vele anderen lijkt ook Livingston mee te gaan in deze trend. Fallon is eigenwijs, sterk, zelfredzaam maar heeft toch een zachte kant. Haar karakter is goed geschetst, maar is niet nieuw in het genre.  

Ook de gebeurtenissen in haar liefdesleven zijn vrij voorspelbaar: vanaf de eerste pagina’s is het duidelijk dat ze iets voor Mael voelt maar nog in de ontkenningsfase is. Vooral op het moment dat hij tegen haar zegt: 'Ik zal op je wachten, Fallon, zolang het nodig is' trapt Livingston een open deur in. Haar crush op de vijand is ook geen grote verrassing, maar Livingston weet wel een verrassende wending te geven aan het familieleven van Fallon. Ondanks het doorzichtige karakter van Fallon en de vele clichés die de revue passeren, is Onverschrokken een heerlijke empowering YA-roman. Deze pageturner is een must-read voor fans van onverschrokken, stoere vrouwelijke helden.