In de proloog krijg je meteen een moord op je bordje, de toon is gezet en de opening is veelbelovend.
Het verhaal gaat over twee mannen die op dezelfde dag besluiten om uit het leven te stappen. Dieter Santens een verminkte kluizenaar en Ben Wagenaar een wijkagent die worstelt met een traumatische ervaring uit zijn jeugd. Ze zijn beide getekend door het leven. In het geval van Dieter is dit erg letterlijk, aangezien hij op jonge leeftijd verminkt is geraakt. Zijn gezicht is volledig bedekt met littekens door brandwonden. Ben Wagenaar heeft als achttienjarige jongen een traumatische ervaring meegemaakt, zijn vriendin Mara is voor zijn ogen vermoord. De dag dat zij besluiten om uit het leven te stappen, wil het toeval of noodlot, dat hun paden elkaar kruisen.
De studente Isabel wordt door Dieter ontvoerd, hij wil haar meenemen in zijn zelfmoordplan. Hij ziet haar als zijn “geschenk” voor al die jaren van ellende. Wijkagent Ben komt hen op het spoor en daar begint het spel om leven en dood. Kan Ben ervoor zorgen dat Dieter de knappe Isabel laat gaan, in ruil voor zijn eigen leven? Ben ziet dit als zijn kans om wat er in het verleden gebeurd is goed te maken.
Het verhaal bestaat uit korte hoofdstukken die je regelmatig mee terug in de tijd nemen. Dit zorgt ervoor dat je de hoofdpersonen steeds beter leert kennen en begrijpen. Het geeft je inzicht, zover dat kan, in de gedachtewereld van een sociopaat. Erg indrukwekkend. Het laat je zien hoe mensen omgaan met verdriet, angst en onmacht.
De vlotte schrijfstijl van Sandra J. Paul heeft ervoor gezorgd dat het boek in een mum van tijd uit was. Steeds wil je nog even doorlezen om zo meer te weten te komen over de hoofdpersonen en het waarom. Sandra weet de juiste sfeer te creëren en het psychologische spelletje goed uit te spelen. Ik ben erg onder de indruk en ben dan ook blij om te horen dat er nog één of misschien wel twee delen volgen. Ben namelijk erg benieuwd hoe het verder afloopt met Ben, Dieter en Isabel.
Punten:
Leesplezier 5
Schrijfstijl 5
Plot 5
Originaliteit 5
Psychologie 5
Spanning 5

Totaal: 5 punten