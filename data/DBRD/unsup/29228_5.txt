Uit de kerncentrales van Iran zijn veertig splijtstofstaven ontvreemd, waardoor Israël en de Verenigde Staten zich ernstig bedreigd voelen. De bedreiging is zodanig dat ze overwegen de kerncentrales te bombarderen.

Jim Matteos, geheim agent van de CIA, wordt belast met het onderzoek naar de verdwenen splijtstofstaven. Als hij voor het onderzoek in Iran is wordt hij benaderd door Soraya, een vrouw die beweert te beschikken over zeer belangrijke informatie.Maar ze geeft deze informatie niet zomaar prijs. Er staat wel iets tegenover. Wanneer ze tot overeenstemming komen over de voorwaarden vindt er een verschrikkelijke aanslag plaats. Helaas blijft het hier niet bij. Het vreemde is dat er geen enkele organisatie de aanslagen opeist. De CIA heeft als enige aanknopingspunt de mysterieuze codes die worden achtergelaten op de plaatsen waar de aanslagen zijn gepleegd. Langzaam werken de daders toe naar hun uiteindelijke doel en dan zullen ze de splijtstofstaven wel inzetten.

Jim Matteos stuit regelmatig op grote tegenwerking en door die tegenslagen wordt de spanning en de sfeer in het boek steeds grimmiger waardoor je er als lezer steeds meer bij betrokken raakt. Je krijgt het gevoel dat je meehelpt aan de zoektocht en dat is een grote verdienste van de schrijvers.

De personages zijn stuk voor stuk sterk en heel goed uitgewerkt. De hoofdpersonen, Jim en Soraya worden steeds verder uitgewerkt maar naast deze twee personages is nog een zeer belangrijk personage, Hashim. Zijn rol komt langzaam in beeld en zijn rol groeit. Hij wordt steeds belangrijker voor het verhaal. Alle drie hebben ze geen makkelijk leven gehad en dit wordt op een mooie manier in het verhaal verweven waardoor het een ziel krijgt en geloofwaardig is. De bagage die de drie hoofdpersonages met zich meedragen biedt lucht en ruimte in het verhaal.

Achter de Saraceense groepering zit een ideologie en ze doen er alles aan om koste wat kost hun uiteindelijke doel te bereiken. Dit wordt op een natuurlijke wijze verwoord en ook hiervoor geldt dat ik me er een goede voorstelling van kan maken hoe dit soort organisaties te werk gaan.

Het verloop van het verhaal en de samenhang van de verschillende verhaallijnen zorgen ervoor dat er op de juiste momenten tijd is voor stevige actie waardoor de spanning nog verder stijgt.

Het schrijversduo Era Richmen heeft ons met de “De Saraceense samenzwering” kennis laten maken met deze organisatie in een niet zomaar een keiharde actiethriller, maar een met een goed gedoceerde psychologische lading.