Stephen King staat bekend om zijn horror boeken, maar hij heeft al meerdere keren bewezen dat hij ook andere genres kan schrijven. Zo zijn er ook thrillers en fantasy boeken door hem geschreven. 'Ogen van de Draak' past in het fantasy genre, maar het is ook specifiek een sprookje te noemen. Wel helemaal in de trant van King natuurlijk, en zijn stempel is heel duidelijk gedrukt op het verhaal.

Het verhaal kent veel sprookjes clichés: een held, een slechterik, pionnen van de slechterik, een grootse ontsnapping, zelfs een hele hoge toren waar in het hoogste kamertje een prinses gevangen wordt gehouden... Of nee, in dit verhaal is dat niemand minder dan de rechtmatige koning die in de val is gelokt en onterecht is veroordeeld voor het vermoorden van zijn vader. Zijn broertje Thomas neemt zijn plaats als koning in, maar de persoon die écht alle touwtjes in handen heeft is niemand minder dan Randall Flagg, die King fans zullen herkennen uit o.a. The Dark Tower serie en The Stand.

Ondanks dat het duidelijk een sprookje is, weet King toch het verhaal zo te schrijven dat het niet helemaal voelt alsof je het al tientallen keren eerder hebt gelezen in andere vorm. Er zitten interessante, originele elementen die je aan het lezen houden. Wel vind ik het jammer dat er geen echte draken in het boek voorkwamen, al vind ik de titel achteraf gezien wel goed gekozen.

Ik genoot van de verteller van het verhaal en de vele hints naar wat komen ging - de onthulling van hoe Peter, de rechtmatige koning, ging ontsnappen vond ik ook origineel gevonden. Toch vond ik het verhaal niet meer dan wel aardig. Het was leuk om te lezen, maar het heeft me niet zo gegrepen als ik verwacht had. Ik ben blij dat ik het e-book mocht lezen voor de club, maar ik weet wel dat ik het boek niet zo snel zou kopen nu.

Al met al is 'Ogen van de Draak' goed geschreven met voldoende elementen om door te blijven lezen, maar het heeft me niet zo geraakt als ik verwacht had. Het is een leuk boek, maar ik zou het niet snel weer herlezen.