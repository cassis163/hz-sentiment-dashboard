Dodelijke affaire is naar mijn mening de beste Roy Grace-thriller tot dusver!
Het verhaal start op dinsdag 10 februari en eindigt op dinsdag 17 maart.
In de vijf weken waarin je zult lezen over Jodie Bentley, maar ook over Roy Grace en wat hem bezighoudt kom je ook in aanraking met vrijdag de dertiende. Deze dag doet voor een van de personages zijn naam eer aan. Je leest in deze samenhang ook over ‘Paraskevidekatriafobie’. Alweer iets geleerd.

In deze vijf weken reis je over de hele wereld, samen met de personages; je komt ze tegen in New York, Lyon, Brighton, Duitsland en India.
De omgeving wordt duidelijk beschreven, deze is soms herkenbaar voor de lezer, een andere keer is het een avontuur waarvoor je dankbaar bent.
Wat de personages daar doen is heel divers. De een achtervolgt een moordenaar, terwijl de ander een moordenaar is en bovendien achtervolgt een moordenaar een moordenaar.
Door de plattegronden die voor in het boek gedrukt staan kun je nog meer genieten van de trip door Brighton waarop Peter James je meeneemt. Ik zou daar zelf graag een keer naartoe gaan met deze plattegrond in mijn handen.

Je leest ook over een Russische misdaadbende en Interpol; ze zijn ieder op hun eigen manier druk bezig met het zoeken naar de verblijfplaats van een persoon om deze uit te kunnen schakelen.
De rust in de cottage van Roy en Cleo is een heerlijk moment van ontspanning in deze spannende en meeslepende thriller. Maar ook daar zijn geheimen te vinden die roepen om onthuld te worden...

Peter James weet de lezer aan het boek vastgeklonken te houden door de duidelijke beschrijving van de personages, de lekker korte hoofdstukken, een onomwonden schrijfstijl en zeker geen poespas.
Wanneer je iets tegenkomt dat je niet meteen een plaatsje kunt geven, wordt dat later in het verhaal goedgemaakt en slaak je een zucht van herkenning. Je hoeft daar meestal niet heel lang op te wachten.
Zo nu en dan wordt door de hoofdpersoon Roy Grace teruggekeken in de tijd waardoor de leesbaarheid nog vergroot wordt voor diegenen die niet eerder een Roy Grace-thriller gelezen hebben.
Ook Jodie geeft de lezer regelmatig een kijkje in haar verleden, waardoor er veel duidelijk wordt.

Er zijn een paar vaste factoren in het leven van Roy Grace: de verdwijning van zijn eerste vrouw Sandy, een moordenaar die hem steeds een stap voor is en zijn teamleden die hem bijstaan in zijn zoektochten. Marlon de vis is een van mijn lievelingen en de laatste link met Sandy. Hij heeft een thuis gekregen bij het gezin van Grace.

Het is een genot een thriller te lezen van de hand van Peter James; ik hou er van hoe alle losse draadjes aan elkaar gebreid worden, het verleden en het heden bijeen komen terwijl nog niet alles verteld is en daardoor de lezer achterlaat met een gevoel van ‘Ik wil meer!’.

Want het is duidelijk dat nog niet het hele verhaal is verteld… Ik kijk uit naar het vervolg.