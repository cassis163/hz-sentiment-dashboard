De Nederlandse Bianca Nederlof (1980) heeft het steeds zo gevreesde tweede thrillerboek veilig overleefd. Na haar debuut Ongrijpbaar uit 2014 bleef het wel een tijdje stil rond haar. Nu is er eindelijk Ondenkbaar.

Dit keer deelt Amsterdam flink in de klappen. Drie aanslagen, waarbij heel wat doden en gewonden vallen. Het gebeurt op een mooie zomerdag, terwijl de stad helemaal in de ban is van de Gay Pride…
Het zijn echter de drie hoofdpersonages die de show gaan stelen. Ze worden allen geconfronteerd met de gevolgen van deze aanslagen, op zijn of haar eigen manier. Zo is er Lieke, wiens ouders bij de dodelijke slachtoffers worden geteld. Ralf verliest zijn vriend. Evelien heeft heel wat goed te maken bij haar tweelingbroer Eric; hij sleept de gevolgen van de aanslagen met zich mee. Hij wordt niet echt begrepen door zijn naaste omgeving, zelfs niet door zijn zus. Zij wil er echt alles aan doen om de familieband te handhaven, zeg maar herstellen.

Drie blijkbaar van elkaar losstaande verhaallijnen bereiken het kruispunt, uiteindelijk. Niet zonder slag of stoot; de schrijvershanden van Nederlof manipuleren het geheel en kiezen onderweg voor een totaal andere richting.
Elk kort hoofdstuk heeft een verschillend perspectief en laat een wisselend personage aan het woord. Op die manier ontdekt de lezer wat er werkelijk achter de schermen gebeurt. Telkens kom je een stapje dichter bij de ontknoping. Je moet wel constant bij de les blijven, door de sprongen in de tijd (de chronologische volgorde wordt niet aangehouden) riskeer je te verdwalen.

“Rationeel zeggen mijn gedachten dat dit niets met mij heeft te maken, dat dit voor iemand anders is bedoeld. Tegelijkertijd sta ik direct op scherp en zegt mijn gevoel dat dit een serieuze waarschuwing is waar ik iets mee moet doen. Maar wat dan? Blijkbaar is er iets waar ik wat vanaf moet weten.”

De vlotte pen van de auteur, alsook haar bijzonder toegankelijke taal staan garant voor een aangename leeservaring. Verwacht evenwel geen snijdende, aanhoudende spanning. Ook qua originaliteit haalt het boek niet de top, ondanks de actuele onderwfqcerpen. Ondenkbaar is wel een boeiend verhaal waarin de karakters duidelijk worden geschetst.
Evelien krijgt de meeste aandacht, waarbij de dagboeknotities van Lieke voor de variatie zorgen. Verder treedt ook Ralf steeds duidelijker op de voorgrond. Op de een of andere manier gaan deze drie jonge mensen elkaars leven beïnvloeden.

Ondenkbaar is een psychologische thriller, waarin de auteur in de ziel kijkt van haar protagonisten. De lezer wordt geconfronteerd met wat het werkelijk betekent om een dierbare te verliezen; het verloop van een rouwproces. Pesten, gepest worden en stalking zijn andere thema’s. Ook de persoonlijke drijfveer om bepaalde dingen te doen, zonder dat je dit van jezelf durft te veronderstellen. Dit boek is eveneens ideaal geschikt voor jongvolwassenen.
Drie en een halve ster.