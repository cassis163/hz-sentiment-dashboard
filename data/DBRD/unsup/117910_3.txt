Zes jaar lang werkte Neil Sinclair als commando, maar pas op het moment dat hij huisvader werd en zich bezig moest gaan houden met de opvoeding van zijn kinderen, had hij het gevoel zich echt in een mijnenveld te begeven. Hij verlangde naar een eenvoudig basishandleiding voor het vaderschap. Dus schreef hij Commando papa.

Voormalig militair Neil Sinclair, inmiddels vader van drie kinderen, heeft zes jaar doorgebracht bij de commandotroepen. Hij overleefde winters in het koude Noorwegen, ontruimde mijnenvelden in Irak en spoorde drugshandelaren in de jungle van Belize op. Maar nog nooit was hij zo in paniek als toen hij om 03.00 uur ’s nachts werd geconfronteerd met een twee maanden oude, huilende baby. Op dat moment ontstond het idee voor een nieuwe, toegankelijke basishandleiding voor het ouderschap, waarin alle vaardigheden vermeld staan die een vader moet kennen en kunnen. Hoe je een baby in bad doet, een fles klaarmaakt of de baby verschoont. Hoe de slaapkamer van de baby ingericht dient te worden, wat te doen als je ze mee de deur uit neemt en hoe om te gaan met ‘vijandelijkheden’ oftewel driftbuien. Eenvoudig, duidelijk en beknopt, zodat het boek snel geraadpleegd kan worden in stresssituaties, en dit alles in een boek dat volgens de auteur ‘makkelijk in je broek past’, al moet je dan wel een broek hebben met wel héél erg grote broekzakken.

Het mooi vormgegeven boek staat vol nuttige richtlijnen, maar bevat ook enkele opmerkelijke adviezen. Zo zou je moeten beschikken over maar liefst acht drinkflessen om te zorgen dat je altijd een schoon exemplaar bij je hebt, en zou een opvouwbare wandelwagen niet tot de basisuitrusting behoren direct na de geboorte van de baby. Het boek is een vertaling van een oorspronkelijk in Amerika uitgegeven boek; misschien gelden daar andere richtlijnen?

Dit is meteen de reden van een tweede punt van kritiek: diverse tekstfragmenten zijn niet of slecht vertaald. Zo staat er ergens onvertaald ‘baby syringe for administering medicine’ en wordt er gesproken over een ‘sneeuwhansopje’. Wellicht is dit laatste woord een bekende legerterm onder commando’s, maar waarschijnlijk zegt het de doorsnee lezer niets. Ditzelfde geldt voor enkele afkortingen die nogal vergezocht zijn. Bestek wordt bijvoorbeeld afgekort tot vml (vork-mes-lepel) en onbruikbaar tot OB. Nogal OB (overbodig) of zelfs irritant. Desalniettemin klopt de bewering van Sinclair dat het militaire handboek eenvoudige, heldere richtlijnen bevat voor vaders ‘in het veld’.

Een snel naslagwerk voor papa’s die niet in het holst van de nacht nog een heel naslagwerk door willen ploeteren op zoek naar een snel antwoord op een prangende vraag. Daarbij meegenomen dat de basishandleiding erg leuk vormgegeven is, maakt het dat Commando papa een leuk boek is om bijvoorbeeld cadeau te doen, bijvoorbeeld aan aanstaande of kersverse vaders, en/of ter gelegenheid van vaderdag.