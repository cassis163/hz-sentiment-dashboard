Ik heb genoten van deze derde thriller van Milou van der Will. Hoofdpersoon is Benthe Berg, misdaadjournaliste en voor de duvel niet bang. Ze draait haar hand niet om voor een confrontatie met gevaarlijke misdadigers, neemt geen blad voor de mond, schrijft wat ze schrijven wil en gaat zelf op onderzoek uit, ook als ze daarbij zichzelf in levensgevaarlijke situaties brengt.

Het gevaar komt erg dichtbij als in het dorp waar zij sinds kort woont en waar haar vijfjarige dochter op school zit, een pedofiel wordt opgepakt, de gymleraar van haar dochter. Als op zijn PC een foto van de dochter ven Benthe wordt aangetroffen, gaat er een knop om en besluit zij het recht in eigen handen te nemen. Ook als blijkt dat zij de strijd in haar eentje moet voeren omdat de ouders van de andere kinderen zich terugtrekken en de goede naam van het dorp niet willen beschadigen.

Wat ik persoonlijk prettig vind aan de schrijfstijl van Milou, is dat je begrijpt waarom de hoofdpersonen bepaalde dingen doen. Het zijn bepaald geen doorsneefiguren, maar toch weet zij hun handelingen en gedrag geloofwaardig te brengen.

Het boek is van begin tot eind spannend. Er zijn steeds nieuwe situaties die Benthe het hoofd moet bieden en dat lukt de ene keer beter dan de andere. Samen met de onverwachte plotwendingen, maken zij van ‘In mijn bloed’ een bloedstollende thriller die leest als een trein!

Ik wacht met spanning op de nieuwe Benthe Berg.