Het geluk van de hemel, De belofte van het kerstkind gaat natuurlijk over de geboorte van Jezus. Antonia Woodward schreef en illustreerde dit overbekende verhaal. Toch is het fijn dat er steeds weer nieuwe mooie uitvoeringen van het Kerstverhaal verschijnen.

Het verhaal begint bij de Wijzen van het Oosten. In de sterren hadden zij gelezen dat er iemand zou komen. “Iemand die anders zou zijn. Iemand die zo bijzonder was dat het leven op aarde voor altijd zou veranderen.” En daarom gingen ze op weg.

Dan zien we Maria. Ze hangt de was op. Ze lijkt op een lieve mama. (Heel herkenbaar voor je kleine spruit) Maria is blij omdat ze gaat trouwen met Jozef. Dan komt er een engel die haar vertelt dat ze een kind krijgt van God. Jozef is wel een beetje in de war, maar dan krijgt hij een droom waarin hem alles wordt uitgelegd. Natuurlijk volgt dan het verhaal van de volkstelling en dat Jozef samen met de dan hoogzwanger Maria op pad gaat naar Bethlehem. Jezus wordt geboren in de stal. De herders komen, de engelen zingen een lied en de drie wijzen brengen hun geschenken. En tenslotte groeit Jezus op tot een bijzondere man.

Het verhaal is bekend en al veel vaker als kinderboek uitgegeven in begrijpelijke taal met mooie tekeningen. Toch is dit boek zeer de moeite waard door de zachtheid en lieflijkheid van de illustraties. Kinderen zullen hiervan genieten en het boek keer op keer willen bekijken.

Een aanrader, ook nu het geen kerst meer is.