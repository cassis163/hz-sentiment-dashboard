Werner Zilch is de hoofdpersoon van ‘De laatste van ons’, geschreven door Adélaïde de Clermont-Tonnere. Hij ontpopt zich in de jaren ’70 tot een succesvol zakenman en ondernemer in New York. Het boek biedt een mooi sfeerbeeld van de hippietijd, waarin alles mogelijk is. Werner beweegt zich graag met zijn vriend en zakenpartner, Marcus Howard, tussen de rich & famous en ontmoet mensen als Andy Warhol, Janis Joplin en Donald Trump.

Werner is geadopteerd door een echtpaar dat geen kinderen kon krijgen, een Normandische vrouw en een Amerikaanse voormalig GI. En dit is niet de enige link naar de Tweede Wereldoorlog. Al in het begin van het boek blijkt dat Werner is geboren vlak na het bombardement op Dresden en dat zijn moeder het bombardement niet heeft overleefd. Als Werner de vrouw van zijn leven ontmoet, Rebecca, en haar moeder volledig instort als zij Werner ontmoet, stimuleert dit Werner op zoek te gaan naar zijn roots.

'De laatste van ons' speelt zich afwisselend af in het nu (jaren ’70) en in het verleden (oorlog en daarna). Het gaat echter met name om het verhaal in het nu, wat ook maakt dat het verhaal in het verleden redelijk oppervlakkig blijft. Het is echter een bijzonder intrigerend verhaal. Het duurde even voor ‘De laatste van ons’ op gang komt. Maar hoe verder je in het prettig geschreven boek vordert, hoe boeiender het wordt en hoe moeilijker het is het aan de kant te leggen!