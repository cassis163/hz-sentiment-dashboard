In Inferno grijpt Dan Brown weer terug naar de oude bekende professor Robert Langdon. Deze ongecompliceerde man heeft veel verstand van symbolen leer en geschiedenis, wat hij in dit nieuwe avontuur natuurlijk goed kan gebruiken.
Als hij in Florence wakker wordt in een ziekenhuis met een pijnlijke hoofdwond heeft Langdon geen idee hoe hij daar terecht is gekomen. Hij heeft echter weinig tijd te wennen aan het geheugenverlies, want al gauw wordt duidelijk dat hij voor zijn veiligheid moet vrezen, al heeft hij geen idee waarom. Gelukkig wordt hij geholpen door de knappe en razend intelligente dokter Sienna Brooks, die met hem mee gaat op de vlucht. Natuurlijk raken ze al snel verwikkeld in een speurtocht die gelijk lijkt te lopen met Dantes meesterwerk Inferno en moeten ze symbolen en stukken tekst als aanwijzingen gebruiken om verder te komen.
Dit nieuwe boek van Dan Brown volgt het vaste stramien dat we gewend zijn uit vorige boeken. Het is minder spectaculair, geen helicopters waaruit gesprongen wordt, maar wel spannend genoeg om heerlijk mee te leven met de zoektocht van Robert Langdon. Tijdens het lezen krijg je veel informatie over de geschiedenis van Florence, over Dante en zijn werk en over Venetie. Een lesje biologie over bevolkingsgroei erbij maakt het verhaal compleet.
Een lekker boek om te lezen, en leuk dat er ook nog wat nieuwe dingen geleerd kunnen worden!