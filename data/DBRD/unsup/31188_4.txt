Tot mijn grote vreugde mocht ik meedoen met de Hebban Leesclub. De eerdere twee delen vond ik erg leuk, waarbij ik het tweede deel zelfs beter kon waarderen dan het eerste deel. Ik hoopte daarom dat die stijgende lijn zich door zou zetten en dat ik het derde deel zelfs nog beter zou vinden.

In het boek maken we kennis met Kelsey Summers. Al snel is heel duidelijk dat ze gek is op aandacht, in welke vorm dan ook. Ze heeft niet veel eigenwaarde. Kelsey kan ontzettend leuk uit de hoek komen, al kon ik ook goed merken dat ze erg met zichzelf worstelt en dat probeert te verbergen achter alcohol en een zogenaamde glimlach.

Kelsey is op rondreis door Europa. Het leuke hieraan is dat je als lezer ook meegenomen wordt naar de mooiste plekken. Hierdoor is 'Finding it' een perfect boek om in de zomer van te genieten. Tijdens een van de vele feestjes komt Kelsey Jackson tegen. Nadat ze elkaar meerdere keren gezien hebben besluiten ze een tijdje samen te reizen. Jackson blijft gedurende het grootste gedeelte van het boek een mysterie. Waar ik dat normaal gesproken erg storend vind, paste het hier goed bij zijn karakter.

Ik werd enorm meegezogen in het verhaal: de prachtige plekken, de dingen die Kelsey meemaakt. Het is een heerlijk boek, met bovendien een - voor mij - onverwachte plottwist op het einde. Ik heb ervan genoten en vind het thema van persoonlijke groei erg mooi uit komen.

Kortom: als je op zoek bent naar een heerlijk zomers verhaal vol romantiek, prachtige omgevingen en persoonlijke groei dan is dit een perfect feelgood boek. Daarbij is het ook prettig dat je de boeken in deze serie onafhankelijk van elkaar kunt lezen. Ik heb ervan genoten!