In Nu jij nog maken we kennis met Karin Schaeffer, een ex-rechercheur wier man en dochter zijn omgebracht. Karin krijgt het bericht dat de moordenaar is ontsnapt en dat ze zelf moet vrezen voor haar leven. De politie wil dat ze, ter bescherming, meekomt. Karin weigert. Omdat ze niets meer heeft om voor te leven.

Deze moordenaar, die dominostenen achterlaat als aanwijzing voor zijn volgende moord en daarom de Dominokiller wordt genoemd, komt zoals verwacht bij Karin langs. Om haar ook te vermoorden. Karin vindt dat niet erg. Tot ze zich realiseert dat hij daarna wel eens achter haar familie aan kan gaan. Karin wil blijven leven. Om de Dominokiller te pakken te krijgen.

Nu jij nog is een boek dat bijzonder vlot leest. Dat zal deels te maken hebben met een redelijk aantal spannende hoofdstukken, maar ook met de schrijfstijl van Katia Lief. Die is luchtig en gemakkelijk begrijpbaar. Dat het boek niet overal spannend is, komt omdat de lezer ook kennismaakt met de personages Karin Schaeffer en haar oud-collega Mac.

Katia Lief werkt in het boek naar een climax toe. Naarmate het verhaal vordert wordt het spannender en speelt het zich in een steeds hoger tempo af. Met een toch wel verrassende ontknoping. Nu jij nog is een prima thrillerdebuut. Als de volgende thrillers van Lief hetzelfde niveau halen, zullen we nog veel van haar horen.