Donna Leon is typisch een van die schrijvers die door de jaren heen door gedegen werk een vaste fanclub heeft opgebouwd. De boeken op zich zijn altijd vakwerk, met ongetwijfeld een paar uitschieters in positieve én in negatieve zin. Althans, dat beeld heb ik van Leon, want dit is mijn eerste kennismaking met haar werk. Het eindoordeel voor deze Verborgen bewijs is alvast overwegend positief.

Ze was een naar oud wijf en hij kon haar niet uitstaan, zo begint Verborgen bewijs. Daaraan denkt de huisarts van Maria Grazia Battestini, net voordat hij haar lijk vindt in haar appartement. Instinctief zoekt hij ook naar het lichaam van de Roemeense huishoudster, maar die blijkt spoorloos. De politie weet haar wel te onderscheppen op de trein naar Boekarest, met een vals identiteitsbewijs en veel geld op zak. De dame loopt echter weg en komt onder een trein terecht. Daarmee is voor inspecteur Scarpa de kous af: de huishoudster vermoordde haar bazin, en eigenlijk kan niemand het haar echt kwalijk nemen, getergd en geplaagd als ze was door de chagrijnige Battestini. Maar dat is buiten commissaris Brunetti gerekend. Een buurvrouw van Battestini brengt hem ervan op de hoogte dat het geld van haar afkomstig was en dat ze de huishoudster zelf naar het station bracht op een tijdstip dat Battestini nog in leven was. Daarmee kan de jacht op de echte moordenaar beginnen.

Inhoudelijk valt er weinig aan te merken op Verborgen bewijs. Alles klopt, en is niet slecht gevonden. Alleen bij het perfecte huisgezin Brunetti plaats ik wat vraagtekens: tieners die zelf voorstellen de vaat te doen? Die zelfs geaffronteerd zijn, als ze het niet mogen doen? Bestaat dat wel? Ik geef het toe, het is muggenziften, maar echt kloppen doet het volgens mij niet. Een belangrijker obstakel is echter gevoelsmatig van aard: ik word er niet veel warmer of kouder van. Geen van de personages weet me te enthousmiasmeren, te verontrusten of in lachen te laten uitbarsten. Voor een dame met dertien boeken ervaring, moet dat beter kunnen. Verborgen bewijs zal allicht de fans weten te bekoren, maar veel nieuwe zieltjes zal Leon er toch niet mee winnen.