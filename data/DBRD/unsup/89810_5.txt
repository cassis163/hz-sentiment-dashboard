De samenstelsters maken deel uit van een werkteam van Het Nederlands Dagboekarchief (NDA) (www.dagboekarchief.nl) dat op haar beurt deel uitmaakt van een netwerk van Europese dagboekarchieven.
In het boekje komen een aantal dagboekschrijvers/-sters aan het woord (geboren tussen 1896 en 1988) gegroepeerd rond een 6-tal thema's, waarin school, vriendschap, seks, ouders en de toekomst een grote rol spelen.
Elk thema wordt ingeleid daar de samenstelsters met een beschouwing die zeer raak getypeerd is.
In tegenstelling tot de hedendaagse pubers die zich open en bloot uiten op de sociale media, verhalen de dagboekschrijvers diep in het verborgene. En ik kan het weten, want ik ben één van die schrijvers waarvan een groot aantal fragmenten zijn terug te vinden in dit boek.
Namen en plaatsen zijn uiteraard gewijzigd. Jaartallen en maanden uiteraard niet en daaruit valt een goed tijdsbeeld op te maken (taalgebruik!), zij het dat de samenstelsters concluderen dat de bespiegelingen zich vooral beperken tot de directe omgeving en het wereldgebeuren niet veel aandacht krijgt. Ach ja, als puber heb je het al druk genoeg met jezelf.
Het boekje was voor mij een feest der herkenning, dat is logisch, maar ik hoop dat velen dat met mij eens zullen zijn.