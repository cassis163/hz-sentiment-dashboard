Lente: met uitkijk op roze ribes en gele narcissen, schrijven over De lente op tafel.
Het boek is geschreven door Stéphane Reynaud en is ontleend aan de door hem geschreven culinaire almanak 365 redenen om aan tafel te gaan. Er staan 92 recepten in ingedeeld naar de lentemaanden, Maart, April en Mei. Iedere dag een recept. Per maand wordt aangegeven wat er gekocht moet worden bij De groenteman, De vishandelaar, De slager, De kaasboer, De kruidenier. Eén pagina per maand geeft een overzicht van de recepten per dag waarbij steeds een vóórnaam aangegeven is. Het wordt niet duidelijk waarom dit is gedaan. Naast de recepten voorziet het boek ook in 11 verhaaltjes over een echtpaar waarin, lijkt het, uitleg gegeven wordt over een bepaalde techniek of een bepaald ingrediënt, ja, ja, en om de paar pagina’s een spreuk boven de recepten. Een manier van communiceren met de lezer die waarschijnlijk verschillend ontvangen wordt.

In het kookboek zijn vele prachtige foto’s opgenomen. Vrijwel altijd is gekozen voor een foto van het resultaat, een enkele keer van de te gebruiken ingrediënten. Bij ieder recept wordt ook nog een tekeningetje geleverd, meer als cartoon, dan als uitleg. De recepten zijn duidelijk beschreven met voorbereidings- en bereidingstijd, ingrediënten en werkwijze. Naast ieder recept vind je dan ook nog * of ** (meestal) serieus uitleg van een werkwijze of een verklaring van een begrip zoals bijvoorbeeld ‘deglaceren’. De ingrediënten zijn allemaal goed te verkrijgen behalve de Kinou en agretes, nodig voor de paté die op een bepaalde datum in april gemaakt moet worden. Dat zal nog niet meevallen.

Het recept van 9 maart, met de naam Francis.
Spaghetti met knoflook en rauwe ham.

Voorbereiding 15 minuten
Bereiding 10 minuten
400 gram spaghetti, 3 plakken rauwe ham, 6 tenen knoflook, 1 citroen, 3 eetlepels olijfolie, 50 gram kappertjes, zout, peper

Kook de spaghetti in kokend gezouten water met 1 eetlepel olijfolie in 7 minuten beetgaar, giet ze af en spoel ze koud. Snijd de ham in smalle reepjes. Pel de knoflook en hak hem grof. Snijd de citroenpartjes uit de citroen*. Bak de knoflook met de reepjes ham in de olijfolie en voeg de spaghetti, citroen en kappertjes toe. Breng op smaak met zout en peper.

*Citroenpartjes: schil de citroen tot op het vruchtvlees. Snijd met een scherp mes de partjes vruchtvlees tussen de vliezen uit en verwijder de pitjes.

Een eenvoudig en gemakkelijk maar toch wel opvallend recept. Veel knoflook, veel kappertjes en citroen. Alleen het netjes bewerken van de citroen vraagt wat handigheid en een echt scherp mes. Omdat er geen extra saus bij wordt beschreven, maakte aan tafel er nog wat smakelijke olijfolie over sprenkelen het gerecht net iets aangenamer.

Over het algemeen zijn de recepten goed uitvoerbaar, soms heel eenvoudig, soms iets ingewikkelder. Het boek is zeker geschikt ook voor de wat minder ervaren koks. Achterin het boek zijn twee heel mooie registers opgenomen. Door de maanden heen is niet gekozen om per soort recept te werken, maar er is wel een register per soort gerecht. Daarin worden 36 verschillende soorten onderscheiden, heel gedetailleerd dus. Extra hier ook nog kadertjes met productinformatie, mini-encyclopedie, handige kneepjes etc. Het tweede register is per ingrediënt. Van aardappels tot zonnevis, en ook binnen de categorieën op alfabet opgesomd.
Op de bedankpagina, de allerlaatste, ook nog wat opmerkingen bij de recepten in de trant van een eetlepel = 15 ml etc.

Een duidelijk kookboek met een soort humor die niet iedereen direct zal appreciëren maar die ook niet het gebruiksgemak in de weg zit.