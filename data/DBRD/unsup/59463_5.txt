Paul van Loon’s Foeksia de miniheks en haar vader Kwark de Tovenaar zijn hier geen vreemden aan huis. Met drie dochters en als leesouder op de basisschool, hebben wij menig boek, maar ook de film verslonden. Foeksia lijkt mee te groeien met onze dochters of zou het andersom zijn? Over tot de orde van de dag, voor mij ligt het nieuwste boek uit de reeks: Foeksia en het Heksenfeest:

Wakkabakkaboe!
Het is Heksenfeest in het Heksenbos.
Wild, woest en vrolijk.
Foeksia danst en springt.
Maar dan verdwijnen alle kleuren.
Het regent.
De heksen huilen.
Een lange, zwarte schaduw sluipt door het bos.
Wie wil het Heksenfeest verpesten met een verdrietspreuk?
Foeksia moet dit stoppen.
Maar hoe?

Foeksia is ook actief op internet, ze heeft een eigen site www.deminiheksfoeksia.nl. Paul van Loon schrijft ook liedjes over haar. De songtekst van De Kwarkdans, gecomponeerd door Ad Grooten, staat in het nawoord met een link erbij naar waar je dit liedje kunt downloaden.

Op de site van Paul van Loon zelf lees ik dat Foeksia al in 1978 is ontstaan, ik denk dat ze zonder dat ik het wist met mijzelf is meegegroeid!

Paul van Loon’s Foeksia en het Heksenfeest is Kinderboekenweektip 2014.
De illustraties zijn van Saskia Halfmouw. Uitgeverij Leopold, Amsterdam.