Als kind wist Milou van der Will het al. Ze wilde schrijfster worden. Deze droom heeft ze uit laten komen. Ze begon haar carrière met het schrijven voor tijdschriften, maar omdat ze dat niet snel genoeg vond, stapte ze over naar het gratis dagblad Metro. Hier hield ze zich vooral bezig met sociaal-maatschappelijke onderwerpen. De gesprekken die ze met slachtoffers, hulpverleners en politie had over de loverboy-problematiek was de aanleiding tot het schrijven van Rood licht, haar thrillerdebuut. Haar derde thriller is In mijn bloed, het begin van een serie rond journaliste Benthe Berg. Begin 2017 verscheen Stil in de stad, het tweede boek in deze reeks.
Misdaadjournaliste Benthe Berg is door omstandigheden een paar maanden niet aan het werk geweest. Als er een moord op een Hongaarse prostituee gepleegd is, is ze vastberaden om erachter te komen wie hiervoor verantwoordelijk is. Stukje bij beetje komt ze verder met haar onderzoek en komt ze in aanraking met de duistere en niet ongevaarlijke wereld van de mensenhandel. Ook lijkt er een link te zijn met een eerdere, maar nog onopgeloste moord op een oud-minister. Haar dochter en tevens vriendin van Benthe overleeft een moordaanslag en dat is voor Benthe een reden om zich helemaal in de zaak vast te bijten. Dit is niet zonder gevaar, maar ook riskant voor haar huwelijk.
Wie, na het lezen van het eerste hoofdstuk, denkt iets gemist te hebben, heeft gelijk. Want dit begin, maar ook een aantal andere hoofdstukken in het boek, verwijzen overduidelijk naar het debuut van Van der Will. Ondanks dat het verhaal in Stil in de stad op zichzelf staand is en dus uitstekend los gelezen kan worden, verdient het wel aanbeveling om de boeken in volgorde te lezen. De context van vooral de privé-situatie van Benthe is dan beter te begrijpen en de eventuele puzzelstukjes vallen dan ook op zijn plaats.
Net als in haar eerdere boeken heeft Van der Will in haar nieuwste thriller een maatschappelijk thema verwerkt. Een thema dat bovendien regelmatig in het nieuws komt: gedwongen prostitutie en de mensenhandel die daar vaak aan gelinkt wordt. De omstandigheden waar de slachtoffers zich in bevinden of mee te maken krijgen, worden realistisch beschreven. Hieruit blijkt dat de auteur zich goed over deze vaak duistere wereld heeft laten informeren en dat er gedegen research is gepleegd. Dit is duidelijk ten goede gekomen aan het verhaal waardoor het meer dan voldoende diepgang heeft gekregen.
Het verhaal wordt vooral verteld vanuit het perspectief van Benthe. Er zijn echter ook een paar kleine stukjes tekst die, zonder hoofdstuknummering overigens, door een van de jonge slachtoffers van de mensenhandel worden verteld. De paniek en angst die bij hen leeft, zijn daaruit heel erg voelbaar. Het is knap om deze emoties in een paar regels tot uiting te laten komen. In een vlotte en eigentijdse schrijfstijl maakt Van der Will de lezer deelgenoot van deze ellende, van het doorzettingsvermogen van Benthe en van haar privé-problemen. Daarbij worden verrassende plotwendingen niet uit het oog verloren en eindigt de ontknoping in een spannende climax.
Deze ontknoping laat trouwens in het midden of er nog een volgende Benthe Berg komt. Aan de ene kant lijkt het erop van niet, maar aan de andere kant is het heel goed mogelijk dat Stil in de stad niet het tweede en laatste boek van de serie is. Dat zou goed zijn, want Benthe kan, ondanks dat ze al sterk wordt neergezet, nog meer ontwikkeld worden. Ze zal daardoor nog krachtiger worden dan ze in feite nu al is.