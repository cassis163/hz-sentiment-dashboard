The Diabolic is een (van oorsprong) stand alone science fiction YA. Inmiddels is aangegeven dat er een vervolg op komt maar het boek is dus volledig zelfstandig te lezen met begin, midden en afgerond einde.

De auteur neemt ons mee naar een hele verre toekomst (er wordt geen specifieke datum gegeven maar uit het verhaal is wel op te maken dat er vele eeuwen zijn verstreken). De mens is de ruimte ingetrokken en heeft een groot intergalacisch keizerrijk gesticht. In deze tijd heeft de nieuwe religie veel invloed en is wetenschap taboe, alleen het bestaande blijft zoals het is. Er wordt in deze wereld aan genetische manipulatie gedaan. Een daarvan is de ontwikkeling van een mensachtige beschermer/lijfwacht (the diabolic).

Echt verkend wordt deze wereld (helaas) niet door de auteur, alleen het noodzakelijke komt voorbij en wordt uitgelegd. Hiermee voorkom je wel de irritante info dump maar voelt de wereld nog niet helemaal af. Dit kan uiteraard verder worden verdiept in het vervolg/de vervolgen. Voor nu dus alleen het noodzakelijk en dat is voor het verhaal verder prima. Het leest lekker vlot weg en je leeft echt mee met de hoofdpersoon. Door de oplopende spanning en de nodige twist blijf je lekker doorlezen tot het einde. Ik had wel een kleine dip zo'n 100 blz. voor het einde (het werd me iets te cliché) maar dat duurde maar even voordat de spanning weer terug kwam.

Het verhaal is dus "af" maar ik wil graag nieuwe verhalen lezen in deze wereld al dan niet met andere personages dus ben benieuwd naar deel twee al zal het nog wel even duren voordat die uitkomt en dan nog afwachten op een eventuele vertaling. Er is in ieder geval nog genoeg mogelijkheden om te vertellen en de auteur heeft me te pakken zodat ik een vervolg zeker zal oppakken. Al zitten er genog clichés en (kleine) mankementen in het boek, vergeef ik deze graag vanwege de vlotte schrijfstijl en het feit dat ik echt ben gaan meeleven met het personage.