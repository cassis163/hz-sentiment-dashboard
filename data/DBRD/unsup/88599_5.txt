Eland is de debuutroman van Lykele Muus. De belangrijkste persoon in dit boek is Daniel Meskes. Als Daniel tien maanden oud is, weet hij uit zijn ledikantje te klimmen wat onder een raam staat. Hierdoor valt hij door het raam naar buiten. Daniel kruipt naar het tuinhuisje en drinkt van de giftige ontwikkelingsvloeistof die daar in een teil zit.
Gelukkig weet een vakbekwame dokter hem van de dood te redden door een zeer bijzondere operatie.

Lykele Muus laat ons uitgebreid kennismaken met Daniel. Als kleine jongen bestudeert Daniel de mensen en komt tot de conclusie dat veel mensen niet de waarheid spreken. Hij besluit op dat moment zelf alleen nog maar de waarheid te spreken, ook als hij daarmee mensen zal kwetsen. De diepste gedachten en gevoelens van Daniel worden blootgelegd in Eland. Zijn onzekerheden en zijn twijfels worden zo weergegeven dat je je moeiteloos in Daniel kunt verplaatsen.

Eland gaat over leugens, geheimen en relaties. Wat voor rol spelen zijn ouders en broer in zijn leven en wat voor gevolgen heeft dit voor Daniel Meskes?

Je wordt direct meegesleurd door het boek. De vele verschillende personen die erin voorkomen zijn zodanig beschreven dat je van hen moet houden of juist een afkeer van hen krijgt. Dit komt met name door de vlotte schrijfstijl waardoor Eland een erg fijn boek is om te lezen. Het boek is verdeeld in zes grote hoofdstukken, die elk onderverdeeld zijn in kleine hoofstukjes.

Al met al een heel fijn leesbaar boek. Deze debuutroman van Lykele Muus is dan ook zeer geslaagd te noemen.