Tot het moment dat ik dit boek in handen kreeg had ik nog nooit van Brigitte Bormans gehoord. Nu is dat niet zo heel erg vreemd want sinds 2004 is ze directeur/eigenaar van Erfgoed Logies en de jaren daarvoor was ze o.a. freelance redacteur waarbij ze zich specialiseerde in gastronomie en zich zodoende “culinair journalist” mocht noemen.

Dat koken en eten een passie zijn voor Brigitte maakt dit boek wel duidelijk. Als je vanuit die passie besluit een kookboek te maken en in eigen beheer uit te geven dan moet je toch wel overtuigd zijn dat je de lezers iets te bieden hebt tenzij je het boek alleen uitgeeft voor je eigen plezier en om uit te delen aan vrienden en familie.
Het kookboek Van het een komt het ander heeft een hele frisse uitstraling. De foto’s zijn prachtig en hebben vrijwel allemaal een witte of heel lichte achtergrond. Dat geeft het geheel een aparte sfeer. Maar het gaat uiteindelijk om de recepten. Die zijn simpel, soms zo simpel dat het meer een ‘eetidee’ is. Sommige recepten zijn weer anders dan anders en met een bijzondere twist. Alles is goed te maken en de ingrediënten zijn overal verkrijgbaar. Bij de recepten staat af en toe een korte uitleg of een tip en tussen de hoofdstukken door staan kleine stukjes tekst die veelal over Brigitte zelf gaan.

Sauce vierge met kropsla en garnalen
NODIG
-  1 krop sla per persoon
-  4 tot 5 grote garnalen per persoon
-  Olijfolie om in te bakken en zeezout uit de molen
-  Sauce vierge naar behoefte

MAKEN
- Haal de buitenste bladeren van de sla en voer die aan de vogels (of het konijn) en gebruik alleen het ruime hart van de sla dat je voor dit doel geheel intact laat (één hart per persoon dus).
-  Bak de garnalen in de olijfolie totdat ze mooi roze kleuren en breng ze op smaak met zeezout.
-  Drapeer de garnalen over de slaharten en voeg de sauce vierge toe.

Deze of andere gebakken garnalen kun je ook als voorgerecht maken met een pittige tomatensaus:
- Breng een glas tomatensap met een scheut hete chilisaus uit fles en een scheut gembersiroop in een pannetje aan de kook en laat dit zachtjes tot de helft inkoken.
- Laat de saus afkoelen en geef ‘m bij de garnalen.

Note: Sauce vierge staat in het boek als: Citroensap (1/3) wordt geklopt met olijfolie (2/3), zout naar smaak en een lepeltje vloerbare honing.

Wellicht is het advies om de buitenste bladeren van de sla aan de vogels of het konijn te voeren een grapje. Aangezien het boek Van het een komt het ander heet en de rode draad in het boek lijkt te zijn dat je met een ingrediënt vaak meerdere kanten op kunt, zou je verwachten dat je met de buitenste bladeren van de sla de volgende dag weer iets anders maakt.
Er zijn meer puntjes in het boek die mijn wenkbrauwen omhoog deden schieten. In een recept met kabeljauw lees ik het advies dat je deze ook kunt vervangen door nijlbaars.  Nu is kabeljauw een zeevis en nijlbaars een gekweekte zoetwatervis en derhalve lijkt mij dat er betere keuzes te maken zijn.
Ook het taalgebruik vond ik soms minder handig. De zin “Beeld ik het me in, of is dit een gerecht waar vooral vrouwen op tippelen?” bij de Salade Bulger vond ik een wat ongelukkig gestelde vraag die ook nergens uitgelegd wordt. Ondanks dat is het een zonnig boekje met fijne recepten. 100 pagina’s met gerechten die voor iedereen bereikbaar en maakbaar zijn. Gewoon een lekker boekje om te hebben en zeker geen miskoop.