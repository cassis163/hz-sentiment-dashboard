Kate, de zus van Julia, wordt in een steegje in Parijs vermoord. Julia kan dit maar moeilijk accepteren en probeert te achterhalen wat er zich daar precies heeft afgespeeld. Van Kate’s huisgenoot en vriendin Anna verneemt ze dat Kate er een dubbelleven op na hield. Julia besluit dit tweede leven te onderzoeken en meldt zich hiervoor aan op datingsites. Ze leert de mysterieuze Lukas kennen. Lukas wil haar helpen, maar Julia vraagt zich steeds af of hij wel te vertrouwen is. Haar zoektocht wordt steeds obsessiever, waarbij ze steeds vaker geconfronteerd wordt met haar verleden, dat ze, behalve voor haar man Hugh, voor iedereen verborgen wil houden.

Spelen met de lezer
Met ‘Tweede leven’ bewijst SJ Watson opnieuw dat hij een meester is in het ‘spelen’ met zijn lezers. Watson zet je vele malen op het verkeerde been, telkens loopt het verhaal anders dan je verwacht. Net als in zijn debuut ‘Voor ik ga slapen’ ga je twijfelen aan de waarnemingen en gedachten van het hoofdkarakter. Zijn Julia’s gedachten wel te vertrouwen? Ook de afloop van het verhaal is buitengewoon verrassend te noemen. Tijdens het lezen bedenk je in gedachten vele ontknopingen, maar het loopt allemaal anders. In eerste instantie lijkt het wat vergezocht, maar als je terugdenkt aan wat je gelezen hebt, blijkt het allemaal te kloppen.

Aan de hand meegenomen
‘Tweede leven’ is een complex verhaal en laat zich niet 1-2-3 navertellen. Dit maakt het tot een interessant boek om te lezen. Het zet je aan het denken, je moet je hoofd er goed bijhouden tijdens het lezen. Dat het complex is, betekent niet dat het moeilijk te lezen is. Integendeel. Onder meer de vlotte schrijfstijl van Watson, het beperkt aantal personages en het goed opbouwen van de spanning maakt dat ‘Tweede leven’ een erg toegankelijk verhaal is. Watson neemt je als het ware aan de hand mee door het verhaal. Beetje bij beetje onthult hij feiten, neemt je mee langs gebeurtenissen en voedt je honger naar informatie, zonder snel te veel prijs te geven. Hierdoor blijft het verhaal tot op de laatste bladzijde spannend.

Parallel
We leren Julia goed kennen, druppelsgewijs ook haar verleden. Het verleden dat maakt wie ze nu is, en wat de reden is dat haar man Hugh vaak achterdochtig is. Er zijn op meerdere momenten parallellen te trekken tussen het verleden van Julia, de recente ontwikkeling uit het leven van haar zus Kate en de ontmoetingen met Lukas. Het zorgt ervoor dat Julia tot leven komt, haar karakter geeft en geen plat personage blijft.

Conclusie
Met ‘Tweede leven’ toont SJ Watson opnieuw dat hij een meester is in het bespelen van zijn lezers. Telkens zet hij je op het verkeerde been. Het verhaal is goed opgebouwd, voldoende complex maar door zijn vlotte manier van schrijven eenvoudig te volgen. Een absolute aanrader voor de liefhebbers van psychologische thrillers.