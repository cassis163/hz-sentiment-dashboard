Een boek wat ik koos vanwege de cover, want ik had nog nooit van Richard Russo gehoord. Het boek blijkt een dikke voltreffer. Ik las -op de computer in de biep- van tevoren veel lovends, maar ook iemand die het had over een boek waarin weinig gebeurde, “een boek wat als saai beleefd kan worden, een grijze coming of age”.

Het is maar net hoe je leest, want er gebeurt in dit boek juist van alles in het fictieve stadje Mohawk. Met zijn weirde inwoners en in zijn vervallen staat. Door de ogen van tiener Ned Hall, die in Mohawk bij zijn roekeloze gek van een vader woont nadat zijn moeder een zenuwinzinking heeft gehad, lees je zijn leven en dat van zijn stadgenoten.

Boerse zatlappen, vaak geboren voor het ongeluk. Hét persoon in het boek is Sam Hall, de vader van Ned. Sam is een gokker, een zuiplap en een sjacheraar die volledig volgens zijn eigen regels leeft en zich van niets of niemand iets aantrekt. Niet de beste eigenschappen voor een vader, maar wel voor een cool personage. Sam & Ned wonen in een oud kantoorpand waarin slechts een bank, een tv en bed staat.

Nadat Sam uit WW II terug is gekomen is hij nog gekker dan hij al was en verlaat hij al spoedig vrouw & kind om zijn zoon later weer onder zijn hoede te nemen. Overigens wil moeders van hem scheiden, maar daar heeft Sam geen zin in, dus dan gebeurt het ook niet. En dat laat hij dan weer op geheel eigen wijze merken.

Russo heeft een heel universum (nou ja, hele stad beter gezegd) aan geweldige personages geschapen. Een dik gefrustreerd jongetje wat de enige vriend van Ned is, de zoon van de nieuwe vlam van Sam, een chagrijnige gek met hele rare ideeën, de vrienden van Sam, de enige rijkaard van Mohawk County (die overigens op bizarre wijze aan zijn einde komt), diens wonderschone maar ook ietwat rare dochter, een buurvrouw die op haar gestorven man vit omdat hij op zijn sterfbed bekende dat hij eigenlijk homo was (en die bij nader inzien helemaal niet bestond, de buurvrouw blijkt nooit getrouwd geweest te zijn) en nog veel meer ‘mensen met een -bizar- verhaal’.

Richard Russo is een meesterlijk verteller, in de beste Amerikaanse traditie. Veel anekdotes, dramatiek en rare voorvallen, personages die echt tot leven komen, mooi boek.