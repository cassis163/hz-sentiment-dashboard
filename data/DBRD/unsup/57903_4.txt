“De artsen werken bijna allemaal volgens hetzelfde stramien, soms wordt de autopsietechniek aangepast als ze iets bijzonders verwachten. Maar doorgaans gaat het er zeer systematisch aan toe: nadat de hele buitenkant van een lichaam nauwkeurig is bestudeerd, gaat de borstkas open, gevolgd door de buik. Daarna wordt de schedel open gezaagd zodat we naar de hersenen kunnen kijken en tot slot volgt een grondige dissectie van de hals en het keelskelet.”

Ziezo, dat weten we dan ook weer vanaf nu. De Vlaamse Pat Craenbroek (1966) gebruikt haar kennis en ervaring als voormalig gerechtsarts om haar lezers te informeren. Het verhaal van Uitgebroed - haar debuutthriller - heeft ze alvast puik uitgedokterd.

De zwaar getormenteerde Lilith Van Winckel wil er een einde aan maken, door zich voor een razende trein te storten. Einde verhaal voor haar, echter niet voor haar familie en vrienden. Tot men ontdekt dat Lilith vooraf een erg goed programma heeft uitgewerkt, tegelijk een met ingrijpende consequenties.

Om maar meteen met de deur in huis te vallen: Uitgebroed is een thrillerdebuut om te koesteren. De auteur ontleedt niet alleen het menselijk lichaam, ook de ziel wordt minutieus onderzocht. Het verhaal gaat aanvankelijk en gedurende lange tijd slepend van start; dit biedt echter wel de gelegenheid om de belangrijkste karakters helder voor te stellen. Dit doet de auteur - wellicht voor velen - iets te uitgebreid. Verhaallijnen die op het eerste gezicht niets met elkaar gemeen hebben, blijken uiteindelijk wel een geslaagde constructie te zijn.

Humor dient hier als een ideale compensatie voor al de donkere gebeurtenissen, gedachtes en wreedheden uit het verhaal. Tevens tonen de schrijftaal en -stijl aan dat hier een getalenteerde auteur aan het werk is. Al tijdens haar kinderjaren leverde ze het bewijs van een mooi gevoel voor taal en de drang om verhalen te schrijven. Gelukkig maar dat deze talenten niet verloren zijn gegaan met de tijd.
Ben je als lezer na het laatste hoofdstuk nog steeds niet van de kaart, pak dan vooral nog die verbazingwekkende epiloog mee!
Uitgebroed is een actueel en geloofwaardig neergezet verhaal, waarin thema’s aan bod komen zoals wraak, haat tegenover liefde, kameraadschap, trouweloosheid…
Het boek wordt in de markt geplaatst als een literaire thriller; deze lezer opteert eerder voor een psychologische thriller met diepgang.
Pat Craenbroek heeft met Uitgebroed een eerste lekker eitje gelegd; wij hopen dat er nog heel wat van dergelijke heerlijkheden gaan volgen.