Deel 1 van deze serie was zo goed bevallen, dat deel twee en drie plotseling op mijn e-reader stonden. Ze moesten onmiddellijk ook gelezen worden.
In deel 2 gaat de tweede zus, Ally, niet meteen op zoek naar haar afkomst. Ze is wedstrijdzeilster en zeilen is haar lust en haar leven. Vooral nu ze mag varen onder een knappe kapitein, waarop ze verliefd wordt. Ooit speelde ze ook prachtig fluit, maar haar muziek heeft plaats moeten maken voor de sport.
Het boek heet niet voor niets storm: als tijdens een wedstrijd het schip van Ally, haar geliefde en de rest van de bemanning in een storm terecht komt, loopt het niet goed af. Ally is ontroostbaar.
Om haar zinnen te verzetten gaat ze toch op zoek, met behulp van de gegevens die Pa Salt heeft nagelaten. Ook heeft ze voorzichtig weer wat muziek gemaakt.
Haar tocht leidt naar Noorwegen, naar het land van Ibsen en Grieg, het land van Peer Gynt.
Opnieuw worden flashbacks gebruikt om gebeurtenissen, die Ally leest in brieven en boeken, uit het verleden te beschrijven. Op die manier gaan de personen uit het verleden leven, de lezer leert hun wereld (en dat was de wereld van Grieg en Ibsen) kennen en waarderen. Als lezer krijg je zin om het werk van Ibsen te lezen en de muziek van Grieg te beluisteren.
Hoewel het boek iets minder verrassend was dan het eerste deel, viel er veel te genieten.
De nieuwsgierigheid naar Pa Salt wordt intussen ook steeds groter. Wie was hij en wat is er met hem gebeurd?
De andere zussen komen ook langs, zo hier en daar, maar de nadruk in dit boek ligt op Ally, zoals het in deel 1 op Maia lag.
In deel drie leren we zus drie, de stille Star, beter kennen.
Snel aan beginnen!