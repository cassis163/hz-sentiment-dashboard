De zwarte advocaat Howard Elias wordt rijk door op te komen voor al wie zich verkeerd behandeld voelt door de politie van Los Angeles. Zijn clièntele bestaat derhalve vooral uit drugdealers, inbrekers, overvallers en moordenaars. Bijna elke agent uit het korps werd wel eens door Elias gedagvaard. En uitgerekend die Elias wordt vermoord. Hoofdverdachte nummer één: de politie zelf! Rechercheur Harry Bosch en zijn team horen tot de minderheid die nog nooit met Elias te maken kreeg. Bovendien is het team deels zwart, deels blank. Een enorm pluspunt in het door raciale tegenstellingen verscheurd Los Angeles, en dus is het niet verwonderlijk dat zij bij deze moord gehaald worden. Al vlug blijkt dat ze erg goed zullen moeten oppassen om niet zelf ten onder te gaan in deze zaak. Het onderzoek gaat moeizaam van start. De straat schreeuwt om gerechtigheid. De politieleiding vreest nieuwe rassenrellen en wil zo snel mogelijk een schuldige aanwijzen. Bosch concentreert zich op de laatste zaak waarmee Elias bezig was: de zaak van de Zwarte Krijger. De zwarte Harris werd aangehouden als hoofdverdachte tijdens het onderzoek naar een gekidnapt blank meisje. Bij de ondervraging verloor hij gedeeltelijk zijn gehoor doordat dolgedraaide politiemannen hem zogezegd te lijf gingen. Later werd het meisje verkracht en vermoord teruggevonden in de buurt van Harris woonplaats. De betrokken politiemensen zijn heilig overtuigd van Harris schuld, maar de rechtbank spreekt hem vrij. En nu klaagt hij de politie van LA aan voor mishandeling en hij eist een meer dan behoorlijke schadevergoeding. Je zou voor minder gaan tandenknarsen.

Bosch onderzoek brengt nieuwe feiten aan het licht en absolute waarheden beginnen te wankelen Waardoor je als lezer meer dan normaal nadenkt over de personages en hun beweegredenen, of ze uiteindelijk hun verdiende loon kregen en wat je zelf in gelijkaardige omstandigheden zou gedaan hebben. Niet elk boek brengt mij zo ver. Dat dit boek dat wél doet, vind ik ongemeen knap. Vier sterren!