We hebben er een hele tijd op moeten wachten, maar Moordspel van het schrijverduo Patricia Lambrecht en dochter Traci was het wachten waard! De schrijfstijl is uiterst plezierig, de dialogen doen heel natuurlijk aan en zijn doorspekt met een nonchalante humor. Ook met de spanning is het weer dik in orde, als lezer puzzel je net zo hard mee als de cybernerds van Monkeewrench en het illustere speurdersduo Leo Magozzi en Gino Rolseth. In dit boek wordt bovendien een uiterst sympathiek nieuw karakter geïntroduceerd in de vorm van FBI agent John Smith, die weliswaar tegen zijn pensioen aan zit maar nog aardig mee weet te draaien en de zoektocht naar de moordenaar(s?) die moorden via het internet aankondigen. Moord en het bijbehorende ouderwetse speurwerk en het gebruik van de inmiddels niet meer zo "nieuwe" media internet, is subliem samengevoegd tot een pageturner van formaat! Héérlijk boek!