Summer Ziegler is een rechercheur die enkele maanden geleden Edie Collier, een jonge vrouw, heeft opgepakt wegens winkeldiefstal. Om die reden krijgt Ziegler de opdracht om de (stief)ouders van Collier op de hoogte te stellen dat ze zwaargewond is aangetroffen en later is overleden aan haar verwondingen. Collier is gevonden in Cedar Falls, honderden kilometers van haar eigen huis en nabij het grote terrein van Dirk Merrit. Hij is de ontwerper van het online multiplayergame Trans, waarbij deelnemers een ontwikkeling ondergaan van slaaf naar opperheer en aan diverse gevaren worden blootgesteld. Merrit is zelf een curieuze verschijning. Onder andere door de bottransplantatie die hij op schedel heeft laten uitvoeren en het aan elkaar laten zetten van enkele van zijn vingers probeert hij te lijken op een opperheer uit zijn eigen computerspel.
Ziegler vermoedt dat Merrit meer weet van de dood van Collier. Denise Childers van de politie van Cedar Falls denkt er ook zo over. Beide vrouwen worden tegengewerkt door hun collegaÂ’s en hun meerderen, zodat ze zich genoodzaakt zien om samen te bewijzen dat Dirk Merrit meer van de situatie weet.
McAuley heeft met Opgejaagd wild een thriller geschreven met diverse subverhalen, waardoor het een geheel met veel afwisseling is geworden. Zo is er de beveiliger van Merrit die al een poosje in de gaten heeft dat Merrit aan het doordraaien is en er daarom uit wil stappen, maar daarvoor nog wel een laatste slag wil slaan. Ook is er de nodige aandacht voor een 16-jarige jongen in New York die verslaafd is aan het Trans en al bijna het hoogste bereikt heeft wat er in het spel te halen is.
Zelfs de personages met een achtergrondfunctie, zoals de moeders van Ziegler en Collier, krijgen meer inhoud mee dan dergelijke figuren in een gemiddelde thriller krijgen.
McCauley laat op het eind de diverse verhaallijnen soepel en gemakkelijk in elkaar vallen. Daarbij heeft hij voor de lezer diverse verrassingen in petto, omdat de verhaallijnen zich soms niet zo ontwikkelen als in een doorsnee thriller het geval is.
Qua schrijfstijl springt Opgejaagd wild er niet bovenuit, maar dat hoeft ook niet. Voeg aan al het voorgaande toe dat dit een boek een thriller met veel actie is, en je hebt het recept voor enkele uren gegarandeerd leesplezier.