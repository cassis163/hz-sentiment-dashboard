Smeulende Waanzin Lizi Mulder

Het e-book was mijn leesexemplaar voor deze recensie maar over de cover van het boek valt ook wat te vertellen. Het is een idyllische cover van de Zee met de titel Smeulende Waanzin in een opvallend,apart lettertype. De titel doet onmiddellijk nadenken en gissen en de interesse naar het boek toenemen.

Lore Bossuyt wordt uitgenodigd in Sint-Idesbald om op een tentoonstelling haar memeetje (oma) te herdenken. Eenmaal aangekomen in dit dorpje aan Zee ( Idesbald of Baaltje) gaan de poppen al snel aan het dansen. Lore wordt, door de voorzitster van het kunstcomité Artistiek Baaltje ,liever ver weg dan dichtbij gezien en haar onprettige jeugdherinneringen komen terug. Tijdens haar verblijf ontmoet ze ook Patrick Verbist ,haar vroegere jeugdvriend en zo komt de romantiek in een stroomversnelling.Stilaan wordt duidelijk dat iemand Lore weg wil en dat er in haar verleden geheimen zijn die ontsluierd moeten worden. Smeulende Waanzin is een boek waarin gensters figuurlijk uitgroeien tot kleine brandjes en later tot vuur. De schrijfster neemt haar tijd, bouwt het verhaal rustig op en laat ons eerst kennismaken met de dorpsbewoners en hun typische trekjes om zo stilaan te tonen hoe en waarom de dader zo handelt.

Smeulende Waanzin is het tweede boek van Lizi Mulder na Zinsbedrog en haar schrijfstijl is gegroeid. In dit boek gebruikt ze nog meer details,durft ze haar woorden te variëren en zet ze haar personages nog duidelijker neer. Net zoals in haar debuut is dit boek een combi van romantiek en spanning en kunnen we het een romantische thriller noemen.

Romantisch zwijmelen en raden over het verloop van de relatie en mee op zoek gaan naar de waarheid doet de lezer waarschijnlijk. Lizi kan karakters uitdiepen zodat je ze in levende lijve voor je ziet en romantiek en zelfs een tikje erotiek mooi verweven in een spannend verhaal. Smeulende Waanzin is geen typische thriller ,net zoals Zinsbedrog het ook niet was. Maar in het genre romantische suspense is dit een fijn boek van een goede schrijfster.

Of ze moet kiezen voor een opsplitsing en “echte” thrillers moet gaan schrijven of misschien romantische verhalen en dus een duidelijke keuze maken om op te vallen en door te breken? Dit zal de lezer beslissen maar dat ze een verfrissende aanpak heeft staat buiten kijf. De combinatie gaat haar goed af dus ik ben benieuwd of een duidelijke keuze voldoende voordeel oplevert.. Persoonlijk hou ik erg van haar mix en voor mij mag ze gewoon doorgaan zoals ze nu doet.

****
Misschien vindt de lezer de combinatie van romantiek en een beetje spanning wel de perfecte cocktail?