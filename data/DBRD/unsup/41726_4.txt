Shari Lapena was werkzaam als advocate en docente Engels voordat ze ging schrijven. Ze begint met het schrijven van romans. Het stel van hiernaast is haar thrillerdebuut en dit werd een wereldhit. Een vreemde in huis is haar tweede thriller.
Normaal schrijf ik ook altijd iets over de cover en de ontwerper, maar op het manuscript dat ik lees, zijn deze gegevens nog niet vermeld.
De vertaling is van Ireen Niessen. Ze vertaalde ook Achter gesloten deuren en Gebroken van B.A. Paris.

Tom Krupp is accountant en woont in Upstate New York. Op een avond komt hij thuis van zijn werk en merkt dat zijn vrouw niet thuis is. Hij denkt dat ze een boodschap doet. Maar dan merkt hij dat de voordeur niet op slot zit, ze haar telefoon en tas niet heeft meegenomen. Hij wordt ongerust en belt vriendinnen om te vragen of zij weten waar ze is. Niemand weet het. Net als hij 112 heeft gebeld, gaat de bel: de politie staat voor de deur met de mededeling dat Karen een auto-ongeluk heeft heeft gehad in een deel van de stad waar ze nooit zou komen. Ze is met haar auto tegen een telefoonpaal gereden omdat ze te hard reed en een rood verkeerslicht negeerde. Ze heeft een hersenschudding en schrammen en blauwe plekken. en ze heeft autograde amnesie. Ze kan zich niets herinneren van het ongeluk en waarom ze daar was.
Gelooft Tom haar en wat te denken van de politie als zij in de buurt van het ongeluk een vermoorde man vinden en er bewijzen zijn dat Karen daar is geweest? Kent Tom zijn vrouw wel? Wat heeft ze te verbergen? Of weet Tom iets en heeft hij geheimen die het daglicht niet kunnen verdragen? En wat weet Brigid?

Het verhaal wordt verteld vanuit een wisselend perspectief. We leren steeds meer over Tom, Karen en overburen Brigid en Bob. De politie in de personen van agent Fleming, agent Kirton en de recherche met rechercheurs Rasbach en Jennings doet onderzoek naar het ongeluk en de moord. We krijgen steeds wat meer details over wat er gebeurd is.
Heel duidelijk wordt beschreven hoe achterdocht een relatie langzaam kapot maakt. Tom en Karen geloven steeds minder van wat de ander zegt. Heeft Karen echt haar geheugen verloren of speelt ze het? En waarom vertelt ze nooit iets over haar verleden? Kent Tom zijn vrouw eigenlijk wel? Is ze wel wie ze zegt dat ze is? En wat spookt Tom uit als hij zegt ergens te zijn, maar daar niet was? Er verschijnen heel snel scheuren in hun onderling vertrouwen en daarmee in hun relatie. Dat de politie blijft wroeten en moeilijke vragen stellen helpt niet mee.
Alle personages zijn driedimensionaal beschreven. Volledige mensen met hun goede en slechte kanten. De emoties worden zeer goed neergezet, je kunt je goed inleven in de karakters. Karen, met haar onbekende verleden en haar wereld die instort na haar auto-ongeluk. Niemand die haar gelooft, zelfs haar eigen man niet. Tom, die geheel ontredderd is na Karen's ongeluk. Alles waarvan hij dacht dat waar was, komt op losse schroeven te staan. Brigid, die altijd haar hulp aanbiedt, maar het moeilijk vindt dat Karen haar niet vertrouwt, haar geen deelgenoot maakt van haar zorgen. Ze leeft met haar stille verdriet, honger naar aandacht en liefde dat langzaam verandert in iets donkerders. En haar man Bob, die zo van zijn vrouw verwijderd is, dat hij haar niet meer kent. Hun beider verdriet heeft hen uit elkaar gedreven.
Ieder heeft zijn eigen motieven voor zijn acties. Dit leidt tot een climax waar niemand onbeschadigd uitkomt. Vooral het einde was zeer verrassend. Deze zette alles weer op zijn kop.
Het plot is zeer goed uitgedacht en alle verhaallijnen worden mooi uitgewerkt en afgerond. Misschien dat er een tweede deel komt. Het einde laat hier zeker ruimte voor.