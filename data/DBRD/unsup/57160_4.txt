Dit is een roman over jezelf kunnen zijn op een plek waar jij je het best aardt en past. De Schotse Flora probeerde haar weg in Londen te vinden, ver weg van de normen en waarden van haar thuis op het verzonnen eiland Mure. Haar moeder stimuleerde Flora om haar vleugels buiten het eiland uit te slaan. Zij was niet de enige jongere die zijn geluk buiten dit eiland zocht. Het eiland vergrijst snel. In het geval van Flora pakte het goed uit, dat ze door haar werk gedwongen werd terug te keren naar haar geboortegrond. Het zorgde er voor dat ze onafgedane zaken kon afronden en ze vindt ook de liefde weer terug in haar leven. En deze liefde betreft niet alleen de man van haar dromen.
Dit is een heerlijke roman dat even Schots bloed door mijn Hollandse aderen deed stromen. Ik rook de frisse lucht, ik voelde de ruige natuur onder mijn voeten en waaien door mijn haren. Ik zag de prachtige verten, hoogten, natuur en mooie wilde dieren. Ik proefde de heerlijke producten van het eiland en dat zonder van mijn stoel af te komen en een grammetje aan te komen. Mooi boek als een bundel logisch opeenvolgende verhalen voor het slapen gaan.