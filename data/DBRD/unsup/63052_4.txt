Het derde deel uit het Vriendendrieluik van Astrid Harrewijn heeft de titel “Vrienden voor het leven”. In dit deel beschrijft ze het leven van Kiki, die als intermediair in de kunstwereld actief is. Een wereld, waarin het draait om geld, drugs en seks.
Astrid Harrewijn beschrijft op een plezierige en humoristische wijze de gebeurtenissen gedurende een hectisch jaar in het leven van Kiki. Na het openen van een tentoonstelling van Jeff Koons in het Stedelijk in Amsterdam komt haar leven in een stroomversnelling. De geplande maand vakantie kan ze op haar buik schrijven. In plaats hiervan wordt ze geleefd en rolt ze van de ene penibele situatie in de andere. Hoe redt ze zich hier uit? Gelukkig krijgt ze steun van haar vrienden.
Vrienden voor het leven is een heerlijke feelgoodroman. Thema’s zijn liefde en vriendschap. De personages worden op een leuke manier beschreven en komen heel geloofwaardig over. De humor, die Astrid Harrewijn gebruikt, is echt ‘verslavend’. Heel veel situaties in het boek zijn herkenbaar en levensecht.
De personage Kiki komt chaotisch en onhandig over en doet soms vreemde en onvoorspelbare dingen; toch krijg je als lezer sympathie voor haar en ga je haar waarderen. Hoewel het verhaal op een luchtige en humoristische wijze is geschreven, zijn de problemen (verslaving en afpersing) toch uiterst serieus.
Jammer vond ik het dat klusjesman Gijs geen grotere rol heeft gespeeld in dit boek. Wellicht dat er nog een vierde boek komt met hem in de hoofdrol. Ik zal het zeker gaan lezen!