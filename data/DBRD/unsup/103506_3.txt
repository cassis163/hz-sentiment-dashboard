Ik heb dit boek met plezier gelezen. Ik vond het bij tijd en wijle heel spannend en ik wilde ook heel graag weten waarom en wie achter de ontvoering van Faith’s moeder zat. De eerste gedachte is natuurlijk dat het iets met haar politieverleden bij de narcoticabrigade zat maar als je meerdere boeken van Karin Slaughter hebt gelezen, zoals ik dat heb gedaan, weet je dat het allemaal niet zo simpel is als het lijkt. Het minste gedeelte van het boek vond ik toen het ging over de rivaliserende bendes: teveel informatie en niet alles is even interessant. En soms ook overbodig zoals bijv. het bezoek aan Robert Ling in het speciaal beveiligde deel van de gevangenis.
Maar ik heb vooral genoten van de hoofdpersonages. Faith Mitchell was gelukkig niet meer zo krengerig als zij in de vorige boek(en) overkwam, met name in Genesis (ik had op een gegeven moment wel genoeg van die bazige en krengerige vrouwen rond Will Trent). En het was prettig om meer over Faith’s achtergrond te lezen, over de periode van haar tienerzwangerschap en haar familierelaties. En je krijgt ook iets meer inzicht in de relatie van Will met Amanda Wagner, maar ook in het karakter van Amanda zelf. En aan het eind van het verhaal weet je dat er nog iets is dat Will en Amanda verbindt en ik ben heel benieuwd wat dat is. Angie Polaski is en blijft een zeer onaangenaam persoon (welke verzachtende omstandigheden je ook voor haar wilt aanvoeren) en ik hoop maar dat zij echt definitief uit het leven van Will verdwijnt. En ik was blij, heel blij, om te lezen dat Will eindelijk de liefde en aandacht krijgt die hij zo ontzettend verdient. Een mooie romantische verhaallijn in deze misdaadthriller!