In absurd korte tijd verliest Layla alles wat ze haar hele leven als vanzelfsprekend heeft genomen: Haar spullen, haar huis, haar rechten en haar vrijheid. Dit allemaal omdat angst is omgeslagen in waanzin. Islamofobie heeft personen in hoge posities ertoe gedreven om onschuldige mensen los te rukken uit hun dagelijkse levens om ze samen te brengen in een interneringskamp midden in de woestijn. Hoe graag de directeur het ook afschildert als een hechte, gelukkige community; Layla weet hoe het werkelijk zit... het is een gevangenis.

Al vanaf het begin wordt duidelijk dat Layla een felle hoofdpersoon is. Waar haar ouders haar regelmatig proberen te overtuigen dat ze maar beter bevelen op kan volgen en de gebeurtenissen kan accepteren peinst Layla daar niet over. Van de ene kant maakt dat haar tot een typische YA heldin, van de andere kant is het boek zo realistisch geschreven dat je je daardoor wel af en toe irriteert over de risico's die ze neemt. Niet alleen met haar eigen leven, maar ook met dat van anderen. Dit kan het zo nu en dan moeilijk maken om je echt in te leven in de hoofdpersoon.

De auteur beschrijft het zelf als een dystopische roman die zich vijftien minuten in de toekomst afspeelt en tijdens het lezen voelt het inderdaad heel erg dichtbij allemaal. Islamofobie is een groeiend probleem en mensen die bang zijn zijn ook roekeloos. "Ingesloten" is dan ook een belangrijk boek wat hopelijk veel mensen aanzet tot nadenken.

Layla zet sowieso aan tot nadenken, want door haar acties word je als lezer af en toe gedwongen om jezelf af te vragen: "Zou ik dat ook durven als ik in Layla's situatie zou zitten?" Ik denk dat dit boek er zo hard in hakt omdat het antwoord voor veel mensen 'nee' zou zijn. Toch zou het boek waarschijnlijk nog meer impact hebben gehad als de auteur zo her en der wat meer had uitgebreid over de barre omstandigheden in het kamp en wat minder over wat er allemaal omging in Layla's hoofd. Doordat haar gedachten en motivatie zo hapklaar werd opgediend wist het boek nergens echt te verrassen. Choqueren? Jawel. Verrassen? Nee.

"Ingesloten" is een belangrijk, aangrijpend verhaal wat je ook na het lezen niet zomaar los zal laten.