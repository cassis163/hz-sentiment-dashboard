Nadat ik de vorige twee delen herlezen had, was ik heel benieuwd naar het derde deel, het eerste deel van deze serie dat ik nog niet eerder gelezen had. En ik werd nergens in het boek teleurgesteld. Vanaf de allereerste pagina tot aan de allerlaatste hield het boek mijn aandacht vast en was ik erop gebrand om zo snel mogelijk door het verhaal te vliegen.

Hoewel ik nog altijd niet zelf verliefd zou kunnen worden op Patch, voel ik wel de aantrekkingskracht tussen Nora en hem. Ik vind ze leuk en lief samen en ik merkte aan het begin van het boek dat ik even bang was dat we maar weinig interactie tussen hen zouden zien. Gelukkig had ik daarin ongelijk en vanaf het moment dat ze elkaar weer tegenkwamen heb ik met een grote glimlach zitten lezen.

Wat ik bijzonder knap vind aan deze serie, is de opbouw van de individuele boeken. Het is een serie en het verhaal loopt door van het ene in het andere boek, maar toch kent elk losstaand boek een mooie, afgeronde spanningsboog. Dit boek vormt daarop geen uitzondering en de finale aan het einde was weer adembenemend spannend en interessant.

Ik ben erg benieuwd naar het volgende en laatste deel. Ik vermoed dat ik het heel snel ga oppakken.