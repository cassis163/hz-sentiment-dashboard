Bij het lezen van de proloog had de auteur meteen al mijn aandacht te pakken. Met open mond las ik hoe Mirte bij thuiskomst ontdekte dat Hans totaal onverwacht hun appartement had verlaten met alles wat van hem was, zonder ook maar enig bericht te hebben achtergelaten. Geen briefje, ze had ook geen sms-je gehad of was gebeld. Volslagen verrast beseft ze dan wat er gebeurd is.
'Hij had haar verlaten. Als een dief in de nacht was hij weggegaan, maar dan overdag. Waarom?'

In deze roman gebeuren dingen waarvan ik de hoop uitspreek dat ik daar nooit mee te maken krijg.
Een angstaanjagend idee! Mirte is soms wanhopig, voelt alsof ze in drijfzand geraakt is en is zeker verward door wat er gebeurt, maar ze blijft op de een of andere manier zichzelf. Een sterke persoonlijkheid, deze hoofdpersoon. Iemand die je het beste gunt.

Een verhaal over hoe het leven kan zijn. Zoveel emoties uit het echte leven; liefde en bedrog, hoop, vertrouwen en teleurstelling komen aan de orde in 'Drijfzand'.
De dagen worden nu korter, het wordt kouder buiten. Een uitgesproken tijd voor deze heerlijke roman met spannende momenten die er voor zorgen dat je aan het boek gekluisterd blijft.
Dit is een ware aanrader, geschikt voor een breed publiek.