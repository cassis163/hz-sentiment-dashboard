Het boek begint met De Verering van Isis, hier wordt in het kort uitgelegd dat Isis bekend stond als vruchtbaarheidsgodin en als een meesteres van magie. Dan volgt een proloog die zich afspeelt 2130 jaar voor Christus. Na het lezen van de verering en de proloog vraag je je als lezer wel af wat dit boek gaat brengen, welke kant dit op gaat.

Allereerst gaat het boek terug naar 1989, het jaar waarin Rita is overleden. Rita heeft jaren daarvoor haar man Rogier verlaten om in Frankrijk te trouwen met François, een burgermeester die ze tijdens een vakantie met haar gezin had ontmoet. Als lezer val je midden in een ruzie tussen Rita en François, de ruzie lijkt om (stief)zoon Bram te gaan maar het is onduidelijk wat er nu precies aan de hand is. Wel is duidelijk dat François een man met aanzien is maar ook een vreemde vogel.

In het volgende hoofdstuk zijn we 21 jaar verder en volgen we Isis, de dochter van Rita en Rogier. Isis en haar broer Bram zijn na het overlijden van hun moeder bij hun biologische vader in Nederland gaan wonen, maar Bram is na 2 jaar halsoverkop vertrokken en heeft nooit meer iets van zich laten horen. Op dit moment heeft Isis haar vader ook al 4 jaar niet gezien maar haar vriend Walter heeft een ontmoeting met Rogier geregeld voor haar 31e verjaardag en ook broer Bram lijkt van de partij te zijn. Helaas komt Bram niet opdagen bij het georganiseerde etentje maar Isis spreekt hem wel de volgende dag. Het is een heel kort gesprek maar het zet haar wereld wel op zijn kop als hij beweert dat hun moeder destijds helemaal geen zelfmoord heeft gepleegd zoals altijd gezegd was, maar dat zij vermoord is door hun stiefvader…. Isis zet haar broer in eerste instantie de deur uit maar het blijft maar malen door haar hoofd en ze besluit haar vader in te lichten over de uitspraak van Bram. Dan blijkt dat Rogier helemaal niet zo verbaasd is over deze uitspraak!

De zoektocht naar de waarheid over haar moeder zal even moeten wachten omdat het bedrijf wat Walter en Isis samen hebben een grote opdracht binnen haalt waarvoor Isis halsoverkop naar Egypte moet vertrekken. Deze zakenreis neemt echter een onverwachte wending als blijkt dat Isis misschien in gevaar is in Egypte….

Het hele boek draait uiteindelijk om de godin Isis. François lijkt een ongezonde interesse voor haar te hebben. Daarnaast is hij ook de oprichter van een mannen sociëteit in zijn dorp in Frankrijk die de naam draagt van de overleden echtgenoot van de godin : Osiris. Wat deze sociëteit precies doet weten eigenlijk alleen de leden, er wordt nooit over gesproken maar het lijkt een broedplaats voor activiteiten die het daglicht niet kunnen verdragen. De Egyptische Mythologie neemt een belangrijke plaats in in dit boek en het helpt wel als je als lezer hier een klein beetje interesse in hebt maar het is niet noodzakelijk.

De personages zijn wat oppervlakkig ,dit is niet hinderlijk maar het zorgt er wel voor dat de dingen die ze doen of juist niet doen soms wat onbegrijpelijk zijn. De uitwerking van het plot is een beetje ver gezocht maar als lezer wil je toch graag weten hoe het afloopt. De titel is heel goed gekozen, evenals de cover al had het oog misschien iets meer groen kunnen zijn?