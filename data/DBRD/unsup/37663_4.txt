Het laatste waar Rebus, Rankins speurder, behoefte aan heeft, is een bende persmuskieten die rond zijn deur zwermen. Ze willen een oude zaak oprakelen waaraan Rebus zowat twintig jaar geleden werkte. Samen met zijn chef en mentor zorgde hij er toen voor dat ene Spaven veroordeeld werd voor de onthoofding van een jonge vrouw. Spaven werd door schrijfsels uit de cel beroemd én hield tot zijn dood zijn onschuld staande. Werd de verkeerde opgepakt? Had Rebus destijds een te groot vertrouwen in zijn baas? Feit is dat deze hele oprakeling én Rebus uit zijn gewone doen brengt én flink op het verkeerde moment komt. Want Schotland wordt geteisterd door 'Johnny Bible', een na-aper van seriemoordenaar Bible John, die in de jaren 70 minstens drie vrouwen vermoordde en verkrachtte. Bovendien is Rebus recent overgeplaatst naar een ander kantoor, waar ze hem enigszins koel ontvangen. Op de koop toe wordt er een moord gepleegd in zijn district, dat hem via onderwereldbaas Uncle Joe naar Aberdeen brengt.
Aberdeen staat gelijk met olie. Rankin ontmoet er mannen die op booreilanden werken, corrupte agenten, captains of industry, nightclubeigenaars en ander schoon volk. Zoals al die vrouwen die hem proberen te verleiden. Maar daar trapt Rankin niet in! Hij weet zelf ook wel dat hij -oude zuipschuit- er ooit florissanter uitzag. Dus... wat zit erachter?

Op zijn onvolprezen eigen wijze bijt Rebus zich in al deze zaken vast. Hij trapt daarbij gretig tegen enkele schenen en waar ze kunnen, trappen de anderen terug. De zaak Spaven wordt van hogerhand heropend. Rebus wordt verdacht in de zaak Johnny Bible en opgezadeld met een fulltime oppasser. Hij krijgt ook enkele rake klappen. Kortom, Rebus heeft het in deze schitterende thriller niet onder de markt. Rankin schreef een spannend boek vol vaart met nieuwe perspectieven voor de figuur Rebus. Dat is wat series boeiend maakt: levensechte, evoluerende karakters. Vier sterren.