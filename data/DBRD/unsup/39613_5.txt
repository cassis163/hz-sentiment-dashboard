Twee jongens beleven hun jeugd samen met Eva, ze wonen in een klein Vlaams dorp. Ze noemen zich de Drie Musketiers. Als de jonge kerels gaan puberen wordt de wereld van het drietal op zijn kop gezet. Je merkt niet eens wat er fout gaat… Dertien jaar later rijdt Eva terug naar Bovenmeer, haar geboortedorp, een groot ijsblok in haar kofferbak is haar reisgezel.

Is Lize Spit een eendagsvlieg en haar debuutroman Het smelt een hype? Deze lezer is van mening dat we nog lang niet alles van dit raspaardje hebben gelezen. Deze pittige dame komt vanuit het niets opdagen en verovert in één keer de harten van ontelbare lezers. Lize “spit” haar verhaal grondig uit en doet dit in een directe taal en in een swingend ritme. Op intelligente wijze houdt ze tijdens haar vertelling een aantal details achter. De lezer moet immers ook kunnen gissen, toch? Zelf groeide ze op in een dorpje in de Antwerpse Kempen. Ze creëerde met Bovenmeer een gelijkaardig fictief plaatsje dat ze beschrijft door het projecteren van dorpsbeelden. Het smelt is een verhaal dat balanceert tussen heden en verleden. Deze debutante heeft geen haast tijdens de weergave van haar verhaal; ze ontleedt uiterst minutieus haar hoofdpersonages. Spit legt hun psyche helemaal bloot, want bij ieder karakter hapert er wel wat. Zo komen thema’s als alcoholmisbruik, depressiviteit, wraak, beschadiging van kinderen aan bod. Bijna 500 pagina’s lang hang je aan de lippen van deze schrijfster, nooit gaat ze onderuit. Je wil steeds het fijne van de zaak weten. Zoals haar Nederlandse collega Nina Weijers, zo schrijft ook Spit op een vernieuwende en erg frisse manier. Een ijskoud bad, een zegen voor het literaire landschap.
Het wordt reikhalzend uitkijken naar de volgende klap die Lize Spit gaat uitdelen bij haar (steeds zo gevreesde) tweede roman. Erg benieuwd ook naar de verfilming!