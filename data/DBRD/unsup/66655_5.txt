‘Onverwacht’ is de derde new adult roman van Rebecca Yarros die in het Nederlands is vertaald. Hoofdpersonen van ‘Onverwacht’ zijn Samantha (Sam) en Grayson. Al snel is duidelijk dat ze allebei een verleden met zich meedragen, maar wat dat precies is wordt in de loop van het stukje voor stukje duidelijk. Er is een enorme aantrekkingskracht tussen Sam en Grayson, in de eerste plaats fysiek maar al snel worden ze ook verliefd op elkaar.

Aan new adult kleeft nog wel eens het vooroordeel dat het oppervlakkige romannetjes zijn, maar het woord zegt het al, het is een vooroordeel. De hoofdpersonen van ‘Onverwacht’ maken een behoorlijke ontwikkeling mee. Ze leren geleidelijk aan zich steeds meer voor elkaar open te stellen en zich bloot te geven. Om samen een leven op te kunnen bouwen, zullen ze hun verleden moeten loslaten en ermee in het reine komen. Een van de thema’s van ‘Onverwacht’ is het overwinnen van jezelf en dat doen Grayson en Sam ieder op hun eigen manier.

Grayson wordt hierbij enorm dwars gezeten door zijn familie. Zijn irritante zusje, dat vindt dat Grayson zijn leven moet stopzetten voor zijn vriendin Grace die al jaren in coma ligt. Maar hij moet vooral loskomen van zijn vader, die denkt te weten en te kunnen bepalen hoe zijn zoon zijn leven moet invullen en wel heel ver gaat in zijn pogingen dit te beïnvloeden.

Het perspectief in ‘Onverwacht’ wisselt voortdurend tussen Grayson en Samantha. Je leest zo het verhaal van verschillende kanten en krijgt een completer beeld. Doordat je stukje bij beetje leest wat hen is overkomen, blijft het boek tot het eind boeiend én verrassend. Er zijn een paar onverwachte wendingen, waardoor je soms even wilt terug te bladeren om gebeurtenissen met deze extra informatie nog eens te laten bezinken.

De verklaring van de titel ‘Onverwacht’ ligt nogal voor de hand en past in ieder geval mooi bij de titels van de twee voorgaande boeken. Er gebeuren nogal wat onverwachte dingen in het boek, waarvan een enkele erg onrealistisch lijkt, en voor de hoofdpersonen komt hun relatie op een nogal onverwacht moment. Toch vind ik persoonlijk de originele Engelstalige titel ‘Beyond what is given’ nog net wat meer de lading dekken! Het onverwachte zit er in, maar ook een perspectief: verder gaan en misschien ligt er wel iets heel moois in het verschiet!

Ook de hoofdpersonen uit ‘Onverminderd’ (Ember en Josh) en ‘Onbereikbaar’ (Paisley en Jagger) komen geregeld hun opwachting maken. De drie boeken zijn overigens prima los van elkaar te lezen, maar het lezen van het derde deel maakt wel enorm benieuwd naar het nog niet gelezen tweede boek.

Rebecca Yarros schrijft vlot en haar boeken lezen makkelijk en snel. Mij weet ze iedere keer te raken en er zijn genoeg momenten in het boek die inspelen op je emoties. Passend bij het genre is Rebecca Yarros expliciet, net zoals Sophie Jackson, en daarmee voor een Amerikaans boek verfrissend. Opvallend is dat de mannen in de boeken van Yarros een militaire achtergrond hebben. Als je je realiseert dat Yarros zelf ook met een militair is getrouwd die al meermalen is uitgezonden, is het overigens niet zo verrassend meer.