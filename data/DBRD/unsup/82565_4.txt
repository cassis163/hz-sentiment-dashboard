Bij een antiquariaat in Parijs wordt van de Romeinse schrijver Plinius de Jongere een onbekende tekst aangeboden. De conservator, Anthony Mulligan van het Brits Museum, beseft dat het om een unieke tekst gaat.

De Nederlandse scenarioschrijfster Esther van Baerle wordt gevraagd mee te werken aan een internationale film die de vrouwenhaat binnen de Rooms-katholieke kerk aan de kaak stelt op basis van hetzelfde document en
als ze op bezoek gaat bij haar vroegere professor, een expert op het gebied van manuscripten uit de oudheid, treft ze hem badend in het bloed in zijn werkkamer aan.

Esther doet een beroep op de geschiedkundige expertise van Anthony Mulligan, voormalig luitenant van de elite –SAS-corps van het Britse leger.
Samen worden ze meegezogen in een meedogenloze intrige en ontdekken ze de duistere kanten van de oerconservatieve katholieke organisatie ‘Het Legioen van Christus’.

Ze ontdekken niet alleen hoe Maria Magdalena en andere belangrijke vrouwen in het Christendom werden verketterd, maar ook hoe gevaarlijk fake nieuws uit de oudheid zelfs vandaag de dag nog van invloed is.
Worden zij slachtoffers van de religieuze fanatici die de onderdrukking van de vrouw verdedigen?

Aan de cover zie je meteen dat het verhaal te maken heeft met de Rooms-katholieke kerk en nadat ik de tekst op de achterflap had gelezen, was mijn interesse gewekt.

Na het begin van de twee verhaallijnen zie je al vrij snel het verband ertussen. Dat de auteur, Chris Houtman, kennis van zaken heeft is duidelijk te merken en de combinatie van informatie uit het heden en verleden geven het verhaal een soepele compactheid, waardoor het vlot en zonder moeilijk taalgebruik leest.

De meeste karakters, uitzonderingen daargelaten, ondergaan in het verhaal geen grote veranderingen en dragen genoeg bij om het geheel compleet te maken.

Het verhaal is een goede combinatie van fictie en non-fictie, waardoor ik me helemaal kon verliezen in het verhaal, maar het deed me ook realiseren dat de Rooms-katholieke kerk niet erg blij zal zijn met de wijze waarop de religie wordt vertolkt..

Boeken met een onderwerp over de kerk scheppen bij mij altijd een bepaalde verwachting qua opbouw van het plot en de spanning en “Het negende gebod” voldeed geheel aan die voorstelling.

Chris Houtman heeft een feministische rol in “Het negende gebod” ingebracht en is een waardige opvolger van zijn debuut “Akte van berouw”.