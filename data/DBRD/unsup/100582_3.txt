Dit moeilijk verkrijgbare boek (ik kocht het tweedehands via boekwinkeltjes) biedt een aardige inkijk in het schrijven van een lang gedicht. Allereerst door de nalatenschap van Edgar Allan Poe zelf, door zijn beroemde gedicht The Raven te lezen en hoe hij in het essay "Hoe ik 'De Raaf' schreef" beschrijft hoe hij het dichten heeft aangepakt.
Meer nog door de drie vertalingen van het gedicht in het Nederlands naast elkaar te kunnen lezen en vergelijken. Het is leuk om te zien hoe de drie vertalers, naast Bob den Uyl zijn dat John F. Malta en Gerard den Braber, verschillende oplossing bedenken voor de karakteristieken van dit gedicht. Vervolgens kun je zelf bepalen welke versie je het meeste aanspreekt.