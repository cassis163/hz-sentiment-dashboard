Rachel Gibson (1961) won verschillende prijzen met haar romantische boeken. In 1998 werd haar debuut, Gewoonweg onweerstaanbaar, meteen een bestseller. Ze wordt geprezen vanwege haar vermogen om de lezer mee te laten leven met haar karakters, de zinderende spanningsopbouw in haar verhalen en niet te vergeten haar humor.

In Kus me dan! ontmoeten we Vivien Leigh Rochet, een knappe, wereldberoemde actrice die noodgedwongen terugkeert naar het stadje waar ze opgroeide. Haar moeder is overleden waardoor ze alleen op de wereld achterblijft. 

Vroeger woonde ze samen met haar manisch depressieve moeder in het koetshuis van een landgoed. Haar vader heeft ze nooit gekend. Samen met haar moeder deed ze klusjes in de huishouding op het landgoed van de familie Whitley-Shuler. Ze had een hekel aan mevrouw Withley-Shuler en haar twee zoons, omdat ze zich altijd de mindere voelde. Ze uitte dit door dwars te liggen en kattenkwaad uit te halen. Toen ze ouder werd, moest ze voor haar moeder zorgen wanneer die een depressieve bui had.

Wanneer ze terug is in haar geboorteplaats merkt ze dat de verhoudingen veranderd zijn. Mevrouw Whitley-Shuler blijkt minder kil dan ze had gedacht en ook de jongens lijken best mee te vallen. Met name Henry, die ze vroeger Enge Henry noemde, is eigenlijk heel erg interessant. Deze Henry bracht het grootste deel van zijn jeugd door op dure kostscholen. Hij is opgeleid om als dure advocaat veel geld te verdienen. Nadat hij op jonge leeftijd een hartaanval kreeg, besloot hij zijn hart te volgen en een minder stressvolle baan te zoeken.  Als kind vond hij Vivien maar een irritante sta in de weg die hem dwars zat wanneer ze maar kon. Hij heeft haar carrière met interesse gevolgd, maar is niet voorbereid op een vrouw die hem zo van zijn stuk brengt. Nu hij haar terugziet beseft hij dat ze volwassen is geworden en is uitgegroeid tot een heel aantrekkelijke vrouw.

Het is natuurlijk een voorspelbare romance wanneer een rijke knappe filmster die vroeger arm was en een knappe man van adel elkaar opnieuw ontmoeten. Toch verveelt het boek geen moment. De schrijfstijl is prettig met ongekunstelde dialogen en een goede spanningsopbouw. Vrijwel ieder hoofdstuk eindigt met een cliffhanger waarbij de broeierige spanning tussen de hoofdpersonen langzaam wordt opgebouwd.

Vivien is een sympathiek personage dat ondanks haar roem niet arrogant is geworden. Ze heeft verdriet om het verlies van haar moeder en ze voelt zich kwetsbaar. Henry is een echte stoere man. Hij heeft zijn snelle baan in de stad opgegeven voor een beroep waarin hij met zijn handen kan werken. Hij volgt zijn hart en probeert steeds het goede te doen, al slaagt hij daar niet altijd in.

In deze roman worden de nodige zware thema's aangesneden, zoals het verlies van een ouder en het omgaan met iemand die manisch depressief is, maar ze worden maar licht aangeraakt. Het boek draait met name om de romantische verwikkelingen tussen Henry en Vivien.  De seksuele spanning in het verhaal zindert zonder plat te worden. Voeg daaraan nog de nodige humor toe en alle ingrediënten voor een heerlijk romantisch boek zijn aanwezig.