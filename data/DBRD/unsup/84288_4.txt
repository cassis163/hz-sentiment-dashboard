De Zweedse schrijfster Camilla Grebe (1968) schreef samen met haar zus Åsa Träff de Siri Bergman serie en in samenwerking met Paul Leander-Engström kwam de Moskou Noir serie tot stand kwam. De thriller De minnares (2016) was haar solo debuut en Dagboek van mijn verdwijning is haar tweede thriller.

Achter een hoop stenen in de buurt van het in verval geraakte dorp Ormberg vond Malin Brundin het skelet van een meisje. Acht jaar later wordt de zaak opnieuw geopend en wordt Malin die nu politieagente is aan het onderzoeksteam toegevoegd. Zij werkt daarin samen met profiler Hanne Lagerlind en inspecteur Paul Lindgren. Op een dag verdwijnen Hanne en Peter. Alleen Hanne wordt teruggevonden. Zij kan zich van de gebeurtenissen niets herinneren. Een paar dagen later wordt op de plek waar het skelet werd gevonden het lichaam van een vermoorde vrouw aangetroffen. Bestaat er een verband tussen deze twee zaken en de verdwijning van Peter Lindgren?

Camilla Grebe heeft het verhaal heel knap in elkaar gezet en met haar fraaie taalgebruik een uitstekende thriller geschreven die veel elementen bevat die typerend zijn voor veel thrillers die uit het hoge noorden komen: een donkere sfeer, winterse weersomstandigheden en prachtige landschappen. Het is verhaal is boeiend en spannend, er zijn veel plotwendingen en een geweldige twist aan het einde van het verhaal.

Dagboek van mijn verdwijning wordt verteld vanuit wisselende perspectieven. Malin is in het dorp geboren en opgegroeid en zij wil de verstikkende gemeenschap zo snel mogelijk verlaten en een nieuw leven beginnen in Stockholm. Zij heeft nogal wat vooroordelen over de asielzoekers die in Ormberg wonen en die zij medeverantwoordelijk houdt voor de desolate situatie van het dorp en die zij in verband brengt met de misdaden die het team onderzoekt. Hanne is een wat oudere vrouw die tekenen van dementie begint te vertonen en dit zoveel mogelijk probeert te verbergen door alles wat zij meemaakt en onderzoekt in een dagboek op te schrijven. Het proces waarin je wereld steeds kleiner wordt, waarin je gaat beseffen dat je alles zult verliezen, uiteindelijk ook jezelf heeft Camilla Grebe met heel veel gevoel op papier gezet. Een derde perspectief is dat van Jake, een veertienjarige kwetsbare jongen die worstelt met zijn ontwikkeling naar volwassen man. Hij vindt Hanna's dagboek waardoor hij ongewild geconfronteerd wordt met het politieonderzoek en het privéleven van Hanne. Drie boeiende hoofdpersonen met ieder een eigen verhaal.

Dagboek van mijn verdwijning is een overtuigende thriller waarmee Camilla Grebe opnieuw laat zien tot de top van de Scandinavische thrillerauteurs te behoren.