Vol enthousiasme begon ik aan het volgende deel van de VT serie en ik werd gelijk weer door het verhaal gepakt. Sanne is een beetje bijgekomen van alle gebeurtenissen uit het vorige deel en probeert samen met haar moeder haar leven weer op te pakken. Toch blijkt dat ze niet alles achter zich kan laten als het monster uit het Verminkte Toekomst weer om het hoekje komt kijken. Waarom stuurt hij geheimzinnige brieven naar Sanne en haar moeder en hoe krijgt hij dat vanuit de extra beveiligde gevangenis voor elkaar.
Dan speelt er nog een ander verhaal in dit boek. Het verhaal van de familie Adema, een moeder die haar zoon aan wil zetten tot moord, de zoon die wegvlucht en ook het verleden achter zich wil laten totdat blijkt dat dat ook niet lukt. Het lijken twee aparte verhalen maar ze komen met een grote knal letterlijk bij elkaar. Dat maakt dat dit deel van de VT serie weer een topper is. Het enige nadeel is dat het soms iets te toevallig lijkt wat er gebeurt maar dat is de fantasie van de thrillerschrijver en de thrillerlezer. Ik raakte door alle familiebanden soms een beetje in de knoop maar door het schrijven van een duidelijk epiloog kwam alles weer goed terecht en kon ik de auteur alleen maar bewonderen om haar schrijfkunst. Mooie karakters, goed gespeelde scenes en ruimte voor het persoonlijk leven van Sanne die toch een rode draad is door de delen heen. Ik heb genoten.