Sinds ik Staalhart ontving als recensie-exemplaar lag dit boek op mij te wachten op mijn nachtkastje. Toch begon ik stiekem steeds in een ander boek en waarom? Geen flauw idee! Misschien was het de combinatie van fantasy en science fiction die me op voorhand een beetje bang maakte, maar toen ik eenmaal in dit boek begon was ik op slag verliefd. Wat een pageturner, wat een toffe personages en wat een origineel en spannend verhaal. Ik kijk nu al uit naar het vervolg! In de wereld van David wordt de gewone mens onderdrukt door Epics; mensen die bijzondere superkrachten hebben ontwikkeld. Sinds Calamity aan de hemel verscheen kregen deze Epics niet alleen een gave, maar ook een onstilbare honger naar macht en destructie. Niemand durft zich tegen de Epics te verzetten, behalve de Wrekers. Deze geheimzinnige groep maakt er hun missie van om Epics uit de weg te ruimen. David is vastbesloten zich aan te sluiten bij de Wrekers en heeft maar één doel: hen overtuigen hun vizier te richten op Staalhart. Staalhart is niet alleen de wrede tiran die heerst over Newcago, maar ook de Epic die de moord van David's vader op zijn geweten heeft. David zint op wraak. Staalhart heeft een zeer originele toekomstvisie en is eigenlijk een combinatie van science fiction en fantasy. De wereld waarin sommige mensen over superkrachten beschikken deed me een klein beetje denken aan het Wild Cards universum onder redactie van George R.R. Martin (met de boeken Spel der Spellen en Game Over), maar de uitwerking was gelukkig heel anders. Waar de verhalenbundel onder redactie van George R.R. Martin zich richt op het politieke aspect, wereldoorlogen en globalisering, krijgen we in Staalhart veel meer te maken met een plot gedreven door actie. Staalhart is vanaf de eerste pagina spannend en meeslepend. Gaandeweg krijg je steeds meer informatie over de Epics en de wereld waarin David leeft. Maar nergens is het een overdreven informatiedump, nee de details komen allemaal in korte brokjes en op het juiste moment. Ik zie Newcago helemaal voor me alsook de gangenstelsels onder deze stad. Sanderson weet beeldend te schrijven, zonder het tempo van het verhaal te minderen. Het leukste aan het hoofdpersonage David vindt ik dat hij enerzijds een nerd is, maar dat hij niet perfect is. Hij is onhandig met meisjes, weet sowieso niet al te goed hoe hij zich moet gedragen in sociale situaties en het bedenken van metaforen is niet bepaald zijn sterkste kant. Toch is hij alles behalve een watje en zal hij altijd vechten voor het goede, ook al staat zijn eigen leven op het spel. Ook van de andere personages hebben een aantal mijn hart gestolen. Vooral Cody en Abraham vindt ik echt heel tof, maar ik weet nog niet zo goed wat ik van Megan vind. Daarentegen is mijn gevoel over Prof heel duidelijk - dat vind ik maar een onsympathieke man! Het plot van Staalhart klopt tot in de details. Wanneer David tegen het einde een belangrijke ontdekking doet (eigenlijk zijn het er meerdere), dan zie je ook de tekenen in het verhaal die je in de goede richting hadden kunnen wijzen om dit zelf te ontdekken. Eén van zijn 'ontdekkingen' had ik dan ook al geraden, maar de andere kwam voor mij totaal onverwacht. De ontknoping van dit boek is mega spannend. Ik zal dan ook maar toegeven dat ik Staalhart op één dag gelezen heb, omdat ik echt MOEST weten hoe het verhaal zou aflopen. Even een dagje geen sollicitatiebrief verstuurd, maar mezelf helemaal laten onderdompelen in het Newcago vol met Epics. Na het lezen van Staalhart resten mij slechts twee vragen: Waarom ben ik niet eerder aan dit boek begonnen? en Wanneer verschijnt het vervolg? Staalhart is zo spannend, zo origineel en zo'n wervelwind van actie: met recht een boek naar mijn hart. De wereld die Brandon Sanderdon in dit boek weet te scheppen zit ingenieus in elkaar en ik kon niet stoppen met lezen. De personages zijn divers en hebben allemaal een diepere laag. De beeldspraak van ons hoofdpersonage is hilarisch, net als zijn pogingen tot flirten. Een aanrader, ook als je (nog) niet zo thuis bent in het Science Fiction genre.