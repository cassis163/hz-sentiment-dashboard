spannend en verslavend,Omdat in het verhaal van Het Shakespeare-geheim regelmatig wordt verwezen naar de oorspronkelijke titel, hier meteen de uitleg. De oorspronkelijke titel Interred with their bones verwijst naar de regels The evil that men do lives after them; The good is oft interred with their bones Prachtige woorden, afkomstig uit het toneelstuk Julius Caesar van William Shakespeare. En Shakespeare is waar het om draait, in dit verhaal. Wat dat betreft is de Nederlandse titel goed gekozen. Eigenlijk is Shakespeare zélf de hoofdpersoon, maar omdat de meest invloedrijke schrijver ter wereld nu eenmaal niet meer leeft, wordt het woord voornamelijk gedaan door Kate Stanley, net als schrijfster Jennifer Lee Carrell zowel auteur als regisseur. Auteur van boeken over Shakespeare en regisseur van Shakespeare-stukken.
Kate Stanley woont en werkt in Londen, Het verhaal begint op het moment dat zij getuige is van het afbranden van het Globe-theater, waar zij tot voor kort regelmatig repeteerde voor een uitvoering van Hamlet. Op de avond van de brand is Kate toevallig niet in het theater aanwezig omdat zij een afspraak heeft met Rosalind Howard, vroeger haar mentor, nu een vriendin-op-afstand. Rosalind komt plotseling bij de repetities opdagen, zegt dat ze iets bijzonders heeft ontdekt en geeft Kate een mooi ingepakt doosje. Diezelfde avond, na het afbranden van het theater, opent een geschokte Kate het doosje om iets te ontdekken dat haar uiteindelijk op het spoor zal zetten van een verloren gegaan toneelstuk van Shakespeare. Uiteraard is een dergelijk manuscript onbetaalbaar, zowel voor de toneelwereld als voor degene die zijn of haar hand op het stuk weet te leggen.
Ter geruststelling van de lezer: je hoeft zelf geen Shakespeare-fan te zijn om genoegen te beleven aan dit boek. Integendeel! Jennifer Lee Carrell heeft op bijzonder knappe wijze allerlei wetenswaardigheden over Shakespeare, zijn leven, zijn werken en zijn enorme invloed op de geschiedenis, samengebracht met een spannend verhaal. Want spannend is het. De plot lijkt eenvoudig  zoek toneelstuk  maar met slechts enkele hoofdpersonen en hier en daar een terugblik naar de tijd van Shakespeare weet zij een intrigerend leesweb te weven. De lezer wordt direct het verhaal ingezogen en zelfs als je nog nooit iets van Shakespeare hebt gelezen of gehoord (wat bijna niet mogelijk is) blijft het verhaal boeien.
Kate hoeft haar zoektocht gelukkig niet alleen te volbrengen. Zij krijgt hulp van haar oude vriend Sir James, een toneelspeler met een grote reputatie, en ene Ben, een neef van Rosalind, die een beveiligingsfirma heeft. Met deze mensen, maar gevolgd door de inspecteur die belast is met het onderzoek naar het afbranden van The Globe, reist Kate naar plaatsen waar belangrijke Shakespeare-boeken en geschriften bewaard zijn gebleven. Elke boekenliefhebber zal geschokt zijn bij het lezen van de passages waarin Jennifer Lee Carrell beschrijft hoe belangrijke geschriften aan de vlammen van een grote brand ten prooi vallen. Gelukkig is het maar een boek maar het is wel érg echt, soms.
De enige reden dat dit boek geen vijf maar vier sterren krijgt is omdat het tempo waarin het verhaal verteld wordt, wat onregelmatig is. In het begin gebeurt er allemaal genoeg, maar pas in het laatste kwart van het boek worden de echte interessante plotwendingen geïntroduceerd en wordt veel duidelijk. Hier en daar zijn de gebeurtenissen een tikje onwaarschijnlijk, en zijn er wel érg veel toevalligheden. Dat is jammer. Desalniettemin is dit een prachtig boek, een boek om vaak te lezen.