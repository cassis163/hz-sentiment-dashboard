We willen allemaal gelukkig zijn. Toch weten maar weinig mensen hoe we ons geluk werkelijk kunnen vergroten. We zoeken het vaak in de verkeerde zaken en bezigheden.

In De maakbaarheid van het geluk toont Sonja Lyubomirsky aan dat het vermogen om een gelukkig leven te leiden al voor 50% bij geboorte vastligt. 10% wordt bepaald door de omstandigheden en 40% door doelbewuste acties.

Omdat we onze genen niet kunnen veranderen, en het effect van veranderde omstandigheden slechts tijdelijk is, blijft de doelbewuste actie - in gedrag en gedachte - als enige beïnvloedbare geluksfactor over.

Dit vraagt om een mentale aanpassing en gedragsverandering. Sonja Lyubomirsky leert de lezer allereerst zijn geluksniveau te bepalen. Vervolgens geeft zij de lezer keuze uit een aantal strategieën die helpen bij het vergroten en laten voortduren van het geluksgevoel. Deze strategieën worden vervolgens beschreven, gevolgd door de beschrijving van een twaalftal geluksactiviteiten waarmee je kunt en eigenlijk ook moet oefenen.

Geluksactiviteit 1: Dankbaarheid tonen. We zijn geneigd om eerder naar het negatieve dan naar het positieve te kijken. Schrijf elke dag voor het slapen gaan, 3 tot 5 dingen op die goed zijn gegaan die dag. Je stuurt je brein naar positieve gedachtes. Uit eigen ervaring kan ik je vertellen dat dit echt werkt! Het vergroot je positieve denken, je optimisme, je zelfvertrouwen en nog veel meer.

Geluksactiviteit 2: Optimisme cultiveren. Als je jezelf in een bepaald toekomstbeeld ziet, zul je er alles aan doen om je doel te halen en kun je flexibel met tegenslag omgaan. Optimisten hebben een actieve houding, geven niet snel op en hebben meer succes. Durf te dromen over je best mogelijke toekomst en ga er van uit dat het werkelijkheid kan worden. Schrijf dit zo uitvoerig mogelijk op met alle details. Zo oefen je al je “optimismespieren”, want vanuit je hoofd zet je het echt neer en wordt het echter. Let maar op, je gaat er meer en meer in geloven.

Geluksactiviteit 3: Niet tobben of sociaal vergelijken. Tobben kan heel dwingend zijn, wanneer je in de greep ervan bent dan laat het je niet meer los. Hoe veel je ook nadenkt over iets, je krijgt er geen beter inzicht van, het wordt alleen maar erger. Denk aan andere belangrijke dingen en maak je er van los.

Geluksactiviteit 4: Vriendelijk zijn. Hiervoor hoef je geen moeder Theresa of Ghandi te zijn, maar elke dag iets voor iemand doen of iets aardigs zeggen tegen iemand is al een heel leuk begin.

Geluksactiviteit 5: Sociale relaties koesteren. maak tijd vrij, druk je bewondering en waardering voor de ander uit. Profiteer van andermans geluk en leef mee. Dit geeft ook vertrouwen in de relatie.Zorg dat je mensen om je heen hebt die je energie geven. Omarm elkaar! Uit wetenschappelijk onderzoek blijkt dat elkaar omarmen (hart tegen hart) stressverlagend werkt, verbondenheid opwekt en pijn verlaagt.

Geluksactiviteit 6: Copingstrategieën ontwikkelen. Coping is wat mensen doen om het leed, de stress of pijn, veroorzaakt door een negatieve gebeurtenis, te verlichten. Als dit iets is wat je wilt ontwikkelen, dan kun je dit bijvoorbeeld doen door expressief te schrijven, iets goeds uit de situatie proberen te halen door erover te praten of een discussie in je eigen hoofd te voeren.

Geluksactiviteit 7: Leren vergeven. Mandela zei: “Toen ik de poort uitliep, wist ik dat ik gevangen zou blijven zitten als ik deze mensen zou blijven haten.” Vergeven is een moeilijke maar uiteindelijk zinvolle en lonende weg. Vergeving kan een gewoonte worden, net zoals bidden dat kan zijn.

Geluksactiviteit 8: Flow-ervaringen versterken. Flow is die toestand waarin je intens verdiept bent in het moment. Je gaat totaal op in dat wat je doet en je bent je niet bewust van jezelf. We kunnen flow ervaren in bijna alles wat we doen. Kijk maar naar kinderen, die bereiken flowmomenten als vanzelf. Jij moet er misschien aan werken.

Geluksactiviteit 9: Genieten van het leven.

Geluksactiviteit 10: Engagement voor je doelen. Zorg er voor dat je doel echt bij jou hoort en dat het vanuit je binnenste komt, ook wel intrinsieke motivatie genoemd. Geniet van elk klein stapje wat je bereikt. Tien stappen van 10% zijn samen ook 100%. Dan zijn ze haalbaar en dat motiveert veel meer dan een opgelegd doel waar je niet achter staat.

Geluksactiviteit 11: Praktiseren van je geloof en spiritualiteit. Het geeft je leven een doel, je leven heeft betekenis, vaak in de vorm dat je iets voor anderen betekent. Uit eigen ervaring weet ik inmiddels dat, sinds ik mijn (simpele) missie heb ontdekt, dat alles wat ik doe veel meer betekenis heeft gekregen en ik ervaar hier door meer geluk.

Geluksactiviteit 12: Zorgen voor je lichaam. Glimlach, schater, doe energiek en geef knuffels. Ook al voel je je niet zo, als jij je lichaam in deze standen zet, gebeurt er iets fysiologisch met je waardoor je je daadwerkelijk beter gaat voelen. Grappige anekdote: Uit onderzoek bij depressieve mensen blijkt dat door het verwijderen van een fronsrimpel met botox, men zich echt gelukkiger ging voelen.

Kies 1 of 2 tips uit die bij jou passen en oefen ze bewust uit. Geluk is een werkwoord. Na een tijd zal het meer een automatisch proces worden.