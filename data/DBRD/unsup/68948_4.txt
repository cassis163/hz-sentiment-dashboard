https://indeboekenkast.wordpress.com/?s=gangsterschool

Nee: Braaf zijn, mag niet op de enige echte Gangsterschool! Een grappig, spannend en cool verhaal over een geheime en criminele opleiding!

Wat was ik blij dat ik dankzij Uitgeverij Holland mocht deelnemen aan de blogtour via de blog In de Boekenkast. Toen ik las dat Kate Wiseman het verhaal achter Gangsterschool bedacht had, omdat haar zoon er vroeger van droomde om later een geniale slechterik te worden, was ik nog meer benieuwd naar dit verhaal.

Wat een mooie uitgave is Gangsterschool geworden. Het is een stevige hardcover die echt opvalt met zijn boeven-afbeelding, de paarse cover en grote witte letters. Eerst en vooral moet ik eerlijk zijn en toegeven dat ik een volwassene ben en dus eigenlijk niet tot de doelgroep van 10-12 jaar behoor. Spannend dus om te ontdekken wat ik van dit boek vond. Gelukkig ben ik als lezer nooit volwassen geworden en blijf ik genieten van elk boek.

Het Rabauw College is een geheime school, midden in het bos, waar je een opleiding kan volgen. Niets speciaals zou je denken, maar hier leer je de beste crimineel worden. Bedriegen, hacken, besluipen en stelen zijn enkele van de vaardigheden die je hier onder de knie krijgt. Wanneer Milly en Charlie als nieuwkomers gaan samenwerken, is dit het begin van een nieuwe vriendschap. Milly en Charlie hun ouders zijn beroemde boeven die hopen dat hun kinderen, net zoals zijzelf, berucht worden. Op deze school kom je immers alleen binnen als je ouders zelf “slecht” zijn. Milly is nooit bang, erg slim en ze durft alles. Charlie is een verlegen jongen, maar geniale hacker. Op deze bijzondere school krijgen ze opdrachten om te bewijzen dat ze het waard zijn om hier te blijven. Charlie en Milly zijn niet zeker of ze hier wel thuishoren en ze voelen zich vaak een buitenbeentje. Eigenlijk willen zij geen echt foute dingen doen, maar ze willen ook niet eindigen op het vreselijke Kruimeling College. Op Rabauw hopen ze hun criminele “talent” te vinden. Dan ontdekken ze een complot dat heel hun toekomst, maar ook die van het Rabauw zal veranderen. Natuurlijk gaan ze dit proberen tegen te houden en zo de school te redden van groot gevaar.

Wat een ontzettend grappig, apart en cool boek is Gangsterschool! Een verhaal over geheime gangen, technologie, spannende avonturen en bijzondere personages… dat kan toch niet anders dan boeiend zijn voor meisjes en jongens. Een school waar je boef leert worden en waar slecht zijn juist goed is, dat is waar het verhaal van Gangsterschool mee begint.
Het schooluniform bestaat uit een gestreept boeven truitje, een zwart masker en ook een breekijzer is onmisbaar. Vriendschap is een belangrijk thema in dit boek want hoewel de leden op Rabauw slecht moeten zijn hebben ook zij handlangers nodig om te slagen in hun plannen. Door samen te werken zal ook de vijand aangepakt worden en misschien verslagen. Jezelf zijn en durven blijven dat is wat Charlie en Milly proberen te doen op de Gangsterschool.

Kinderen gaan dit boek ongetwijfeld fantastisch vinden door het originele en grappige thema en de rijke fantasie van de auteur. Zeg nu zelf: hoe leuk is het om eens niet braaf te moeten zijn, maar juist lekker slecht? Gelukkig is het boek ook op maat van de kinderen door de grote letters, leuke afbeelding bij elk hoofdstuk en vlot leesbaar met geen al te moeilijke woorden. Gangsterschool is ook niet te eng, maar net spannend genoeg om hun te entertainen. Zelf ben ik, ja ook als volwassene, erg gecharmeerd door dit boek met zijn humor, heerlijke personages, originele onderwerp en verrassende avonturen.

Deze recensie is onderdeel van de officiële Gangsterschool blogtour van Uitgeverij Holland.

★★★★





Advertenties

REPORT THIS AD

REPORT THIS AD
Beoordeel dit:
1 Vote
Dit delen:

Bewaren

E-mail
inShare
WhatsApp
Share

PrintDelen op Tumblr