Marguerite is een geboren kunstenaar en bij haar thuis de enige met een dominante rechter hersenhelft.
Haar ouders zijn beroemde en geniale wetenschappers die op het punt staan een apparaatje te ontdekken waarmee je door verschillende dimensies kunt reizen en het lichaam kunt overnemen van je andere ik in een parallel universum. Ze noemen het apparaatje “de Vuurvogel”.
Maar geheel onverwacht wordt Marguerite ’s vader op de vooravond van hun doorbraak vermoord door hun onderzoeksassistent Paul Markov. Na het verlies van haar vader is Marguerite kapot van verdriet en wordt ze verteerd door woede, het enige wat ze nog wilt is wraak nemen, maar Paul heeft de Vuurvogel gestolen en is naar een andere dimensie gevlucht.
Paul dacht dat hij onbereikbaar zou zijn, maar had niet verwacht dat Theo – een andere onderzoeksassistent – nog twee prototypes van de Vuurvogel bewaard had. Marguerite en Theo besluiten samen achter Paul aan te gaan, maar wat zullen ze doen als ze hem eenmaal hebben gevonden?

"Duizend stukjes van jou" is het eerste van De Vuurvogel-trilogie.
In het YA-genre heb ik tot nu toe nog nooit zoiets gelezen. Het reizen door dimensies was een heel origineel en verfrissend onderwerp. Er waren ook delen in het boek waarbij ik dacht: Wauw, wat cool! Zeker de uitleg over de dimensies en de verschillende werelden waren zeer boeiend.
Jammer genoeg was de romantiek in het boek ietsjes te aangedikt. Zonder de liefdesdriehoek zou het boek nog beter zijn geweest. Af en toe riep het verhaal ook enkele vragen op waardoor de uitleg van de schrijfster niet meer klopte met wat ze had geschreven, maar die vragen kun je zo over het hoofd zien omdat het boek zo spannend is.
In het begin werden er veel dingen uitgelegd waardoor het voor sommigen misschien wat traag kon gaan, maar verder in het boek wordt het spannender en echt de moeite waard. Vooral het einde was zeer onverwacht en geslaagd. Daarom krijgt het boek van mij vier sterren.