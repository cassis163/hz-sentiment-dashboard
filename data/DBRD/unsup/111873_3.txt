Liefde van je leven gaat over Liesl die miljoenen heeft gewonnen met een lot van de loterij. Wanneer ze dit wil gaan vieren met haar man en haar vier stiefkinderen, maar een gesprek overhoort die niet voor haar oren bestemd was stort haar wereld in. Ze besluit naar Italië te gaan om na te denken waar ze al snel een stel aardige Amerikanen ontmoet én een knappe Italiaan, die zijn charmes in de strijd gooit.

Tegelijkertijd is er Rebecca, haar stiefmoeder is net letterlijk weggelopen, maar erg veel aandacht besteed ze er niet aan, ze staat namelijk voor een belangrijke keuze. Twee mannen die allebei om haar aandacht vechten en waarbij ze zich bij beide een andere versie van zichzelf voelt. Maar wie is ze en met wie wil ze zijn?

Heb je zin in een makkelijk zomers boek voor tussendoor dan is Liefde van je Leven echt jouw boek. Het vakantiegevoel, de romances en de Italiaanse sferen maken dit een easy read waarbij je weinig hoeft na te denken. Het boek laat je stiekem wegdromen naar hoe het zou zijn als je zelf zoveel geld zou winnen. Toch mist er wel een rode draad in het verhaal en vraag je je soms af waar de schrijfster nu naartoe wil. Het merendeel van het boek draait vooral om Liesl, waardoor je Rebecca meer als een bijpersonage gaat zien. Er worden veel Belgische termen gebruikt waardoor het voor sommigen misschien niet erg makkelijk weg te lezen is, maar door de context is het vaak wel te begrijpen. Kortom een fijn zomers boek voor tussendoor, maar geen feelgood die je absoluut niet mag missen.