De titel 'In een donker donker bos' kan zowel slaan op de locatie als op de verwarde gemoedstoestand van de hoofdpersoon.

De spanning is voelbaar door alles wat Nora zich af moet vragen. Weet Nora wel wat er aan de hand is? Of doet ze alsof?
'Ik wilde het verleden vergeten. Zelfbehoud â€“ meer kon ik niet opbrengen. Ik stond mezelf niet toe na te denken over het leven dat ik had achtergelaten.'
Er is zoveel twijfel bij haar; twijfel over wat er gebeurd is, twijfel over of ze wel moet blijven en twijfel over wie ze kan vertrouwen.
De lezer zal zijn of haar vermoedens hebben over wat er aan de hand is, maar krijgt geen zekerheid. Heel bijzonder, hoe het ontbreken van zekerheid een groot onderdeel is in het verhaal. Dat maakt het tot een psychologische thriller.

Zowel deze hoofdpersoon als de andere personages zijn goed uitgewerkt. De een al wat vroeger in het boek dan de ander, wat alleen maar ten goede komt aan het verhaal. Het is een interessante groep mensen waar de lezer mee te maken krijgt. Maar uiteindelijk heeft men een goed overzicht gekregen hoe alles in elkaar steekt. Er zijn geen losse eindjes meer te bekennen.
Wanneer je een groep mensen bij elkaar zet, komen vaak de meest verschillende karakters naar boven. Zo is dat ook hier het geval.
Vriendschap, haat, verdriet, uit elkaar groeien, afscheid nemen en elkaar weer vinden komen in deze thriller aan de orde.
'De bitterheid over wat er was gebeurd is zo lang zo bepalend geweest voor wie ik ben. En nu is het weg. De bitterheid is weg.'

Dit is een indrukwekkend thrillerdebuut van Ruth Ware. Ze weet de lezer vanaf het begin tot aan het eind in spanning te houden over wat er precies gebeurd is of nog staat te gebeuren.
De prettige schrijfstijl van deze auteur zorgt er voor dat het boek lekker vlot leest en het doet me bovendien denken aan het werk van Agatha Christie. Bijzonder onderhoudend!
Ik ben heel benieuwd naar haar tweede boek.
4,5/5 sterren!