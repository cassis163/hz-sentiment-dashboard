Kort voor haar negenendertigste verjaardag valt de hele wereld van Babette in duigen. Haar ex-vriend, Michiel, is verdwenen met haar spaargeld en heeft ook een berg onbetaalde rekeningen voor haar achtergelaten. Het lukt Babette niet meer om haar geliefde restaurant te behouden. Failliet beland ze in een klein appartementje. Haar moeder geeft haar, naast wat andere huishoudelijke spullen, een koffer met daarin haar jeugdherinneringen. Babette vindt daarin het, in haar tienertijd geschreven, lijstje met punten die ze nog wil bereiken in haar leven. Een eigen restaurant en beste vriendinnen blijven met Lea is gelukt. Punt nummer 3: trouwen met de man van haar dromen en punt nummer 4: vier kinderen met nummer 3 is niet gelukt. Nu ze de veertig nadert vindt Babette een baby ineens erg dringend worden.

Tijdens een avondje uit met Lea en een paar vrienden, ziet Babette Lea’s broer Marius weer. Ze zijn vroeger wel eens uit geweest en konden het toen goed met elkaar vinden. Van Lea weet ze dat Marius al lange tijd verliefd op haar is. Uit het niets stelt ze hem voor om samen een baby te maken. Ze gaan vakantie houden in een huisje van Babettes broer en dan moet het gebeuren.
‘Punt Nr.4’ is de tiende liefdesroman van Bianca van Strien (1969). De schrijfster komt uit Maarssen en woont in Duitsland waar zij als Bachbloesemconsulente en linedans-docente werkt. Het boekje is een paperback met slechts 132 pagina’s en een opvallende omslag met vier memoblaadjes op een bord van kurk. Geen aansprekende cover en dat is jammer. Door het kleine aantal bladzijden is dit boekje in een paar uur uit. Het nogal onwerkelijke verhaal, en ook een zwangerschap die op je 39e in één maand lukt, leest lekker. Bianca van Strien heeft een fijne schrijfstijl en een vlot taalgebruik. Het verhaal heeft niet veel diepgang en de personages blijven vlak, maar is leuk leesvoer op het strand of op een regenachtige middag.

‘Punt Nr.4 is een luchtige relax-roman voor een paar uur ontspannen leesplezier.