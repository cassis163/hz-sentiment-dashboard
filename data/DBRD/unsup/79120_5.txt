Ik mocht samen met een heleboel andere enthousiaste lezers meedoen aan de #hebbanbuzz bij Hebban.nl en ik ben de mensen bij Hebban.nl daar nog dankbaar voor!

Waar kom je een boek tegen waarin de hoofdpersoon het in zijn hoofd haalt om een paar bladzijden na het begin, het verhaal opnieuw te vertellen? De lezer moet dan gewoon net doen alsof hij of zij het eerste stuk niet gelezen heeft. Ik vond het hilarisch en dat was nog maar het begin!
Deze Kasper Verhoeven is inderdaad uniek te noemen.

Kasper maakt zich erg druk om de gezondheid van zijn oudere broer, SuperMove. Zo heet hij natuurlijk niet, maar zo noemen we hem in de rest van deze recensie. SuperMove ligt al een hele tijd in het ziekenhuis en de uitslag van een bepaalde scan is heel erg belangrijk! Kasper mist hem enorm.

De auteur heeft een actueel thema heel knap onder de aandacht gebracht.
Op deze manier kunnen we het boek lezen, over het probleem praten en toch lachen. Maar ondertussen is de storing wel ter sprake gebracht; iets dat misschien anders niet zo snel zou gebeuren. Ook de reden waarom iemand zich eenzaam kan gaan voelen wordt prachtig verwoord in dit verhaal. Zowel kinderen, ouders, grootouders en andere mensen kunnen hier hun voordeel mee doen.

Wat enorm goed gedaan is: regelmatig zie je een voetnoot, waarna onder aan de bladzijde op een komische toon een verklaring volgt. Deze verklaringen zorgen er wel voor dat het wat langer duurt voordat het boek helemaal uitgelezen is, maar dat maakt niet uit want je hebt weer een heleboel opgestoken en kunnen gniffelen van plezier!

De fantasie wordt op allerlei manieren geprikkeld in dit boek.
Hoe ziet Kasper er eigenlijk uit?

'Kasper ziet eruit zoals jij dat wilt. Misschien heeft hij wel het gezicht dat je in de spiegel ziet. Misschien lijkt hij wel op je broer. Het doet er eigenlijk niet toe hoe ik zeg dat hij eruitziet. Hoe hij er in jouw hoofd uitziet, dáár gaat het om.'

Als het verhaal verteld is, lees je achter in het boek een brief van De Uitgever aan de lezer. Ik vertel hier niets anders over dan dat het een reden is om van tevoren even naar de wc te gaan! Ik kwam niet meer bij van het lachen.

Ik heb van het verhaal van Sam Copeland en de illustraties van Sarah Horne enorm genoten en kan niet anders dan Kasper wordt een kip aanbevelen; ik waardeer het boek met vijf welverdiende sterren.

NB: Je kunt nog t/m 9 febuari meedoen aan mijn winactie voor een exemplaar van Kasper wordt een kip.