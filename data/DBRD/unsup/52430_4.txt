Zijn tweede, in eigen bewoordingen échte novel: Bedrog  van acteur, scenarist en sinds zijn debuut Chantage  (2012) ook novellist Peter Römer. Wederom een zogenaamde moordroman, wat opgevat moet worden als een non-literaire thriller. Want Peter Römer heeft lak aan pretenties. Geen hoogdravende taal en indirecte bijbedoelingen, maar gewoon lekker down to earth – nuchter en naturel een onderhoudende plot neerzetten. En laat dat maar aan Peter Römer over.
Bedrog  is het tweede deel in wat een lange serie belooft te worden rond politierechercheur Hanna Vermeer, een wat ongrijpbare maar sympathieke dertiger. Hanna en haar heerlijk burgerlijke collega Remco moeten de moord op een succesvolle tv-producer, die alom gehaat werd, onderzoeken. Verdachten genoeg, maar wat betreft het motief tast Hanna lang in het duister. Totdat er verdachten zelfmoord beginnen te plegen. En dan blijkt dat er sprake is van een groot financieel bedrog in vastgoedinvesteringen, een piramidespel, waarin de gedupeerden door geldschieter en topcrimineel Danny Blok worden opgejaagd. Ondertussen wordt Hanna zelf ook opgejaagd, als ze amoureuze kaartjes en cadeautjes ontvangt van een onbekende die zich ontpopt tot een regelrechte stalker.
De stoet aan personages die voorbijkomt is bont, met onder anderen een dubieuze paragnost, een overgewaardeerde tv-presentator, een dj in de dop vol moederhaat, en een kloosterbroeder met een onzedelijk dubbelleven. Ook roddelkoning Addy en cockroach Harrie Weerman uit Chantage  duiken weer op. Het ons-kent-onsgehalte wordt gezellig hoog als ze elkaar allemaal blijken te kennen en daar waar zware jongen Jantje Beton opduikt krijgt de boel haast een kluchtig sfeertje. En de jetset ís helemaal niet zo glitter en glamour als altijd verondersteld; het is eerder tuinhuisjes en trainingspakken troef. Bij Römer zit hem het 'show, dont tell' element in de personages, die het verhaal voortdrijven en maken dat het lezen ervan is alsof je naar een uitgebreide aflevering van een spannende televisieserie kijkt.
Peter Römer is in zijn missie geslaagd. Bedrog  is een toegankelijke, beeldende moordroman met een uitwaaierende plot die werkelijk entertaint. Het verhaal spreekt aan: vanaf het misleidende foefje in de proloog tot en met de komische uitsmijter in de laatste alinea, met daartussen de nodige scènes van hoog theatraal kaliber. Smakelijke kost. Wie pretentieloos leest, zal ook pretentieloos genieten.