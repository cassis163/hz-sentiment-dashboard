Het debuut van Saskia Noort heeft al veel stof doen opwaaien. De Schaduwprijs ging aan haar neus voorbij, maar ze werd wel genomineerd voor de Gouden Strop. Dat laatste werd door sommigen niet terecht gevonden. Nieuwsgierig geworden besloot ik het boek zelf eens te lezen.

Terug naar de kust gaat over ikpersoon Maria Vos, een alleenstaande moeder met twee kinderen. Zij heeft kortgeleden haar vriend uit haar huis gezet, en blijkt vervolgens van hem zwanger te zijn. Omdat ze niet aan een nieuw kind toe is, besluit ze tot een abortus. Vanaf dat moment wordt ze belaagd door een onbekend persoon. Eerst stuurt deze dreigbrieven, waarna het steeds gevaarlijker voor Maria wordt. Ze vlucht weg naar het dorpje aan de kust waar ze opgroeide.

Hoewel dit boek door de uitgever wordt neergezet als een literaire roman, is het vooral een psychologische thriller. De schrijfstijl is eenvoudig, helder, maar de structuur is minder strak. Voortdurend wordt de lezer overspoeld met flashbacks uit het moeilijke verleden van Maria. Deze passages met achterinformatie overlappen elkaar soms.

Dit debuut leest makkelijk weg. Daarom is mijn eindoordeel uiteindelijk positief. Hoewel de plot nog wat rommelig oogt en ik de motivatie van de dader niet helemaal kan meevoelen, heb ik het boek grotendeels met plezier gelezen.