Een boek dat beter is dan je verwachtingen; dat is moeilijk als het boek je echt aanspreekt. Toch was dat het geval. Misschien komt dat ook wel omdat ik er gedeeltelijk van ben uitgegaan dat het de schrijver me niet zou lukken om me tevreden te stellen wat betreft een plottwist. Die moet namelijk niet te voorspelbaar zijn, maar mag ook niet helemaal uit de lucht komen vallen.

Laat ik bij het begin beginnen. Het begin, de scène van Simons dood, was ontzettend krachtig. Toen bleek dat zijn dood geen ongeluk was, volgde het begin van politieverhoren. Ik was geïnteresseerd in de reactie van de hoofdpersonages hierop, dat was interessant om te volgen. Op een gegeven moment zakte dat een beetje weg, maar de schrijfstijl zorgde ervoor dat het boek lekker weg las.

Even later ging het dagelijkse leven weer door voor de vier hoofdpersonages die je volgt gedurende dit verhaal. Nieuwe dingen kwamen aan het licht en oude dingen werden opgerakeld: dat bracht weer nieuw leven in de zaak, gedurende het hele boek. Alles stond goed in verhouding met elkaar.

Als lezer word je steeds op het verkeerde pad gezet. Er was één moment waarop ik echt zeker wist wie de dader was. En ik kan je verklappen dat ik het niet bij het rechte eind had. De ontknoping was top: er werd goed naartoe gewerkt en de laatste 70 pagina’s heb ik dan ook in één ruk uitgelezen, terwijl ik eigenlijk moest stoppen. Ik kan er niet veel meer over zeggen dan dat ik er van heb genoten.

Na de ontknoping ging het verhaal nog even door, maar niet in negatieve zin. Het is niet zo dat ik het epiloog overbodig vond of zo; het verhaal is daarmee juist wel goed afgerond.

Kortom, ik ben enthousiast. Een van ons liegt was het boek dat ik nodig had: met een sterke uitwerking van een tof concept, boeiend door het hele boek heen. Het had misschien net niet die wauw-factor van ‘’o mijn god ik val van mijn stoel dit kan echt niet’’. Desondanks heeft het me erg gegrepen: een aanrader, dus!

Deze recensie verscheen eerder op mijn boekenblog Bibliofem.nl. Ik geef dit boek 4.5 sterren (afgerond 5 sterren).