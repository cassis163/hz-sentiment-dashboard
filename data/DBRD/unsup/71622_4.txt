Wat er precies allemaal gaat of kan gebeuren als iemand sterft, is één van de grootste mysteries van het leven. Niemand kan het je vertellen en de meningen hierover lopen dan ook ruimschoots uiteen. Afhankelijk van het soort geloof is er een enorme variëteit aan mogelijkheden en in een aantal gevallen staat daarin de hemel centraal. De Amerikaanse auteur Mitch Albom – bekend van het zowel prachtige als inspirerende Mijn Dinsdagen Met Morrie – heeft er in zijn boek Vijf Ontmoetingen In De Hemel een nieuwe theoretische mogelijkheid aan toegevoegd. En als je deze korte, maar boeiende roman hebt gelezen, zal je mogelijk tot de conclusie komen dat zijn concept van de hemel zo gek nog niet is.

Na zijn mogelijke heldendood (hij heeft er na zijn overlijden geen echte duidelijkheid over kunnen krijgen) gaat de 83-jarige weduwenaar Eddie naar de hemel en ontmoet daar in totaal vijf verschillende personen. Op het oog een aantal volstrekt willekeurige ontmoetingen met overleden mensen die hij in zijn lange leven goed of slechts zeer oppervlakkig heeft leren kennen. Maar vaak zonder dat Eddie het weet heeft hij in het leven van deze mensen een zeer belangrijke rol gespeeld. Na zijn eigen dood hebben zij Eddie het één en ander te vertellen over de zin van zijn eigen leven en krijgt hij langzaam maar zeker een heel ander beeld van zijn zojuist beëindigde bestaan op aarde. Hoewel zeer verwarrend zetten de vijf ontmoetingen hem wel heel erg aan het denken en zodoende krijgt Eddie de kans om met een groot aantal gebeurtenissen uit zijn verleden in het reine te komen.

Zijn simpele en gewone leven, dat zich vaak in een bepaalde sleur leek af te spelen, blijkt vervolgens toch wat gecompliceerder te zijn geweest. Maar voor gevoelens van spijt is totaal geen plaats en ook verdriet en medelijden zijn emoties die voor Eddie van minder betekenis zijn geworden. Het gaat meer om de aanvaarding van de dingen die in een mensenleven gebeuren en het besef dat ontzettend veel levens zeer nauw met elkaar verbonden zijn. Mitch Albom heeft het in dit boekje prachtig weten te verwoorden en verteld een ontroerend verhaal over de essentie van het menselijk bestaan. Het raakt je rechtsreeks in het hart en zet je zeker aan het denken. Knap is vooral de absolute eenvoud van het verhaal, waardoor het wel lijkt alsof je de kern van dit verhaal eigenlijk je hele leven al had moeten weten. Een genot om te lezen, heel erg mooi en een aanrader voor iedereen die eens wil nadenken over zijn eigen sterfelijkheid.