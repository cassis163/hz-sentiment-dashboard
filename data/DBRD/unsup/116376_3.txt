In dit zesde en laatste deel van de Wacht op mij-serie van Jennifer L. Armentrout staat Jillian centraal. Haar zijn we al eerder tegengekomen in het vorige boek in de serie. Vertrouw op mij speelt zich een aantal jaar na dit boek af. Jillian heeft in de tussenliggende jaren veel meegemaakt en staat op het punt om te beginnen aan haar nieuwe baan in het familiebedrijf. Iets wat ze eigenlijk niet wilde, maar ze moet toegeven dat het een goede kans is. Wat haar vader even vergeten is om te melden, is dat ze direct onder Brock komt te werken. Na een traumatische gebeurtenis heeft ze hem zoveel mogelijk proberen te vermijden. Jillian en Brock kennen elkaar al jaren, vanaf dat ze 8 en 14 waren en Jillian was lange tijd smoorverliefd op hem. Nu lijkt ze zich daarover heen te kunnen zetten om het beste van hun samenwerking te maken, maar dan blijkt dat Brock nu degene is met gevoelens voor haar.

Ik keek heel erg uit naar dit laatste deel in de serie. Van alle voorgaande boeken heb ik erg genoten, dus mijn verwachtingen voor Vertrouw op mij waren ook erg hoog. Eigenlijk hoopte ik dat dit boek over andere personages zou gaan die we in de voorgaande boeken al hebben leren kennen. Ollie & Britt of een verhaal over Katie. Dat leken mij veel interessantere personages dan Jillian en Brock.

Ik vond Vertrouw op mij zeker niet slecht, maar wel een stuk minder goed dan de voorgaande boeken. Ik vond Jillian nog wel een leuk personage en had ook wel met haar te doen. Maar Brock kon ik echt niet uitstaan. Misschien mistte ik ook wel een beetje dat het verhaal ook uit zijn perspectief verteld wordt, want nu lees je alleen met Jillian mee. Maar goed Brock dus. Ik snap gewoon niet wat Jillian na al die jaren nog steeds in hem ziet. Als je in het verleden van de twee kijkt, is duidelijk dat Jillian echt smoorverliefd op hem was, maar naar mijn idee maakte Brock daar best wel misbruik van en behandelde hij haar helemaal niet goed. En dan jaren later is hij ook ineens verliefd op haar. Gewoon uit het niets.

Wat ik wel heel leuk vond is dat alle stelletjes uit de voorgaande boeken in Vertrouw op mij ook weer terugkomen. Sommige getrouwd en met kinderen inmiddels. Zo leuk om te lezen hoe hun leven de afgelopen jaren verder is gegaan.

Vertrouw op mij werd voor mij dus niet de afsluiting van de serie waar ik op hoopte. Opzich niet vervelend om te lezen, maar ik vond Brock en Jillian gewoon niet leuk samen. Wel leuk om te zien hoe het de andere personages is vergaan, maar helaas was dit boek verder best wel een teleurstelling.