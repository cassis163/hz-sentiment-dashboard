Bij zonnig weer hoort een zonnig boek. Gecombineerd met een fris drankje en wat fruit heb ik een boeiende middag op het terras achter de rug. Ik waande me zelfs al aan het Comomeer. ;-)

De cover van dit boek is al een mooi plaatje op zich. Italië staat al lang op mijn to do-lijstje, maar met deze cover is de zin alleen nog maar groter geworden. De meren, de villa's, de steigers, ... Een beeldig plaatje, lijkt me.

Het verhaal gaat over Hallie Elliot. Haar leven is zo goed als perfect: leuke baan, knappe vriend, ... Maar dan voelt ze een kink in de liefdeskabel. Ze vermoedt dat haar vriend haar bedriegt. Met het excuus "haar halfzus in Italië te gaan redden" neemt ze even afstand van haar vriend. Ze vertrekt naar het zonnige Italië en logeert bij de familie van haar schoonzus, de Tesoro's, een aanstaande familie in Italië. Ze geniet met volle teugen van het Comomeer, de momenten met haar halfzus, leert ze een knappe man kennen, ... Maar dan ontdekt ze oude dagboeken van haar moeder en krijgt ze eindelijk de waarheid over haar afkomst te weten. En is die knappe man wel de man die hij zegt te zijn?

Het begin van het boek was nog gewoontjes. Een korte voorstelling van Hallie en Peter, de vele bruiloften, het werk van Hallie,... Pas vanaf het moment dat Hallie in Italië aankwam, had het boek me in de greep. Hoofdstuk na hoofdstuk, ik wilde weten hoe het verder ging. Niet alleen met Hallie, maar ook met het liefdesleven van haar halfzus. De familiegeschiedenis van Hallie kwam ook beetje bij beetje aan het licht. Ik vond het heel goed opgebouwd. Het einde vond ik ook heel leuk. Het was voorspelbaar, maar toch leuk. :-)

De setting van dit boek is uiteraard ook adembenemend. Het zonnige Italië, het meer, de steigers, ... Ik waande me helemaal in Italië. Het werd ook goed beschreven en ik droomde helemaal weg!

Zomer aan het Comomeer is een heerlijk boek om bij weg te dromen. Een aanrader!