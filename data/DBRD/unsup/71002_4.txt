Tijdens de Amsterdam Pride worden drie aanslagen gepleegd met als resultaat zesentwintig doden en tientallen gewonden. Verdriet en angst voor duizenden, die aanwezig waren of van wie familie of vrienden aanwezig waren. Verdriet en angst die hun hele leven voor altijd op zijn kop zal zetten. De aanslagen en de gevolgen daarvan op gewone mensen lopen als een rode draad door het boek.

Het is nu een half jaar later.
In “Ondenkbaar” maken we kennis met drie personen die met de aanslagen te maken hebben gehad.
Evelien snapt niet goed waarom haar tweelingbroer zo aangeslagen is. Omdat hij die dag moest werken, was hij niet aanwezig. Waarom is de invloed dan toch zo groot? Zij wil het contact met hem herstellen, maar dat gaat moeizaam.
Ralf was erbij, zelfs heel dichtbij een van de aanslagen, samen met zijn vriend Janiek, die omkwam. Ralf is totaal veranderd.
De ouders van Lieke zijn gedood bij de aanslag op het Centraal Station. Haar oudere broer Marcel wil verder met zijn leven, Lieke heeft daar veel moeite mee.
Bij Evelien op het werk komt Lieke als vrijwilligster werken. Lieke weet precies wie Evelien is, zij kent haar uit haar jeugd. Evelien herkent Lieke niet.
Dan komen er plotseling dreigberichten bij Evelien binnen. Wat moet ze daarvan denken? In eerste instantie negeert ze de berichten en denkt dat ze niet voor haar bestemd zijn.
Dan overkomt Lieke iets vreselijks, zij kan niet verder leven. Heeft Evelien daar iets mee te maken, zoals de politie denkt?
Als Evelien dan ook nog vreemde berichten krijgt van Eric en de opdracht krijgt zichzelf te doden en die daad openlijk op Facebook te delen, doet de politie er alles aan te achterhalen wat er aan de hand is en wie er achter de berichten zit.

Het boek bestaat uit allemaal korte hoofdstukken vanuit afwisselend het perspectief van Evelien en Ralf, met daar doorheen dagboekaantekeningen van Lieke. De verschillende verhaallijnen vlechten zich al snel in elkaar en komen aan het eind tot een zinderend plot. De karakters worden goed uitgediept en komen tot leven.
Het thema is heel actueel en is goed uitgewerkt.
Door die perspectiefwisseling bouwt het verhaal stukje bij beetje op. Dat hierbij heen en weer gesprongen wordt in de tijd, is in het begin even wennen.
Vanaf het begin is voor de lezer duidelijk wie de dader is. Door deze opzet is de thriller zeker niet minder spannend, maar heeft juist een extra dimensie door de uitwerking van psychologische elementen.
“Ondenkbaar” heeft een boeiende schrijfstijl met veel plotwendingen en door de korte hoofdstukken leest het vlot.

Bianca Nederlof (1980, Papendrecht) schrijft naast thrillers ook korte verhalen en kinderboeken. Haar thrillerdebuut “Ongrijpbaar” verscheen in 2014. Dit boek werd voor zowel de Hebban Thriller Debuutprijs als de Schaduwprijs genomineerd.