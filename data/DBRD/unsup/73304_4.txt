Met dank aan Uitgeverij Ellessy voor het recensie-exemplaar.

Auteur: Olivia Lewis

Uitgever: Ellessy

Aantal pagina’s: 334

Genre: Erotische Roman

Verschijningsdatum: juni 2017



Over de auteur:

Olivia Lewis is het pseudoniem van een Nederlandse schrijfster. Zij schreef een erotische roman tijdens haar verblijf in het buitenland. Het boek is niet autobiografisch, maar Olivia Lewis baseerde haar kennis van luxueuze hotels wel op eigen ervaringen. Zij werkte zelf in één van Nederlands meest dure hotels aan de kust. Spelen met vuur is het eerste deel van een trilogie.

( Bron: http://www.ellessy.nl )

Cover:

De achtergrond is even goed kijken waar je naar kijkt, de titel spat ervan af. Het kleurgebruik vind ik mooi gedaan, eenvoudig en treffend. Resumé: gaaf.

Achterflap:

De dertigjarige Luci King heeft het goed voor elkaar, voor de buitenwereld in ieder geval. Ze heeft twee gezonde kinderen, is getrouwd met de zeer succesvolle ondernemer Benjamin King, woont in een kast van een huis aan de kust en is eigenaresse van het meest chique hotel van Nederland. Ze zou gelukkig moeten zijn, toch? Helaas kent Luci de keerzijde van deze rijkdom, ze is eenzaam en moet dealen met haar schatrijke, hautaine schoonfamilie, wat haar niet makkelijk af gaat. Luci heeft een roerig verleden en voelt zich nog altijd niet op haar gemak tussen de welgestelden, ze worstelt al jaren met haar identiteit. Wanneer Benjamin buiten haar om besluit zijn jongere broer in huis te nemen, een ex-gevangene die voorwaardelijk vrij komt, verandert alles. Joshua King is geen type waar je omheen kunt, hij laat zich niks vertellen en valt niet te negeren. Luci is precies hetzelfde. Ze kunnen moeilijk aan elkaar wennen en al snel lopen de gemoederen hoog op in huize King. Ondanks dat ze elkaar wel kunnen wurgen, is er vanaf het begin een bepaalde onderhuidse spanning voelbaar. Benjamin krijgt het steeds drukker met zijn bedrijf en ondertussen komt Joshua met de dag dichterbij, Luci beseft dat ze afstevenen op het onvermijdelijke. Kan ze weerstand bieden aan de broer van haar man? En nog belangrijker, wil ze dat wel?

Mening:

Om maar met de deur in huis te vallen: wat een zalig boek is dit! Het verhaal pakt in de ik-vorm direct. In een pure, recht voor de rape schrijfstijl sleurt Lewis je de wereld van Luci binnen. En wat een personage is dit dan weer! Pittig, lief, opvliegend en met een sarcastische tong als een scheermes is het hardop lachen geblazen. Voeg daar echtgenoot Ben, (schoon) familie, vriendinnen en dan als klap op de vuurpijl uiteraard de ik mag wel zeggen innemende Joshua King aan toe en je zit gebakken.

Langzaam maar zeker leer je een ieder beter kennen en word je heen en weer geslingerd in wat je voor de personages voelt. Van begrip tot verbazing tot: “Waarom doe je dit en zou je dit wel doen??” Niet moeilijk en dit is genietend go with the flow lezen.

De spanning wordt ondertussen gestadig en ontzettend goed opgebouwd. Natuurlijk ligt deze spanning ook op het seksuele vlak en met rode oortjes en kloppend hart is het wachten op de onvermijdelijke climax. In deze scènes wordt de koe dan ook gewoon bij de horens gevat, het wordt beschreven zoals het op dat moment gaat zonder dat ik er een ‘ordinair’ gevoel bij kreeg. En dat is nu precies waar ik op hoop bij een boek als dit.

Spelen met vuur is het eerste deel van een trilogie en weet zo te eindigen dat ik zo snel mogelijk door wil gaan in deel twee. Er ligt nog van alles onder de tafel, ik kan niet wachten!

Conclusie:

KING- Spelen met vuur biedt precies waarom ik dit genre ook zo graag lees. Het is een makkelijk te volgen verhaal, doch goed geschreven. Het biedt pakkende personages met karakter in een toffe setting en het is erotiek op zijn best.

Vier stralende sterren.

Karin Meinen.