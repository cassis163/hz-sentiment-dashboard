Verliefd
Jennifer L. Armentrout heeft het weer voor elkaar gekregen; ik ben weer verliefd geworden op één van haar boeken. Blijf bij mij is het derde deel in de Wait for you serie en net als de andere delen zou je ook dit deel los kunnen lezen van de rest, maar geloof mij dat het leuker is om het op volgorde te lezen. In dit nieuwe deel zien we namelijk de hoofdpersonen en mijn fictional boyfriends (ik houd er straks een harem op na dankzij Armentrout...) weer terug als bijpersonages en zien we hoe het hen vergaat.

Verfilming please!
Blijf bij mij is echt een boek dat ik graag verfilmd zou willen zien en ik zie het ook echt al helemaal voor me hoe er met flashbacks gewerkt wordt om Calla's achtergrond stukje bij beetje te onthullen. Want dat ze iets ergs mee heeft gemaakt is al snel duidelijk. Wat het is en wat er ongeveer gebeurd is, daar krijg je fragmenten van mee. Maar de hele waarheid ontdek je stukje bij beetje. Blijf bij mij is fantastisch opgebouwd en heeft echt een verhaal vol spanning en sensatie. Man, ik zat soms letterlijk op het puntje van mijn stoel, zo spannend vond ik het.



Geweldige personages
Calla is een geweldig personage, evenals Jax en vele andere personages die we in dit boek leren kennen. Calla heeft veel meegemaakt en reist af naar wat ooit haar thuisstad was, omdat haar moeder al Calla's spaargeld er doorheen heeft gejaagd en als kers op de taart ook nog schulden op haar naam heeft gemaakt. Haar moeder heeft zich ingelaten met wat louche figuren die haar leven er niet makkelijker op maken. Dit zorgt voor behoorlijk wat spanning. Maar daarnaast is er de sexy kant, genaamd Jax. Hallelujah! Wat een heerlijke verschijning en wat een heerlijk personage. Ik weet dat ik het vaker zeg over mijn book boyfriends, maar alsjeblieft geef iedereen een Jax. Hij heeft een geweldig karakter en weet echt door te dringen tot Calla. Met hem zien we de grappige en schattige Calla die langzaam begint te bloeien en het is fantastisch om over te lezen. Maar ook Jax ontwikkelt zich naarmate het boek vordert. Hij is een geweldig personage, met zijn humor, zijn volhardendheid en zijn zorgzaamheid, maar heeft zo ook zijn eigen geheimen.

Overtroffen
Ik denk dat Jennifer L. Armentrout zich wel echt overtroffen heeft, want dit deel is echt mijn favoriet in de serie. Dit is omdat het verhaal zo goed en sterk is, meer diepgang heeft, de personages fantastisch zijn, en we als bonus ook nog scènes met onze favorieten uit de vorige twee delen hebben. Ja, als het echt moet kan ik wel een opmerking maken; zo kwam het woord boeiend namelijk wel erg vaak voor en werd Calla's lichaam wel erg vaak pap, maar daar kon ik mij prima overheen zetten en stond het leesgenot niet in de weg. Het is namelijk aan de andere kant ook iets typisch Calla, het definieert haar als personage. Maar ook zijn er bij het vertalen een paar foutjes in geslopen die naar mijn mening met goed doorlezen eruit hadden worden gevist, maar dat doet niks af aan hoe goed het verhaal is.



Een absolute Armentrout
Zoals kenmerkend voor de schrijfstijl van Armentrout weet ze een luchtig verhaal, met heftige kenmerken neer te zetten dat je in no-time uitleest. Heftig, omdat, zoals we in deel twee al lazen, Calla een litteken op haar gezicht heeft en daar een zwaar verhaal achter zit waardoor ze zich afsluit van de wereld en zich beschermt achter een make-up laag. Maar het is ook heftig omdat haar leven een grote duikeling maakt wanneer we dit boek instappen. Haar leven zit in een neerwaartse spiraal, maar Jax zorgt er ook voor dat er lichtpuntjes zijn. Al neemt dat niet af van het feit dat het verhaal eerst een dramatische wending moet nemen voordat er weer een lichtpuntje is. Maar juist daarom blijft het boek je trekken en kun je niet anders dan in één ruk doorlezen.

Conclusie
Wederom zou ik het kort houden en toch lukte het mij niet omdat ik in elke alinea duidelijk wil maken wat ik allemaal zo geweldig vind aan dit boek. Blijf bij mij is het beste deel van de drie boeken in deze serie die inmiddels vertaald zijn. Blijf bij mij is sexy, maar ook zenuwslopend spannend! De personages zijn geweldig; ik heb genoten van hun karaktertrekjes en de ontwikkeling die ze hebben doorgemaakt. Zoals we gewend zijn van Armentrout is het een luchtig boek met een heftig onderwerp. Bijzonder is dat Blijf bij mij nog veel meer diepgang heeft dan voorgaande boeken, en net als de vorige boeken weet het je mee te slepen en kun je het boek onmogelijk wegleggen. Dit is echt een aanrader! Oeh en yes yes yes, iets waar ik het hele boek al op hoopte; het volgende deel gaat over Roxy en Reece! I CANNOT WAIT! I love deze schrijfster.

Deze recensie verscheen eerder al op Reviews & Roses
(www.reviewsandroses.nl)