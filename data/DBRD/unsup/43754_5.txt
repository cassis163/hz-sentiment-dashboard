Zeb met punt.

Een kinderboek dat verrast, laat grijnzen, verbazen, peinzen en absurd maar ook subtiel is.

In elf korte verhalen vertellen de klasgenoten van de nieuwkomer Zeb. situaties die zij meemaken. Allemaal bijzonder, met een knipoog, apart, niet realistisch. Soms moet je even twee keer lezen of er werkelijk staat wat je leest. Want al eens gehoord van zelfvliegende tickets? Of een grapjeswinkel? En dat je een leeuw voor je verjaardag vraagt omdat...of er wordt gedemonstreerd tegen het afschaffen van huilen?

De totale vormgeving van het boek is zeer goed afgestemd op elkaar. De strakke passende illustraties van Joren Joshua zijn in de stijl van de verhalen en de opmerkelijke oranje-gekleurde omslag. Je zal maar allergisch zijn voor de kleur oranje!

Een nadenkertje kan zijn: hoe wordt de onderwerpkeuze van een kinderspreekbeurt bepaald? Door wat ouders of docenten vinden wat kan, of waar het kind gelukkig mee is? De keuze in dit verhaal is een buurman :).
Iets met barbies en hoofden verwisselen met een twist waarover je als kind best eens nagedacht kan hebben. Nadenken met fantasie.

Alle verhalen komen op de een of andere manier, soms door een fijntjes gekozen verwijzing, terug in een ander verhaal, met name in het laatste. Geweldig.

De bibliotheek geeft in de annotatie aan: zelf lezen v.a.10 jaar en voorlezen v.a. 8 jaar, maar goede lezers zullen hier veel eerder ook zelf van kunnen genieten. En die voorlezende ouder zal na één voorgelezen verhaal dit boek stiekem even zelf verder uitlezen!

Aanrader.