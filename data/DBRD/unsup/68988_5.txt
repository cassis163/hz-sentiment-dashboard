Het boek
In ‘De laatste oorlog’ vertelt Daan Heerma van Voss het verhaal van Abel Kaplan. In de jaren tachtig leert Kaplan, tijdens zijn studie geschiedenis, zijn grote liefde Eva kennen. Bij haar joodse familie ondervindt hij voor het eerst het gevoel op zijn plek te zijn. Hij noemt dat geluk. In toenemende mate vereenzelvigt hij zich met de geschiedenis van Eva en haar familie en Kaplan wordt een uitgekomen jood. Wanneer het huwelijk met Eva kinderloos blijft en Kaplan zijn ambitie als schrijver niet kan inlossen, strandt het huwelijk tussen de twee.

Kaplan worstelt met de vraag hoe je weet wat voor mens je bent als je nooit een oorlog hebt meegemaakt. Tijdens een nachtelijke dwaaltocht in een verlaten schoolgebouw neemt hij hulpkreten waar, maar durft niet in te grijpen. Wanneer vervolgens een gepeste jongen bescherming bij hem zoekt en Kaplans vriendin Judith hem het oorlogsdagboek van haar vader overhandigt, dringt het tot hem door: de geschiedenis is springlevend, en het is hoog tijd om zijn plek erin op te eisen. Hij schrijft een boek over een joodse man in een concentratiekamp. Kaplan worstelt echter meer dan ooit met zijn belangrijkste levensvraag.

In ‘De laatste oorlog’ laat Daan Heerma van Voss op even dwingende als lichte toon Abel Kaplan de confrontatie aangaan met vragen die relevanter zijn dan ooit.

Visie van de recensent
Een uitgebalanceerde mix van ontroerende, emotionele scenes en subtiel gedoseerde humor, geschreven door een ware taalvirtuoos. Wat kan Heerma van Voss schrijven; dit is waarlijk genieten! Wat mij betreft volgen er nog talloze van dergelijke prachtige werken van zijn hand.

“Op 4 augustus 1942 was het wachten voorbij: een verdwaalde kogel sloeg een gaatje in het tramglas en boorde zich door de linkerslaap van haar aanstaande. En zij hoefde geen achttien meer te worden om volwassen te zijn.”

Heerma van Voss bewijst met dit boek opnieuw dat hij een stilistisch auteur is. Bovendien mag het duidelijk zijn dat hij zich uitstekend heeft gedocumenteerd.

“Moest hij vertellen over die constante troebele gemoedstoestand waarin weliswaar geen euforie besloten lag, maar ook geen groot verdriet?”

Een uiterst bijzondere roman met een prachtige, enigszins ingehouden sfeer. Inhoudelijke wendingen volgen elkaar op. Het verhaal is meeslepend en indrukwekkend. De auteur weet (vooral) de hoofdpersoon zo voortreffelijk te raken dat je hem, als lezer, waarlijk denk te kennen en begrijpen, terwijl Kaplan toch een neergezet wordt als een zeer complexe persoonlijkheid worstelend met zichzelf en het leven.

“Weet je Abel, volgens mij gaat het daar mis. Waar anderen het hebben over het recht op geluk, heb jij het over het recht op verdriet.”

Over de auteur
Daan Heerma van Voss (1986) is romanschrijver en historicus. Hij schrijft voor verschillende nationale en internationale kranten en tijdschriften, zoals NRC, Humo, De Morgen, Vrij Nederland, Das Magazin, De Morgen, De Volkskrant, de Israëlische krant Haaretz, het Zweedse dissidentbloggen, Svenska Dagbladet, PEN International, The New York Times en de Amerikaanse Vogue en hij is columnist bij De Morgen.

Voor zijn interviews voor De Groene Amsterdammer ontvangt hij in 2012 De Tegel uitgereikt, de prijs voor het beste journalistieke werk van het jaar in de categorie interview. ‘Een zondagsman’ wordt genomineerd voor de Anton Wachterprijs. ‘Het land 32’ wordt genomineerd voor de Halewijnprijs en de Cutting Edge Award. ‘Ultimatum’ ontvangt een nominatie voor de Diamanten Kogel. ‘Ultimatum’ en ‘De laatste oorlog’ worden vertaald in het Duits. ‘De laatste oorlog’ wordt tevens vertaald in het Zweeds en Spaans.

Uitvoering
Paperback, 400 pagina's
Uitgeverij De Bezige Bij
ISBN10 9023495241
ISBN13 9789023495246

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/