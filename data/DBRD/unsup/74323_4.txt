Sommige boeken lees je vanwege de mooie kaft, andere vanwege de interessante flaptekst. Soms zijn de recensies positief of wordt een boek aangeraden door vrienden of zelfs door bekende Nederlanders. In het geval van Als je dit leest ben ik er nog is het wellicht een combinatie van dit alles, maar vooral de titel die de interesse van menigeen zal wekken. Hij maakt nieuwsgierig, want klopt de titel wel en zo ja, voor hoe lang nog? Wellicht is het cru om de inleiding van een recensie op deze manier te beginnen, maar schrijfster Jette Vonk geeft zelf aan een onzekere toekomst tegenmoet te gaan. Gaan we dat trouwens niet allemaal?

De destijds 33-jarige freelance journalist kreeg op dinsdag 25 juni 2013 de diagnose uitgezaaide borstkanker met een gemiddelde levensverwachting van twee jaar. Samen met haar man en tweejarige zoontje beschrijft ze haar leven vanaf de dag van de diagnose. Het verhaal beschrijft Jette’s poging om te dealen met deze toekomstvisie; ze leest antikankerboeken, bezoekt tempels en goeroes op Bali, leert mediteren, viert vakanties en feestjes, volgt cursussen en maakt een bucketlist (met daarop onder meer het schrijven van een boek). Maar bovenal blijft ze in een goede afloop geloven, genieten van de tijd die haar resteert, ondanks de diepe dalen maar zeker ook dankzij alle geluksmomenten die ze nog ervaart: Jette blijft het leven vieren.  

Op haar eigen weblog schrijft ze dat ze leeft vol vuur en – vooral sinds de diagnose – probeert de ‘bullshit en nonsense’ uit haar leven te schrappen, te genieten van elke dag, elk moment, elk ogenblik, met de mensen van wie ze houdt; haar man en zoontje, familie, vrienden en kennissen. Geïllustreerd met prachtige foto’s en mooie gedichten, aangevuld met kijk-, luister- en leestips, is dit boek zeker een aanrader. Het is een boek vol plezier en geluk, vol liefde en feestjes, vol hoop en passie voor het leven. Maar ook een realistisch boek, want ook de donkere bladzijden in haar levensverhaal worden beschreven, hoewel de boodschap dat Jette Vonk haar vuur voorlopig nog niet laat doven van elke pagina spat.

Wat overigens wel helpt bij de promotie van dit boek, is dat het voorwoord geschreven is door Floortje Dessing. De twee hebben in het verleden voor meerdere televisieprogramma’s samengewerkt en bleven al die tijd goed contact houden. Floortje was dan ook degene die Jette geholpen heeft bij het uitgeven van het boek, door haar in contact te brengen met uitgever Guido Keff.

En zo geschiedde; het boek is klaar en kan van de bucketlist geschrapt worden. Wellicht is het nu een mooie toevoeging op andermans bucketlist:
* Lees het boek Als je dit leest ben ik er nog.