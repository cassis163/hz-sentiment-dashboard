Echtgenoten, echte mannen is het verslag van zeven getrouwde mannen, die in een doolhof van liefde en valkuilen terechtkomen. Meer smaken dan deze zeven zijn er niet, al kijken de zeven mannen zeven keer anders naar zichzelf. Zoals iedere vrouw ook haar echtgenoot, haar eigen fantasieman schept.
Bakker levert met Echtgenoten, echte mannen een uniek boek af. Een boek waar veel mannen zich mee zullen vereenzelvigen en dat vrouwen wellicht een kijkje in het –voor hen- bizarre mannenbrein biedt.
Ge, Dorian, Fliet, Axel, Beek, Eddy en Chris vormen al jarenlang een vriendengroep. De zeven mannen komen tezamen in een herberg waar zij zeven jaar eerder het vrijgezellenfeest van Chris vierden. Destijds voor het eerste huwelijk van Chris. Nu staat hij op het punt om voor de tweede keer in het huwelijksbootje te stappen. De mannen bezoeken gezamenlijk een sauna. Tijdens de wandeling terug naar de herberg, verdwalen zij. Door de vertellingen en herinneringen tijdens dit avontuur, leert de lezer de mannen beter kennen. Veel van de gesprekken van de mannen gaan over hun overleden vriend Hajé én over de eerste vrouw van Chris.
“Toen Eddy zelf trouwde, rouwde een koor van vrouwen voor het gemeentehuis. Ook voor de tweede keer. Eddy weet niet beter of zijn vrouw gelooft in zijn onschuld, zijn naïviteit, en zijn warme karakter waarmee hij zoveel vrienden en vooral vriendinnen wint.”
Er komen weliswaar veel stereotypen aan de oppervlakte, maar die kunnen evengoed beschouwd worden als karikaturen. Of zit dé man werkelijk zo in elkaar? Het is aan de mannelijke én vrouwelijke lezer van Echtgenoten, echte mannen om daar een oordeel over te vellen.
“Hij had zijn onderbroek nog aan in bad, daar klopt iets niet’, had een politieman tegen de weduwe van Hajé gezegd. De schoonmaakdienst van het hotel had Hajé kort na de ochtend dood in bad gevonden We hoorden die details bij het condoleancebezoek.”
Wat vaststaat is dat Bakker een heerlijk, soms wat cynisch boek heeft toegevoegd aan zijn oeuvre. Dat Bakker kan schrijven behoeft hier geen betoog. Dat heeft hij meermaals bewezen. Dat hij verschillende genres beheerst, eveneens.
Bakker bedient zich opnieuw van zijn verzorgde en vlotte schrijfstijl en maakt in Echtgenoten, echte mannen met regelmaat gebruik van fraaie metaforen. Bovendien is de interactie tussen de mannen onderling, zeer boeiend weergegeven. Het vleugje humor waar Bakker zijn verhaal mee overgiet, is overigens heerlijk.

Over de auteur
Rob Bakker (Bussum, 1949) is zelfstandig auteur, journalist, historicus, ondernemer en gediplomeerd uitvaartverzorger. Hij was onder andere twaalf jaar hoofdredacteur van de Nederlandse MAD. Na verkoop van zijn uitgeverij in 2003, rondde hij in 2011 een geschiedenisstudie af met een doctoraal in Genocide- en Holocauststudies, waarvan een wetenschappelijke uitgave in april 2019 volgde. Als romanschrijver geeft hij een vervolg aan zijn eerdere oeuvre.

Uitvoering
Uitgeverij LetterRijn
ISBN: 9789491875830
Hardcover, 200 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/