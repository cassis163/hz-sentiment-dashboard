Peter de Zwaan blijft steeds dichter bij huis. Zijn eerste thrillers speelden zich af in een onbekende stad in een onbekend land. In Hoerenjong is de stad nog steeds onbekend, maar het land is overduidelijk Nederland geworden. Ab Ruin is de hoofdpersoon. Hij was meer dan dertig jaar journalist van een dagblad, werd op een zijspoor gezet en daarna ontslagen. Hij zint op wraak en weet niet anders te doen dan zijn oud-collega's tegen elkaar op te stoken. Hij blaast roddels nieuw leven in en vertelt verhalen door: 'Weet je wat ze over jou vertellen?' Het resultaat is wanorde op de redactie, vooral als iemand van de onrust die Ruin veroorzaakt gebruik maakt om zijn eigen spel te spelen. Het gevolg daarvan is dat Ab Ruin de schuld krijgt van brandjes, vermissingen en computerstoringen en dat hij voor hij het weet bezig is zijn eigen huid te redden.

De grootste verandering ten opzichte van vorige boeken is de tekening van de hoofdpersoon. Ruin is geen ongevoelige eenling, maar een oudere man die moeite heeft zich in huis en erbuiten te handhaven. De regels thuis zijn vastgesteld door zijn vrouw, met zijn zoon kan hij maar niet de relatie krijgen die hij zo graag wil en van al de mensen die vroeger tot zijn netwerk behoorden neemt er niet een contact met hem op. De plot komt snel tot ontwikkeling, want De Zwaan houdt niet van treuzelen. Tussen de bedrijven door krijgt de lezers een mooi kijkje in de keuken van de journalistiek. De Zwaan is bijna veertig jaar journalist geweest en zijn kennis van het vak vind je in Hoerenjong terug. Omdat De Zwaan tot de beste stilisten van het genre behoort leest ook dit boek als een trein. Door de snelle ontwikkeling en het verrassende einde is Hoerenjong dik vier sterren waard. Het is De Zwaans beste thriller sinds Het alibibureau waarmee hij de Gouden Strop won.