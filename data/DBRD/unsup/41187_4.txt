In het debuut van Nic Stone volgen het leven van Justyce die op een dag handboeien rond zijn polsen krijgt, terwijl hij helemaal niets verkeerd gedaan heeft. Elke keer opnieuw krijgt hij te maken met discriminatie op basis van zijn huidskleur. Hij begint een project: hij gaat brieven schrijven naar Martin Luther King met één kerngedachte: Wat zou Martin doen?

Eerder las ik Zij en ik van Nic Stone, maar dat boek heeft me niet echt van mijn sokken geblazen en ik had dus ook niet echt de neiging om snel opnieuw een boek van Nic Stone vast te nemen, maar omdat ze naar Yalfest kwam en er een Hebban leesclub was, heb ik mij ingeschreven en ben ik uiteindelijk ook geselecteerd.

Dit boek laat zien hoe hard het voor mensen met een andere huidskleur is en hoe zij enkel en alleen beoordeeld worden op hoe ze eruit zien. Een blank persoon die iets doet heeft minder kans dat die opgepakt wordt dan een zwarte persoon die exact dezelfde misdaad begaat. Het is iets waar we te weinig bij stilstaan, maar door dit boek worden we met de neus op de feiten gedrukt.

Wat zou Martin doen? is anders dan The Hate u give: de thematiek is wel hetzelfde, maar de twee boeken met elkaar vergelijken is moeilijk. De schrijfstijl van Nic Stone en Angie Thomas is ook best wel verschillend. Toch moet ik zeggen dat ik nog steeds niet de grootste fan ben van Stone’s schrijfstijl, maar ik vond dit boek wel een stuk beter dan Zij en ik. Nic Stone weet een zwaar onderwerp op een luchtige manier over te brengen én het boek maakt je bewust van racisme en discriminatie in onze wereld.