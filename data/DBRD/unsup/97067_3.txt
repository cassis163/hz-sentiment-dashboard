De Britse feelgood-auteur Sophie Kinsella maakte jaren geleden al naam en faam met haar ongekend populaire Shopaholic-reeks, welke in 2009 tevens werd verfilmd. De serie omvat inmiddels talloze delen, die stuk voor stuk wereldwijde bestsellers zijn. Ongetwijfeld zal boek nummero 8, Shopaholic grijpt in, Kinsella eveneens geen windeieren leggen.

De koopverslaafde Becky Bloomwood en haar familie en vrienden hebben in de voorgaande zeven delen al de nodige hilarische escapades meegemaakt. In elk deel drukte Kinsella een onmiskenbare stempel op het bijna absurde (koop)gedrag van Becky. Shopaholic grijpt in pakt de draad op waar het de laatste keer is gebleven, maar slaat inhoudelijk gezien een iets andere weg in. Een verstandige keuze van Kinsella; immers dreigde de koek voor deze iconische reeks al behoorlijk op te raken. De lezer herkent Becky niet meer terug als de onnozele, materialistische vrouw die ze altijd was; de herhaaldelijk uitgekauwde koopverslaving maakt in Shopaholic grijpt in plaats voor andere drama’s tijdens een knotsgekke roadtrip naar Las Vegas. De camper is gevuld met alle bekende personages uit de serie, en samen starten zij een onderzoek naar de mysterieuze verdwijning van Becky’s vader. Tevens is er meer ruimte voor de verhaallijnen van andere personages, waaronder de huwelijkscrisis van beste vriendin Suze en haar man Tarkie.

Hoewel de rode draad van dit verhaal iets anders verloopt dan de lezer van de iconische Shopaholic-reeks gewend is, sluit dit achtste deel evengoed naadloos aan op haar voorgangers. Humor en gekkigheid staan - zoals het Kinsella in al haar boeken betaamt - voorop en de lezer zal daarin ook deze keer niet worden teleurgesteld. Veel meer dan dat zal het nieuwe deel echter niet te bieden hebben. Want hoewel het Las Vegas-avontuur voldoende omvat om opnieuw te entertainen, brengt het de lezer ook in dubio: is dit achtste deel een terechte opvolger of had de wereld ook zonder een zoveelste Shopaholic-boek gekund? Het nieuwe jasje is een verfrissende verandering, maar tegelijk voegt het niet heel veel meer toe en hadden het evengoed een set nieuwe personages kunnen zijn. Wie als loyale lezer de serie tot het 'bittere' einde wil blijven volgen, zal met dit vervolgdeel ongetwijfeld een paar smakelijke lachbuien krijgen en het boek tevreden dichtslaan, misschien zelfs wel verlangen naar nóg een deel. De kritische lezer kan maar beter stoppen op het hoogtepunt, welke eerlijkheidshalve een paar delen terug al bereikt was. Shopaholic grijpt in is geen overbodige toevoeging aan de serie, maar ook zeker geen onmisbare.