De verloren familie vertelt het verhaal van Peter, een Duits-Jood die in de tweede wereldoorlog zijn geliefde vrouw en twee dochtertjes verliest. Hij overleeft de nazikampen en verlaat na de oorlog Europa en vertrekt naar Amerika om daar een nieuw bestaan op te bouwen. Dit lukt goed: hij opent een restaurant, noemt het naar zijn overleden vrouw en serveert Joodse gerechten. Het restaurant is zeer geliefd en als Peter op een gegeven moment verliefd wordt op June lijken de tijden positief gekeerd te zijn. Zeker als dochter Elsbeth geboren wordt lijkt het geluk compleet. Echter, Peter is zwaar getraumatiseerd door het verlies van zijn familie.
Hij is geen prater maar keert zich naar binnen en weigert om over zijn verlies te praten. Dit zorgt voor de nodige problemen in zijn huwelijk maar ook in het contact met zijn dochter.

Het boek is in drie delen verdeeld, elk deel gaat over een van de hoofdpersonages. Zo maak je als lezer deel uit van de levens van alvorens Peter, June en Elsbeth. Er worden fikse sprongen in de tijd gemaakt met in het eerste deel ook flashbacks naar het oorlogsverleden van Peter.
De schrijfstijl is prettig, de auteur schrijft beeldend en bijzonder zijn de toegevoegde menukaarten van Peters restaurant Mashaâ€™s.

Aan de hand van de achterflap zou je als lezer misschien weleens op het verkeerde been worden gezet. De verloren Familie is geen oorlogsroman zoals het Familieportret wel was.
Desalniettemin is dit een bijzondere familieroman die je, met name in het eerste deel, als lezer weet te raken.