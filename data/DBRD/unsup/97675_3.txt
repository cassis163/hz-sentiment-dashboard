Michael Lewis vertelt het verhaal van Brad Katsuyama en hoe hij erachter komt hoe high-frequency trading werkt, de oneerlijke markt en wat hij daaraan gaat doen. Ook maak je kennis met andere mensen die in deze wereld werken en waar Brad mee te maken kreeg.
Brad is een Canadees die bij een Canadese bank werkte die ook op Wall Street actief was. Op een gegeven moment komt hij erachter dat de aandelenmarkt op zijn scherm niet de werkelijke markt is...
Het is een hervertelling van een waargebeurd verhaal en de personen bestaan ook echt, maar het verhaal leest bijna als fictie.

Het is een heel geschikt boek om kennis te maken met de wereld van high-frequency trading (HFT), omdat de auteur alles op een toegankelijke manier uitlegt. De focus ligt op Wall Street en wat er daar een aantal jaar geleden is gebeurd, maar soortgelijke praktijken komen natuurlijk op alle beurzen voor (in het boek wordt ook bijvoorbeeld Londen genoemd en wordt verteld over iemand die hiervoor de wereld rondreist).

Er worden veel namen van echte personen en bedrijven in genoemd, maar toch leest het niet als reclame. Sommige bedrijven komen wat beter naar voren dan andere bedrijven, maar de auteur maakt wel duidelijk dat iedereen zo zijn eigen redenen heeft om dingen te doen, dat iedereen zijn eigen verhaal heeft om zijn handelingen te rechtvaardigen.
Door de manier waarop de auteur Brads verhaal vertelt, wordt het een spannend boek. Ook de HFT-wereld wordt hierdoor interessant, juist omdat je als lezer samen met Brad (en de andere mensen in het boek) er beetje bij beetje achter komt hoe het allemaal in zijn werk gaat.
Ook over de software-kant van het verhaal, wat nu natuurlijk een heel belangrijk onderdeel is, wordt regelmatig uitgeweid, voornamelijk over wat voor soort software er draait bij de banken en traders (niet in detail natuurlijk).

Het is in principe een non-fictie boek, dus wanneer de auteur uitleg wil geven over bepaalde begrippen uit de bankenwereld, doet hij dat gewoon. Het is echter geen studieboek, dus de uitleg is duidelijk voor een algemeen publiek geschreven.
Op andere momenten beschrijft hij vergaderingen waarin dialogen staan uitgeschreven en op weer andere momenten beschrijft hij in globale lijnen wat er is gebeurd in iemands leven.
Deze afwisseling zorgt ervoor dat het geen droog boek is over de financiële wereld, maar dat het juist spannend wordt, vooral omdat er toch een probleem met een oplossing/ontknoping in het boek zit.

Ook al denk je misschien dat je totaal geen interesse hebt in de financiële wereld, toch is het een boek dat veel meer mensen zouden moeten lezen. Het is altijd handig om wat meer te weten over deze kant van de financiële wereld!