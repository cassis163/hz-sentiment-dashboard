‘Onder Invloed’ - Tamara Onos




Genre: Psychologische Thriller
Uitgeverij: LetterRijn
ISBN: 9789491875786
Uitvoering: Paperback
Aantal pagina’s: 221
Verschijningsdatum: februari 2019

Met dank aan Uitgeverij LetterRijn voor het recensie-exemplaar.

Inhoud
Renske Nijland heeft er geen vrede mee dat de dood van een visser in natuurgebied de Havikerwaard wordt afgedaan als een ongeval. Als expert gevaarlijke stoffen stoort zij zich aan het gebrek aan gedegen politieonderzoek naar de toedracht. Zij bijt zich in de zaak vast, stuit op veel weerstand en gevaar. Gevaar voor haarzelf en haar kinderen.

Mijn mening
‘Een Renske Nijland thriller’ staat op de omslag van het mooi vormgegeven boek. Het is de eerste uit een hopelijk lange reeks. Het is namelijk een geweldig boek. Een gevoel dat ik niet direct had, toen ik begon. Hoewel de schrijfstijl mij vanaf de eerste zin een prettig gevoel gaf, leek het verhaal wel erg doorzichtig.

Wanneer een eigenwijze vrouw zich vastbijt in een zaak waar de politie het al niet eens als zaak heeft geopend, komt er een soort clichématig verhaal in mijn hoofd terecht. Ze heeft natuurlijk gelijk, het bedrijfje verderop heeft gevaarlijke stoffen gedumpt en Renske heeft aan het eind van het verhaal al die tijd gelijk gehad en dit alles door haar kennis van gevaarlijke stoffen. Een soort nieuw avontuur van De Kameleon, voor volwassenen (N.B.: Ik ben mijn leven lang al een liefhebber van de boeken van Hotze de Roos). Maar wat heb ik mij vergist.

Eindoordeel
Wat een fijn boek is dit. Tamara kan schrijven en geeft mij al snel het gevoel dat ik al heel veel boeken van haar heb gelezen, wat niet zo is. Ze heeft een trend van schrijven met gebruik van thema’s die naadloos aansluiten bij mijn eigen leven in 2019. Haar taalgebruik is van nu en het leven met pubers is van alledag, maar geloofwaardig. Dit boek is zoveel meer dan de zoveelste thriller. De personages zijn echt. De zorgen, de reacties. De dialogen zijn ijzersterk en geven het verhaal naast een scala aan gebeurtenissen veel diepgang en kleur.

Doorgaan met je leven na een scheiding, het effect op de kinderen, het gedrag van kinderen die erbij willen horen, chantage, verleiding, loyaliteit, recht op geluk en liefde. Naast veel spanning op een mooi rond verteld verhaal, biedt dit verhaal zoveel meer. Slechts 221 pagina’s en toch heb ik na afloop het gevoel veel meer tijd te hebben doorgebracht in dit mooie deel van Nederland waarvan ik vroeger (zelf afkomstig uit de Randstad) alleen maar kon zeggen: ‘Hé, wat gek, hier hebben ze niet eens snelwegen’.

De term ‘Psychologische thriller’ vind ik persoonlijk altijd lastig. Iedere thriller is psychologisch, want het gaat altijd over de psyche; het gedrag van mensen. Thriller had voor mij volstaan. Als er een bijvoeglijk naamwoord voor thriller had moeten staan is het voor mij: Steengoede of IJzersterke, al zijn dat geen gevaarlijke stoffen.

Ik ben nieuwsgierig gemaakt naar het volgende avontuur van Renske Nijland. En niet in het minst naar hoe haar gezin zich staande weet te houden.
Ik herhaal mijn eerder gedane uitspraak: Je kunt beter ‘onder invloed’ lezen, dan zijn. Ik nodig de lezers van mijn recensie uit dit boek te lezen. Het is een geweldig boek en ik geef het nuchter als ik ben, met plezier vier sterren.

Peter van Bavel - recensent De Perfecte Buren

Mijn persoonlijke songtekst
‘It's hot, too hot for me mama
but I can hardly wait
my eyes they're burning mama
and I can feel my body shake
don't stop, don't stop me mama
oh make the pain, make it go away
no I won't hurt you mama
but its getting so hard

( Genesis - Mama)


Gepost door Perfecte Buren Boekenclub op maandag, maart 11, 2019