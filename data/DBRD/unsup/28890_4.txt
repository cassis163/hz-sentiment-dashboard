Het is al een jarenlange CPNB-traditie om tijdens de Weken van het Spannende Boek een geschenkenboekje uit te geven en gedurende die periode als cadeau in de boekwinkels te leggen. Voor 2016 kreeg Simon de Waal in een bijeenkomst die vol geheimzinnigheid, als ware het een koninklijke onderscheiding, van de directeur CPNB te horen dat hij was uitverkoren het boekje voor 2016 te ‘mogen’ schrijven. Het idee was er al snel, de uitwerking ervan liet nog even op zich wachten maar uiteindelijk liep alles goed af zoals in de meeste spannende verhalen ook het geval is. Vector werd en is het cadeauboekje 2016.

Alex Koesman heeft in Amsterdam een broodjeszaak en leeft een relatief rustig leven. Hij brengt regelmatig een bezoek aan zijn aan Alzheimer lijdende vader die in een verpleeghuis woont. Tijdens een van zijn bezoeken vertelt verpleegkundige Maudy hem dat zijn vader bezoek heeft gehad van zijn broer, een oom van Alex. Als hij vervolgens niet in het verpleeghuis is als Alex op bezoek komt, en hij volgens de verpleegkundige met zijn broer naar Artis is gegaan, besluit hij de beide mannen te gaan zoeken. Hij treft ze, gezeten en druk pratend, op een bank in het dierenpark aan. Daarna overkomt Alex een paar merkwaardige dingen die absoluut niet als toevalligheid aan te merken zijn. Het lijkt erop dat hij door iemand wordt geobserveerd en dat vermoeden wordt bevestigd als hij wordt benaderd door Jevhen Bulikin, een Rus op leeftijd.

Vector is een verhaal dat zich enkele tientallen jaren na het uiteenvallen van de Sovjet-Unie afspeelt maar nog wel het gevolg is van die politieke stap uit de jaren tachtig. Gevluchte wetenschappers hebben niet alleen geheimen uit die tijd meegenomen maar er is toen ook een dodelijk virus uit het Vector Instituut verdwenen. Bijna dertig jaar later vindt er nog een zoekactie plaats naar een van de duistere gebeurtenissen uit de met vele geheimen en mysteries omgeven Sovjet-Unie. Het is voor een auteur geen sinecure om een boekje met een beperkt aantal pagina’s toch met een aantrekkelijk, volledig en spannend verhaal te vullen. Met relatief weinig woorden een goede plot neerzetten in een tot de verbeelding sprekend decor, gespeeld door realistische personages dat ook nog de eigenschap heeft graag te worden gelezen. Maar weinigen is het gegeven die opdracht tot een goed einde te brengen.

De Waal heeft met Vector met overtuiging aangetoond zich tot dat kleine en selecte gezelschap auteurs te mogen rekenen. Internationaal getint, met meerdere verhaallijnen die zich in korte tijd langzaam naar elkaar bewegen, komt het tot een climax die wel wordt verwacht maar toch nog een verrassing brengt in de uiteindelijke uitwerking. Mocht zijn naam nog niet bij alle lezers een even grote bekendheid hebben, dan is dit gratis geschenkenboekje een goede ambassadeur en zal het een aansporing zijn om snel ander werk van deze sympathieke auteur te gaan lezen.