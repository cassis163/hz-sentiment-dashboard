Atlas Contact gaf mij de kans Je onvervangbare hersenen van Kaja Nordengen voor publicatie te lezen en te recenseren, waarvoor dank. Met groot plezier heb ik dit boek gelezen. Op zeer toegankelijke wijze beschrijft Nordengen de ontwikkeling en de werking van ons brein, waarbij de plaatsen van de hersendelen waarover zij vertelt, worden geïllustreerd door duidelijke afbeeldingen.
In het eerste hoofdstuk wordt de ontwikkeling van de menselijke hersenen in de verschillende stadia van de evolutie behandeld, waarbij zij de verschillen en overeenkomsten met dieren aangeeft. Misschien vreemd om te lezen dat je meer met een reptiel gemeen hebt dan je in eerste instantie denkt, maar het verklaart wel dat de wens om je voort te planten en het signaleren van gevaar helemaal niet zo bijzonder is.

In de daaropvolgende hoofdstukken worden verschillende facetten van ons brein beschreven en de relaties daarvan met onze persoonlijkheid, ons lichaam en de werkelijkheid. Waar zit nu eigenlijk je ik, jouw persoonlijkheid en bestaat je ziel? Wat is de invloed van zintuigen op je brein? Vragen die Nordengen stelt en probeert te beantwoorden. Daarnaast vond ik het fascinerend om te lezen hoe ons geheugen werkt en hoe makkelijk dat geheugen beïnvloed kan worden door externe factoren.

Alles wat je denkt, voelt en doet wordt veroorzaakt door de hersenen. Je kunt gewoon niet zonder die grijze massa. En er is hoop, want je kunt de hersenen onderhouden, uitdagen en ontwikkelen. Je bent nooit te oud om te leren, zelfs op hoge leeftijd kunnen de hersenen nog nieuwe verbindingen aangaan.

Wat dit boek zo prettig leesbaar maakt, is het vermogen van Nordengen om de theorie over de hersenen duidelijk te beschrijven, waarna zij dit met voorbeelden uit de literatuur, de praktijk en haar eigen ervaring de theorie verduidelijkt. Dit boek is ideaal voor een eerste kennismaking met de hersenen, maar voor lezers die al veel over deze materie gelezen hebben, is het wellicht minder interessant.