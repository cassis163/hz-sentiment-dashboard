Terwijl Sanne nog druk bezig is met het verwerken van dingen uit het verleden, worden Sanne en Luca als rechercheurs geconfronteerd met een aantal zaken die buiten hun jurisdictie vallen. Als bij toeval worden in een bos in Friesland lichaamsdelen gevonden die er al jaren blijken te liggen. In Amersfoort verdwijnen de vrouw en dochter van een vriend van Luca’s broer Gianni spoorloos en Gianni vraagt zijn broer om hulp. Allemaal vreemde zaken waar Sanne en Luca niets mee te maken hebben. Het afschudden van haar verleden blijkt voor Sanne een moeilijker taak dan gedacht, vooral als het verleden steeds dichter bij het heden lijkt te komen.

‘Hij kon zijn lippen niet bewegen, die waren bevroren. Zijn verwondingen voelden heet, maar konden de kou niet verdrijven. Kou die altijd als een laagje om zijn lichaam zat, zelfs in de zomer.’

Na het lezen van Verminkte toekomst was het met smart wachten op VT5, Verknipte tegenstander. Toen nog niet wetende dat het verhaal van Verminkte toekomst nog een venijnig staartje zou krijgen, was er evengoed de ongeduld om meer van Sanne en de andere personages te horen. De hele serie al gelezen te hebben en de personages in het hart gesloten te hebben, is het weer een feest om meegevoerd te worden met de belevenissen van Sanne en Luca als rechercheursteam, en de andere (bij)personages die langzamerhand een grotere rol toebedeeld krijgen.

In de vorige delen heeft Sanne al veel meegemaakt en weet hierbij veel steun te krijgen van Luca en Will. Will is in dit deel prominenter aanwezig en dit zal ook zijn verklaring krijgen. Een onderdeel van een wending die misschien niet door iedereen verwacht en gehoopt was, maar deze wending was in ieder geval verrassend. Door het personage Will, die paragnost is, nog meer naar voren te trekken is het spirituele nog meer verweven dan anders. Skaye is zelf ook zeer spiritueel, mede door haar eigen vader, en hiermee zet ze een zeer persoonlijke handtekening in dit boek.

Skaye heeft het zich met Verknipte tegenstander niet makkelijk gemaakt. Verhaallijnen die best wel ingewikkeld in elkaar zitten, die zich in het heden en verleden afspelen, en het is verbazingwekkend hoe Skaye met alle personages deze lijnen strak weet te houden en geen enkele keer uit de bocht te vliegt. Soms valt er misschien wat aan de geloofwaardigheid te tornen, maar voor degene die de moeite neemt het nawoord te lezen, zal grotendeels het tegendeel bewezen worden. Het is moeilijk van te voren in te schatten op wat voor manier de verhaallijnen zich tot elkaar verbinden. Het duurt dan ook geruime tijd voordat er enkele vermoedens beginnen te rijzen en het is een kwestie van lezen en geduldig afwachten. Maar zodra de verbanden zichtbaar worden neemt de spanning in hoog tempo toe en wordt het helemaal onmogelijk het boek terzijde te leggen. Met een spannende ontknoping worden in Verknipte tegenstander de verhaallijnen aan elkaar verbonden zonder nog losse eindjes achter te laten.

Bewezen had Skaye zich inmiddels al wel maar met Verknipte tegenstander weet ze dit weer goed te benadrukken.
4,5****