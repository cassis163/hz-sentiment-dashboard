Met ‘Controle’ zet Esther een vlotlezend en meeslepend verhaal neer. De hoofdpersoon Marjolein is een liefhebbende maar vrij chaotische moeder waar ik vaak om moest lachen, soms ook met enige herkenning. Het is voor Marjolein belangrijk om grip te hebben op haar leven, ze wil alles onder controle hebben. Maar door allerlei ontwikkelingen komt haar leven volledig op zijn kop te staan. Ze verliest haar man, heeft grote gezondheidsproblemen en op het koor, haar grote hobby, lijken verhoudingen en intriges aan de orde van de dag.
Opvallend aan Marjolein is dat ze nooit voor lang de moed verliest. Natuurlijk zit ze door alles wat haar overkomt geregeld in de put maar door haar wilskracht ziet ze overal mogelijkheden en stapt daar op af. Oké, toegegeven, soms een beetje te gretig, maar dat maakt het boek nog leuker.
Het einde is dermate verrassend dat ik het niet zag aankomen, heel knap gedaan.

‘Controle’ is een roman met diepgang. Het leest lekker weg , soms met een (glim)lach en soms bijna met een traan.