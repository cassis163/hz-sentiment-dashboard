Normaal ben ik niet zo van de thrillers, maar dit boek heeft me toch overgehaald. Meteen vanaf de eerste bladzijde werd ik meegesleurd in het verhaal. Het boek is geschreven vanuit verschillende perspectieven, maar de hoofdpersoon is inspecteur Helen Grace. Zij moet een aantal schijnbaar losstaande moordonderzoeken doen, waarin telkens een bijna uitgehongerde, nauwelijks in leven zijnde man of vrouw beweert zijn/haar mede-gevangene vermoord te hebben.
Ik leefde heel erg mee met de verschillende personages en ook met Helen Grace, die niet alleen maar lief en aardig is, maar duidelijk ook het een en ander te verbergen heeft. Door verschillende fragmenten die door het boek verspreid zijn, kom je meer over haar moeilijke jeugd te weten.
Door onder andere de zeer korte hoofdstukken leest dit boek als een spannende tv-serie.
De auteur weet de spanning goed op te bouwen, telkens als je denkt: nu gebeurt er dit, gebeurt er toch weer iets anders.
Als niet-thriller lezer heeft dit boek me bij de strot gegrepen en me niet meer losgelaten.