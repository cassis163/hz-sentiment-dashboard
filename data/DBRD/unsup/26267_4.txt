Dragonfly was één van de finalisten bij de #CrimeCompagnieContest van Sweek. Een wedstrijd waarbij je een uitgeefcontract kon winnen bij uitgeverij De Crime Compagnie. Kelly ter Velde kwam met haar thriller in de top acht. De hoofdprijs won ze net niet, maar een aantal maanden later gaf ze Dragonfly wel in eigen beheer uit.

Dragonfly is een psychologische thriller die draait om hebzucht en jaloezie. Lina van Diepen heeft een relatief rustig leven. Ondanks dat haar ouders gescheiden zijn, gaan ze harmonieus met elkaar om en Lina geniet van ze alsof ze nog een gezin zijn. Op gebied van carrière heeft Lina ook niets te klagen en privé is er misschien af en toe een wolkje aan de lucht, maar ongelukkig is ze niet. Toch pakken donderwolken zich samen. Haar vader heeft trouwplannen met een vrouw waar Lina direct een hekel aan heeft, en ook in haar eigen relatie zijn scheurtjes te zien. Alles lijkt te escaleren als ze de knappe en mysterieuze Younes tegen het lijf loopt. Haar stalker wordt obsessiever en als blijkt dat Lina degene is die haar geliefden in gevaar brengt, neemt ze een drastisch besluit. De vraag is alleen of ze deze op tijd neemt.

Wat opvalt aan Dragonfly is dat je tot aan het einde geen benul hebt wie of wat. Er worden genoeg vlaggetjes geplaatst bij potentiële daders, maar die worden één voor één weer ontkracht. Toch komt de ontknoping ook weer niet als een donderklap bij heldere hemel, want als je weer terugkijkt past het allemaal precies in elkaar.

Dragonfly wordt grotendeels vanuit Lina verteld, in de eerste persoon. Tegen het einde wisselt het naar een ander personage, dat ook een belangrijke rol speelt in het verhaal. Doordat je helemaal aan Lina ‘geplakt’ zit, is deze wissel even wennen. Ook ligt de intensiteit van het personage nog hoger, waardoor je vanuit een stroomversnelling in een draaikolk terecht lijkt te komen. Het rustpunt en de genadeklap die uiteindelijk volgen, komen op deze manier wel extra hard aan.

Kelly ter Velde is sowieso een auteur die genadeloze klappen uitdeelt. Haar personages bezitten een rauwheid waardoor ze enerzijds de lezer weten te raken en anderzijds ook weten te shockeren. In Dragonfly, in tegenstelling tot haar andere verhalen, neigen sommige personages iets te veel naar één kant. Desalniettemin krijgen de personages aardig wat te verduren, en af en toe sla je een bladzijde om hopend dat het allemaal niet waar is.

Dat is ook één van de sterke punten van Dragonfly; je wilt telkens verder blijven lezen. De hoofdstukken zijn kort en bevatten precies genoeg, of juist niet genoeg, informatie om je steeds weer verder het verhaal in te trekken. Dit is ook zo’n boek dat je in een dag of wat uithebt.

Dragonfly is een psychologische thriller waar je het ijskoud van krijgt. Het vleugje romantiek dat Kelly ter Velde erin heeft verwerkt, geeft gelukkig een blosje op je wangen, maar liefde komt helaas met jaloezie en hebzucht.