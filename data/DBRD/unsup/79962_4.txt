Vanaf het begin van het verhaal volg je twee personages, Werner en Heike, die beide afkomstig zijn van Alphawereld. Werner is een wetenschapper die zijn vrouw is verloren en wordt achterna gezeten door de inquisitie die bestaat uit getalenteerde gedachtelezers (ESP’ers). Heike is een ESP’er met een bijzonder sterke gave, maar omdat zij een vrouw is wordt zij in de ouderwetse wereld niet serieus genomen en moet vechten om onder het bureaubaantje uit te komen die haar in de schoenen is geschoven. Wanneer Werner gedwongen wordt om op de vlucht te slaan voor inquisitie krijgt hij hulp van Edison, die al jaren zijn buurvrouw is maar eigenlijk een agente van de andere wereld die Alixwereld genoemd wordt. Samen duiken zij met behulp van een geavanceerd apparaat naar die wereld waar van Werner verwacht wordt dat hij meewerkt aan het ontwikkelen van nieuwe apparaten. Natuurlijk laat de inquisitie het hier niet bij zitten en Heike probeert zich te bewijzen door de mensen uit de Alixwereld op te sporen en te achterhalen hoe ze Werner te pakken kunnen krijgen.

Het verhaal bevat veel informatie over de personages, de twee werelden (later zelfs drie) en de ontwikkeling van de apparaten waarmee er van de ene wereld naar de andere kan worden gedoken. Toch heeft de schrijver het voor elkaar gekregen om hier geen infodump van te maken maar juist een lekker lopend verhaal. Het switchen tussen de personages en werelden verloopt soepel waarbij de verschillende lettertypes en manier van hoofdstukken aangeven zeker helpen.
Ik vind Heike een leuk personage en had meer met haar dan met Werner, maar beide zijn goed uitgewerkt. Ook Heike’s baas, de hoofd van de inquisitie en een bijzonder nare man, wordt goed omschreven.
De ontwikkelingen in het verhaal houden je aan het boek gekluisterd en wekken nieuwsgierigheid op. Tegen het einde was ik even de draad kwijt omdat de gebeurtenissen zich plotseling vrij snel opvolgen, wat ik een beetje jammer vond. Hoewel het verhaal min of meer afgerond eindigt, is het duidelijk dat er nog meer delen komen en die ben ik absoluut van plan aan te schaffen.
Ik heb het boek met veel plezier gelezen en zou het zeker aanraden aan iedereen die van SF-Fantasy houdt!