Cristina Wilson heeft het helemaal voor elkaar. Ze is verloofd met een knappe, succesvolle man en haar carri√®re als advocate gaat als een speer. Als ze op haar 27e verjaardag een vreemd pakje krijgt met een mysterieuze, antieke ring staat haar wereld ineens op zijn kop. Vanaf het moment dat ze de ring draagt, gebeuren er vreemde dingen en wordt ze geplaagd door vreselijke dromen die levensecht lijken. Ze besluit op onderzoek te gaan naar de geheimen van de ring en vertrekt resoluut naar Barcelona waar de eerste antwoorden te vinden zijn. Wat is de link van het sieraad met de tot nu toe onvindbare schat van de tempeliers? Wat heeft haar overleden peetoom Enric ermee te maken en waarom heeft ze het gevoel dat iemand haar continue in de gaten houdt?

Het eerste dat opvalt aan De Ring is de prettige schrijfstijl die je gelijk het verhaal in trekt. Hoofdpersoon Cristina deelt haar beslommeringen met de lezer in de ik-vorm en doet dat op een zeer vlotte manier. De mysterieuze ring wekt direct nieuwsgierigheid op en zorgt gedurende zeker de helft van het verhaal voor voldoende spanning. Het jammere is dat het verhaal wat inzakt, juist als de ultieme climax zou moeten komen. Daardoor wordt het in de staart wat langdradig en wordt het niveau van het eerste gedeelte van het boek naar beneden gehaald. Molist had voor mijn gevoel met gemak meer van dit verhaal kunnen maken als hij er iets langer voor was gaan zitten. Toch is De Ring een lekker leesbaar boek met hang naar avontuur, romantiek en historie dat wordt gedragen door leuke hoofdpersonen. Een boek dat opvalt tussen de historische romans omdat het net weer even anders is dan standaard. Zeker geen miskoop en dik drie sterren waard!