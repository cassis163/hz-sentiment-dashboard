Titel: Zwarte weduwe
Auteurs: Tomas Ross en Corine Hartman
Uitgeverij: Uitgeverij Cargo
352 pagina’s

Over de schrijvers:
Tomas Ross (1944) is al meer dan dertig jaar een van de meest toonaangevende thrillerauteurs in ons land. Hij is de Godfather van de Nederlandse faction; in zijn spannende en gedurfde thrillers balanceert hij op de scheidslijn tussen feit en fictie. Vele politieke kwesties nam hij al onder vuur en ook het koningshuis ontkomt niet aan zijn kritische oog en scherpe pen. Hij won driemaal De Gouden Strop – voor zijn thrillers Bèta, Koerier voor Sarajevo en De zesde mei. Als scenarioschrijver werkte hij mee aan gelauwerde series als Bernhard, Schavuit van Oranje, De Brug en de film 06/05 van Theo van Gogh.

Corine Hartman (1964)
Met twee Gouden Strop-nominaties, twee Crimezone Awards en meerdere vier-sterrenrecensies in VN's kritische Detective & Thrillergids in haar bezit, geldt Corine Hartman inmiddels als een van de meest gelauwerde en gewaardeerde thrillerschrijfsters van ons land. Met de unieke, succesvolle serie rondom de onorthodoxe rechercheur Jessica Haider heeft Corine Hartman haar naam definitief gevestigd in het thrillergenre.
Haar meest recente thriller is Een vlaag van waanzin, een thriller geïnspireerd op een waargebeurd familiedrama.

Tomas Ross en Corine Hartman vormen schrijversduo Ross & Hartman, samen schreven ze de thriller Doodskopvlinder. Zwarte weduwe is de tweede thriller van dit duo.

Achterflap:
Een serie bloedige aanslagen treft het hart van Europa. Sir Charles Cavendish, hoofd van de NAVO-veiligheidsdienst, laat zijn Special Force-team een verdachte achtervolgen om zo meer informatie over de daders te achterhalen. Tot hun verbijstering leidt het spoor naar het huis van een NAVO-topman. Dan vindt er een nieuwe aanslag plaats, ditmaal in Amsterdam. De contouren van een gruwelijk complot worden zichtbaar, en in een race tegen de klok proberen teamleden Adam Kaplan en Carrie Montevagio nieuwe aanslagen te voorkomen. Wanneer ze achter de daders komen, neemt Carrie een levensgevaarlijk besluit. Adam zal alles op alles moeten zetten om zijn partner niet te verliezen.

Ze moet rennen, ver weg van de geur van verschroeid vlees en de donkere plek die haar angst aanjaagt.

Wat ik van dit verhaal vind:
Ik was erg nieuwsgierig naar dit verhaal, dit omdat ik meerdere boeken van Corine Hartman had gelezen en die erg goed vond. Ook de combinatie met Tomas Ross, waar ik nog niets van had gelezen, maar wel veel positieve verhalen over had gehoord, maakte mij erg benieuwd naar deze thriller.
De cover is rustig, bovenaan staan de namen van Ross en Hartman in grote letters, twee personen staan afwachtend met hun pistolen in hun hand te wachten tussen twee gebouwen.
Waar wachten ze op?
Is er een dreiging die je door de mist niet kunt zien?

Snel begin ik te lezen en merk dat ik direct het verhaal in word gezogen, doordat het begint met een spannende proloog, waarin hoofdpersonage Carrie; special force agent, in een achtervolging terechtkomt.
Het boek is vlot geschreven en leest net zo vlug als de snelle Maserati waarin Carrie rondrijdt.
Dit is pas het begin van een zenuwslopende race die Carrie samen met Adam, een mede special force agent van het Securior team, maakt om een nieuwe aanslag te voorkomen.
Er komen wel veel personages voor in het verhaal, normaal zou ik dan afhaken, omdat het overzicht weg is en het verhaal dan moeilijk te volgen is, maar Ross & Hartman weten het feilloos te beschrijven, waardoor het geheel duidelijk blijft.
Dit is echt een thriller waarin heel veel verschillende facetten voorkomen zoals actie, psychologische spanning, bedrog en intriges, hierdoor heb je tijdens het lezen het idee dat je in een actiefilm terecht bent gekomen.
Ook komen actuele thema’s aan bod, zoals terroristische aanslagen en de vluchtelingenproblematiek, dit zorgt ervoor dat deze thriller erg realistisch overkomt en je de angst kunt voelen van de vluchtelingen die in dit boek voorkomen.
De spanning is het hele verhaal voelbaar en wordt aan het eind nog een versnelling hoger opgeschroefd.
Normaal lees ik eigenlijk zelden zulke (actie)thrillers, maar ik heb hier zeker geen spijt van.

Met Zwarte weduwe hebben Ross & Hartman een actuele, spannende thriller geschreven, die internationale allure heeft. Ze laten hiermee zien dat hun afzonderlijke schrijfstijlen perfect gemixt zijn tot een meeslepende thriller.

Waardering:

Plot:4
Schrijfstijl:4
Originaliteit:4
Psychologie:4
Leesplezier:4
Spanning:4

4 sterren voor Zwarte weduwe

Heidi