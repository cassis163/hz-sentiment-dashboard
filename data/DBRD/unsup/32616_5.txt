Na de magische voorstelling van Caraval, vertrekken Donatella en Scarlett samen met de spelers van Caraval naar de stad Valenda, hoofdstad van het Meridiaanse Keizerrijk.

Een mysterieus persoon heeft Donatella verteld dat hij informatie heeft over haar jaren geleden verdwenen moeder en Donatella wil kostte wat kost deze informatie in bezit krijgen. Het enige wat haar mysterieuze “vriend” hiervoor terug wil is de werkelijke naam van meester Legende en het enige wat Donatella hiervoor hoeft te doen is het winnen van de volgende Caraval-voorstelling...

Is Donatella bereid het spel te spelen ook al lijkt het nog zo echt? En is zij bereid iets van haarzelf op te geven om het spel te winnen en informatie te krijgen over haar verdwenen moeder?

In ‘Caraval’ maakte je kennis met de zusjes Dragna, de Caraval- voorstelling en meester Legende. Niets was wat het leek.
Waar in ‘Caraval’ Scarlett deelnam aan de voorstelling en zichzelf ontdekte, lees je in ‘Meester Legende’ hoe het deze keer de beurt aan Donatella is om deel uit te maken van de voorstelling en het spel te spelen om een kans te maken op de winst.

In de basis is het verhaal in grote lijnen vergelijkbaar met het eerste boek, alleen met een andere hoofdpersoon, een ander verhaal, andere achtergronden, andere gebeurtenissen en nog meer mysterie.
Waar je in ‘Caraval’ kennismaakte met vleugjes magie en zwarte randen van duisternis, duik je nu met volle overgave in nog meer duisternis. Al snel genoeg besef je dat deze voorstelling niet is zoals de eerste en dat er veel meer op het spel staat dan tijdens de eerste voorstelling. Gebeurtenissen in overvloed, complotten, intriges en een hoop dynamiek. Het plot is verrassend, het einde smaakt naar meer!

De schrijfwijze is even vlot als in ‘Caraval’, leest gemakkelijk weg en beneemt je de adem. De woorden raken je en omhullen je met magie die je van de pagina`s af voelt komen. Prachtig te lezen hoe een auteur zo weet te schrijven dat het lijkt alsof jij de hoofdpersoon bent en daarmee degene die de keuzes moet maken.

De hoofdpersonages zijn naar mijn mening briljant omschreven. Je komt weer iets meer te weten over de relatie tussen de zussen, de verdwijning van hun moeder en de onderlinge relaties tussen de hoofdpersonen en enkele spelers.
Donatella, Dante en Jacks waren in dit boek absoluut mijn favorieten! Het leek even een soort driehoeksverhouding te worden, maar er steekt zoveel meer achter.
Alle drie zijn het sterke persoonlijkheden die het verhaal diepgang geven en vragen om meer!

Caraval was gaaf, Meester Legende nog beter! Het heeft mijn hart sneller doen kloppen en mee doen leven met de personages. Een waardig vervolg op Caraval. Ik kan niet wachten tot Finale verschijnt!!