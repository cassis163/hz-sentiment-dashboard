Als man ben ik misschien niet direct de doelgroep, maar een vriendin van me raadde mij dit boek toch aan. En wat bén ik blij dat ze dat gedaan heeft.

Door de intrigerende proloog zit je gelijk in het boek en wil je weten wat er gebeurt is. De hoofdstukken zijn afwisselend geschreven vanuit Desi, eigenaresse van een high class escortbureau en Eline, werkzaam bij het blad Heat waarvan hoofdredacteur Boris sinds een paar dagen verdwenen is.

Door deze prettige manier van schrijven zijn de (hoofd)personen in het boek goed uitgewerkt en worden ze van vlees en bloed. Je leert ze kennen met hun positieve en negatieve eigenschappen. Dat maakt ze puur en echt. Karman laat hier al zien veel in haar mars te hebben. Ze neemt je mee naar de wereld van de high class escort en beschrijft goed de vooroordelen die er zijn, de glitter en glamour, het grote geld, maar laat ook de menselijke kant zien van de escortdames. De idealen die ze hebben, de keuzes die ze gemaakt hebben. Karman laat zien dat niet alle vooroordelen die er zijn over de escortwereld kloppen.

Als journalist van het blad Heat gaat Eline op onderzoek uit nadat haar baas Boris al een aantal dagen verdwenen is en niemand weet waar hij verblijft. Als lezer krijg je een goed beeld hoe het er op de redactie van Heat aan toe gaat. Ook hier heeft Karman duidelijk gedegen vooronderzoek gedaan. Eline duikt in de wereld van de high class escort nadat ze aanwijzingen heeft gevonden dat de verdwijning van Boris misschien uit die hoek komt.

Wat volgt is een ontzettend spannend verhaal waarbij ik als lezer meegenomen werd in haar onderzoek. In mijn hoofd was ik Eline aan het helpen en tips aan het geven wat ze moest doen. Het zorgde er voor dat ik na elk hoofdstuk snel verder wilde lezen hoe alles zich zou ontwikkelen. Ik werd steeds op het verkeerde been gezet door de knappe ontwikkelingen in het verhaal, waardoor Karman duidelijk laat zien dat ze weet hoe naar een plot toe te werken. Pas tegen het einde wordt alles een beetje duidelijk en met een enorme vaart tijdens de laatste hoofdstukken ontvouwt zich het plot dat ik helemaal niet zag aankomen en daarmee verrassend goed gedaan is.

Dit boek is een aanrader voor vrouw én man. Als veellezer van thrillers ben ik positief verrast door dit debuut. Ik heb genoten van Verstrikt. Eveline Karman is een blijvertje. Verstrikt is een ijzersterk debuut. Ik kijk nu al uit naar het tweede boek van deze auteur.