Ik had al veel gehoord en gelezen over dit boek. Maar meestal laat ik mij niet leiden door deze verhalen en besluit ik een boek te lezen wanneer ik dat wil, hype of geen hype. Nu was het moment daar, dat ik aan Hof van doorns en rozen begon.

Vanaf de eerste pagina's werd ik gegrepen door de heerlijke schrijfstijl van SJM. Haar tekst zingt. Ik hou van afwisselende lange en korte zinnen, van beschrijvingen die me meevoeren naar een andere wereld en die mij als schrijver laat watertanden. Dat deed dit boek. SJM schrijft beeldend, haar woordenschat is enorm en dit plot zat zo goed in elkaar dat het mij op het eind verraste.

Het doet dit verhaal geen eer aan het te vergelijken met Belle en het beest, want het is veel meer dan dat. SJM schetst een compleet nieuwe wereld vol fantasierijke wezens en landschappen. Het is fantasie ten top.

Nu ben ik grote fan van romantische boeken. Ik vind het heerlijk om al lezend samen met de hoofdpersoon verliefd te worden. Dit boek had alles, spanning, romantiek en ronde personages. Ze kwamen tot leven op papier. De romantiek is allesbehalve zoetsappig en SJM neemt geen blad voor de mond om bepaalde handelingen te beschrijven. Het verbaast mijn dan ook enigzins dat dit boek bij de jeugdboeken te vinden is (daar spreekt mijn moederhart). Maar het is nooit vulgair, eerder sfeervol.

Het einde is een climax waar je als lezer alleen maar van kan dromen. SJM maakt alle beloftes waar en het slotstuk is er een om van te smullen.

Ik kan niet wachten tot ik kan beginnen aan het volgende deel. Voor iedereen die van fantasie, spanning en romantiek houdt is dit een dikke, vette aanrader.