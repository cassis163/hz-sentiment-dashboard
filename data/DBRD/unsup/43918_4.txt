Ik heb dit boek in twee dagen uitgelezen en dat was er een geweest als ik de tijd gehad. Ik had van tevoren geen idee wat ik moest verwachten, al sprak de tekst op de achterkant van het boek me wel aan. Het boek is geschreven door Olga Hoekstra (pseudoniem: Lis Lucassen), een schrijfster die al redelijk wat verhalen op haar naam heeft staan, maar nu voor het eerst in dit genre publiceert. Ik heb dit boek voor de publicatie mogen lezen. (Lucky me!!)

De sfeer in het begin van het boek is erg goed neergezet. Je visualiseert jezelf zo in dat moment, misschien omdat het zo herkenbaar is, maar naar mijn idee ook vooral door hoe het is omschreven. Zoiets vind ik niet vaak in boeken. Situaties zijn nooit onrealistisch, maar deze situatie en ook de gesprekken verderop in het boek, of de manier waarop personages reageren/zich gedragen is zo treffend. Er zit dan ook diepte in de personages en het is zeker niet zozeer de liefde die centraal staat; de aantrekkingskracht die ze voor elkaar voelen zet ze wel in beweging.

Zelf ben ik geen fan van het wisselende perspectief tussen personages, maar hier heb ik geen moment last van gehad. Sterker nog, het werkte juist goed in dit boek. Dat komt waarschijnlijk doordat Lynn en Daan echt verschillende personages zijn. Hun stemmen zijn anders. Leuk vind ik ook dat er hier en daar een paar momenten uit hun perspectief elkaar overlappen, zonder dat je het idee hebt dat je weer hetzelfde leest.

Velen van ons zijn waarschijnlijk nog niet zo bekend met het New Adult genre, maar dat dit een New Adult boek is is wel te merken zodra je begint te lezen. Er wordt niet ingehouden en dat voelt bevrijdend als lezer. Het was daarnaast verrassend om kleine stukjes Engels tegen te komen. Dit was wel degelijk realistisch en het is ook gedetailleerd gedaan. Niet elk personage spreekt even goed Engels, had ik het idee ;) Voor mij persoonlijk kwam dit boek op een goed moment in mijn leven. Het verhaal verstrekte mij een soort levensles; hielp mij bij het vinden van een ontbrekend puzzelstukje.

All-in all vind ik dat dit boek alles behalve ten onder doet aan concurrerende boeken uit in het buitenland. Dat het van een Nederlandse schrijfster komt maakt het voor ons Nederlanders alleen maar leuker en herkenbaarder. En, vertaald buitenlands werk kan hier niet tegen op, want wie kent de taal nu beter dan een Nederlandse? De schrijfstijl van Olga Hoekstra leest in ieder geval erg fijn. Als je van Young Adult/New Adult houdt dan zou ik je zeker aanraden om dit boek op zijn minst uit te proberen. Wees wel gewaarschuwd, zodra je bent begonnen wil je niet meer stoppen.