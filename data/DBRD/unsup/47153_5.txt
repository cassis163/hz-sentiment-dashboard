Ik had al eens een magistrale roman van deze schrijver gelezen (Stad Der Dieven) en was razend benieuwd naar meer werk van hem. Dit boek bevat een negental losse verhalen waarin zijn geweldige verteltalent nog maar weer eens tot uiting komt. Het deed me een beetje denken aan de verhalenbundels van (nog zo'n geweldenaar), Haruki Murakami: je wordt nietsvermoedend een scėne in geslingerd, raakt binnen een paar zinnen geïntrigeerd, wordt zin na zin meer vastgezogen en wordt versteld achtergelaten als het verhaaltje plots klaar is. Niet alleen ijzersterke plots maar ook zeer knap geschreven.

Een korte inhoud:
Over een gewiekste platenbons die wel de talentvolle zangeres van een matig bandje wil inpalmen en contracteren maar niet de oprichter en drummer van de band, tevens vriendje van de zangeres erbij wil...

Over een jonge Sovjetsoldaat, die samen met twee doorgewinterde collega's in de barre Siberische sneeuw met een vage legerpatrouille bezig is en door zijn companen gedwongen wordt een mysterieuze oude vrouw om te brengen...

Over een jongeman, wiens vader beroemd is vanwege zijn expertise in het neerschieten van ontsnapte wilde dieren, die ontdekt, terwijl er een leeuw door het museum loopt, dat de suppoost van dienst een bijbaantje' heeft als 'beste gigolo van de regio...'

Over een knaap die de nachtblauwe 1955 Cadillac Eldorado cabrio van zijn klasgenoot 'leent', ermee van New Jersey richting Californië rijdt, onderweg een aantrekkelijke liftster meeneemt, avonturen beleeft en veertien jaar later besluit op zoek te gaan naar haar...

Over een man die al geruime tijd in een atoombunker zit en zuinig probeert om te gaan met zijn voorraden, zijn energie en zijn enige bron van vertier: zijn oude pc. Dan dringt er een computervirus binnen...

Over een serveerster in een eetcafeetje die na talloze vergeefse audities ein-de-lijk een kans krijgt als actrice, als ze een op haar lijf geschreven rol krijgt in een sitcom over een gevatte serveerster in een eetcafeetje...

Over een jongen die geobsedeerd is geraakt door de verhalen die zijn ex-vriendin vertelde over haar vader en besluit de urn met zijn as te stelen met de bedoeling de as uit te strooien over zijn gewenste laatste rustplaats. Dat eindigt anders...

En over een kunstschilder die samen met zijn balletdansende vriend besluit aan een experimenteel medicijnenonderzoek mee te doen nadat er bij beiden aids is vastgesteld. Één van hen overleeft dat niet...

Dik 5 sterren wat mij betreft. Aanrader voor op 't nacht- of dashboardastje. Of voor op de tuintafel, de vensterbank van 't wc-raampje of voor op de afstandsbediening van uw tv. Of waar dan ook, het maakt niet uit: gaat dat lezen!