Toen ik een tijdje geleden Vogelman van Mo Hayder verslonden had, was ik hier danig van onder de indruk. Mijn verwachtingen voor deze opvolger waren dan ook hooggespannen, en terecht blijkbaar want ook dit tweede deel kon me heel erg bekoren. Op een uiterst precieze en realistische manier beschrijft ze ditmaal de gruweldaden van de trol, een kinderverkrachter, en de zoektocht van rechercheur Jack Caffery naar zijn ware identiteit en antwoorden op enkele vragen uit zijn persoonlijke leven. Hayder slaagt er in om haar lezers vanaf de eerste bladzijde bij hun nekvel te grijpen, om ze niet meer los te laten tot na het omslaan van de laatste pagina. Ik vond ditmaal de dreigende spanning zelfs nog constanter aanwezig dan in Vogelman, een niet te onderschatten prestatie!

Net als bij het lezen van haar vorige boek verbaasde ik me er trouwens over hoeveel gruwel er uit die bevallige vrouw van op de achterflap kan ontspruiten, maar mij hoor je alleszins niet klagen, want ze heeft met dit boek weer een klein meesterwerkje afgeleverd. Toch ook één minpuntje: ik vond het einde net iets te open, maar langs de andere kant laat dit nog wel ruimte voor een nieuw vervolg!

Om af te sluiten nog één tip: lees eerst Vogelman vooraleer je aan De behandeling begint, want geregeld wordt er verwezen naar gebeurtenissen uit dit eerste boek. Daarenboven zou het lezen in de omgekeerde volgorde alleen maar afbreuk doen aan het leesplezier en de spanning bij het verslinden van haar eerste boek, iets wat je toch gegarandeerd gaat doen na het lezen van De behandeling. Een absolute aanrader dus.