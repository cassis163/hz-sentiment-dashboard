Als kleutertje heb ik dit boek al stukgelezen (dat wil zeggen, laten voorlezen) en na vijftig jaar vind ik dit nog steeds een geweldig kinderboek!
Kevertje Plop is een dwergje dat van een rustig leven houdt. Op een dag vindt hij tijdens zijn wandeling een dik sprookjesboek. Nadat Kevertje het boek heeft uitgelezen, heeft hij op een verschrikkelijke manier de kriebels gekregen. Wat nog nooit is gebeurd, gebeurt nu: Kevertje gaat een grote reis maken! Tijdens die reis beleeft hij allerlei spannende avonturen en uiteindelijk komt hij als een 'held' weer terug in zijn eigen huisje.
Het is grappig en superspannend (en met een beetje goede wil zou je het ook nog een ontwikkelingsroman kunnen noemen.) De sprekende illustraties van Jean Dulieu maken het boek helemaal af.