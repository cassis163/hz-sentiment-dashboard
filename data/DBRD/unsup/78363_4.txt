Carola van Bemmelen is een internationaal gediplomeerd Food- en Lifestylecoach en trainer Hormoonfactor. Daarbij is zij ook de eerste Sugar Addiction Coach in Nederland, auteur van de suikertrilogie en initiator van de Sugarchallenge (zie www.sugarchallenge.nl)
Haar suikertrilogie wordt gevormd door de boeken 100 % suikervrij in 30 dagen, 100 % suikervrij basiskookboek en 100 % suikervrij naar jouw natuurlijke gewicht.

‘Van brood tot aan vleeswaren. Je kunt het zo gek niet bedenken of er is suiker in verwerkt. Met als gevolg dat maar liefst één op de vijf Nederlanders verslaafd is aan de witte kristallen. Vooral vrouwen troosten zich met zoetigheid op momenten dat ze in een dip zitten of tijdens de maandelijkse periode’ volgens Carola. ‘Mensen weten niet wat suiker met ze doet. Het veroorzaakt stemmingswisselingen, vermoeidheid, gewichtstoename en daarnaast zorgt het ook voor de verstoring van de hormoonhuishouding’ aldus Van Bemmelen. Uit wetenschappelijk onderzoek blijkt bovendien dat suiker net zo verslavend is als alcohol en drugs.
De door Carola van Bemmelen geschreven boeken kunnen een steuntje in de rug geven aan diegenen die iets aan hun eventuele suikerverslaving willen doen.

Het boek 100% suikervrij in 30 dagen is hét basisboek voor de start van de Sugarchallenge. Carola daagt de lezer in dit boek uit om 30 dagen lang suiker te laten staan. Haar 3-fasenplan (voorbereiding, suikervrije en suikerbewuste fase) is daarbij een fijn steuntje in de rug.
Handig is de bijgeleverde Suiker Spiek Pas die je in je tas of portemonnee kunt stoppen zodat je nooit meer in de fout hoeft te gaan tijdens het boodschappen doen. Want suikervrij boodschappen doen is nog niet zo eenvoudig.
Het boek is opgedeeld in 6 delen. Via ‘In de ban van suikers’, ‘De suikerzoete maatschappij’, ‘Suiker en onze gezondheid’, ‘Suikerverslaving’, 100 % suikervrij en uiteindelijk het laatste deel ‘Suikervrij eten en drinken’ neemt Carola je bij de hand en geeft je heldere en praktische informatie over suiker, wat de effecten van suiker zijn op je lichaam en hoe we zelf weer de controle kunnen krijgen over ons lichaam en daarmee ons leven. De tabellen in het boek zorgen dat het maken van een keuze voor gezonde producten eenvoudig zal zijn.
Carola kiest voor een licht spirituele aanpak in haar boeken; kreten als houden van jezelf, leven vanuit je diepste zelf, verbeter de band met je lijf en op zoek naar de vrouwelijk energie komen geregeld voor in haar boek(en). Spreekt deze aanpak je niet aan dan kun je hier gemakkelijk overheen lezen; de suikerboodschap staat als een huis.
De opmaak en styling van het boek zijn niet zo druk als de kaft doet vermoeden. Met name tekeningen en enkele foto’s in jaren-vijftigstijl zijn te vinden in dit boek waar tekst en inhoud belangrijker zijn dan vorm.
100 % Suikervrij in 30 dagen eindigt met ongeveer 80 eenvoudige suikervrije recepten voor ontbijt, lunch, diner en zelfs voor snoepen, snaaien en desserts. Verwacht geen haute cuisine met mooie foto’s maar wel basisrecepten waarmee je als beginnende suikerverlater goed uit de voeten kunt. Een lekker gerecht is bijvoorbeeld deze appel crumble. Heerlijk als dessert maar ook geweldig als ontbijt met bijvoorbeeld romige yoghurt. Je maakt het in een handomdraai en het is glutenvrij.

Appel Crumble
4 grote zoete appels
kaneel
1 el geraspte kokos
150 gr amandelmeel
150 gr havermout
snufje zout
50 gr kokosbloesemsuiker
50 gr roomboter
1 grote el kokosolie

Smelt de boter en kokosolie in een pannetje en weeg intussen het amandelmeel, de havermout en kokosbloesemsuiker af. Voeg het gesmolten vet bij het meel en roer snel door tot er een kruimelig deeg ontstaat. Laat het deeg even staan.
Schil intussen de appels en snijd deze in blokjes. Strooi er ruim kaneel over en bestrooi met de geraspte kokos. Doe het geheel in de ovenschaal en verdeel het deeg er over. Bak in ongeveer 20 minuten goudbruin in een voorverwarmde oven op 180 graden.

100 % Suikervrij in 30 dagen is een informatief boek dat bijna alle mogelijke facetten van suiker belicht. Na het lezen van dit boek kun je haast niet anders dan je eigen suikerinname eens kritisch onder de loep te nemen en aan de slag te gaan met zowel tips als het 3-fasenplan om suiker voorgoed uit je leven te bannen.
Leer weer houden van jezelf en zet je geliefde suiker de deur uit. Je bent het waard!