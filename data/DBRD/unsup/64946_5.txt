Maak kennis met Joe, een verwend dik, stinkend rijk jochie van elf jaar, nee wacht twaalf want het is vandaag zijn verjaardag. Hij is alleen immens teleurgesteld wanneer hij zijn cadeau van zijn vader krijgt: een miljoen. Pfff, dat kreeg hij vorig jaar toch ook al, mag het dit jaar misschien ietsje meer zijn? Na veel omwegen vertelt hij zijn vader wat hij nu eigenlijk het liefste zou willen: een vriend!

Want ondanks dat Joe alles heeft wat hij zich maar zou kunnen wensen: van een krokodil tot aan een privévliegtuig aan toe, hij mist dat ene dat niet te koop is. De ouders van Joe waren eerst juist vrij arm. Zijn vader had een suffe baan in een fabriek waar ze toiletpapier maken De hele dag was hij bezig met wc-rolletjes. Toen Joe acht jaar oud was, had zijn vader een brijante ingeving. Hij bedacht tweezijdig toiletpapier. Papier met een natte- en een droge kant, superhandig! Het bedrijf Bipsfris was geboren. Hij werd schathemeltje rijk en Joe dus ook. Maar de rijkdom had serieuze gevolgen voor Joe, zijn ouders gingen scheiden en hij ging naar de duurste school van Engeland. En daar was het verschrikkelijk. Joe werd elke dag gepest en kreeg geweldige bijnamen (tenminste dat vonden de andere scholieren, Joe dacht daar natuurlijk anders over). Van Joe Kont tot Poep Miljonair. Erg origineel, je moet er maar opkomen.

Het boek is zo ingedeeld dat het ook voor kinderen (vanaf een jaar of acht) die minder gek zijn op lezen leuk is om het boek op te pakken. Het staat bomvol fantastisch leuke illustraties van Zilveren Penseelwinnaar Tony Ross. Sommige pagina’s staan vol met tekst, maar er zijn er ook zat waar slechts een opsomming staat of waar je een paginagrote grappige illustratie vindt. Ook is er creatief omgesprongen met de teksten, GROTE LETTERS , vette letters, schuin afgedrukt…je komt het allemaal tegen. Dit maakt het boek direct aantrekkelijk voor een heel grote groep kinderen.

Het verhaal vooral over het schoolleven van een ongelooflijk rijk dik jongetje en is meer dan het lezen waard, het is grappig, hilarisch zelfs. Het staat vol met slim bedachte eigenzinnige bijnamen voor bijvoorbeeld de leraren, bizarre ontwikkelingen en doldwaze belevenissen. De vraag blijft: krijgt Joe een vriend? Ja dat ga ik natuurlijk niet verklappen. Dit boek moet je echt zelf gaan lezen…..