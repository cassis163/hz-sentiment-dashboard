De TANK is niemand minder dan de voormalige Nederlandse wielrenner Bram Tankink (1978). Samen met de ervaren sportverslaggever Ralph Blijlevens (1967) heeft hij een boek geschreven over het leven van een prof, alsook van een liefhebbende echtgenoot en vader. Verhalen over leuke en veel minder amusante gebeurtenissen en belevenissen van een geboren positivo. Zijn palmares is niet te vergelijken met dat van Tom Boonen, of van Paolo Bettini en andere kampioenen uit zijn uitzonderlijk lange sportieve carrière. Tankink kennen we als een trouwe knecht die zich het snot voor de ogen rijdt voor de kopman uit zijn team. Hij is een bijzonder geestige en van nature een vrolijke man. Tevens ziet hij als geen ander de betrekkelijkheid in van zoveel dingen in het leven. Dit alles en nog veel meer steek je op als je het boek verslindt.
Bram Tankink weet er alles over te vertellen, over die magische derde bal. Een enorm pijnlijke ontsteking, op een voor een wielrenner bijzonder delicate plek. TANK is een boek van meer dan 330 pagina’s; een biografie met een stevig menselijk randje. Een fraai wielerboek ook dat je met heel veel plezier leest en dat nog opmerkelijk leerrijk is ook. De schrijfstijl en -taal van de ijzersterke tandem Tankink-Blijlevens zijn een lieve lust voor het sportieve lezersoog. Pure ernst en humor zorgen voor een duidelijk evenwicht. Een onverbloemde en ongekunstelde vertelling over het echte leven van een profrenner.

Ken jezelf; het is een gezegde dat helemaal opgaat voor de coureur Bram Tankink. Een rasechte winnaar op twee wielen zal hij nooit worden, als mens wel. Hij is nog een jonge kerel wanneer hij - deels als een ontvluchten uit de dagelijkse realiteit – de liefde voor de fiets ontdekt. Vader overlijdt veel te vroeg; dit enorme verlies komt precies op een belangrijk keerpunt in het leven van de renner. Bram weet immers een profcontract te versieren. Hij beseft al vrij snel dat de top niet haalbaar is en ontpopt zich tot een voorbeeldige helper en later tot een robuuste wegkapitein. De lezer krijgt een doordacht beeld voorgeschoteld van deze snoeiharde sporttak. Heel eerlijk vertelt de Tank ook over zijn privéleven met hoogtes en laagtes. Bijzonder knap dat deze sportman een professionele loopbaan heeft uitgebouwd die bijna twee decades heeft geduurd.

TANK is heel erg overtuigend neergeschreven; een echte aanrader voor de ontelbare wielerfans in ons taalgebied. Geen chasse patate! (uitzichtloze demarrage)