Wanneer Lars en Lieke meedoen met een ‘saaie’ survivaltocht stuiten ze in het bos op een verboden pad... Wanneer ze dit pad  toch ingaan ontdekken ze een vervallen, houten hut met een toverspiegel. Ze komen terecht in een andere wereld; de wereld van Oer! De mannen van Oer vertellen dat hun wereld wordt bedreigd door de Vellers. Grote blanke mannen die alle bomen omhakken met hun grote machines en daardoor de dieren in het bos doden! Kunnen Lars en Lieke helpen in de strijd tegen de Vellers?  

Kinderboekenschrijver Ruben Prins ( 1978 ) schreef al eerder boeken voor de populaire serie ‘Het geheim’. Deze serie kent inmiddels vele delen. Ieder jaar verschijnt een boek dat gebaseerd is op de schrijfwedstrijd ‘Het Geheim’, waarbij kinderen een verhaalidee aanleveren! Dit wordt vervolgens uitgewerkt door een gerenommeerd auteur.  

Het geheim van de survivaltocht is een fris, toegankelijk en leuk avonturenverhaal. Het verhaal is eenvoudig en overzichtelijk. Er worden korte zinnen gebruikt en er staan veel illustraties op een bladzijde; soms klein en soms iets groter.  

Ruben Prins haalt grote thema’s als milieuvernietiging, vriendschap en je anders voordoen dan je bent aan in een spannend verhaal waarin kinderen zich kunnen herkennen. Het boek sluit goed aan bij de belevingswereld van deze doelgroep en is niet te spannend; de problemen worden vrij snel opgelost. De hoofdpersonen Lars en Lieke zijn sympathiek en kinderen zullen zich gemakkelijk kunnen verplaatsen in de stoere durfal Lieke en de verlegen denker Lars. Leuk detail is dat Lars natuurlijk stiekem verliefd is op Lieke...  

Het boek is vrolijk en royaal geïllustreerd met veel stripachtige tekeningen in zwart/wit. De illustraties zijn van Ivan en Ilia, illustratorenduo en stel dat al sinds 1996 samen werkt.  

Voor kinderen van ca. 8 jaar. ( 7 - 9 jaar )
Meer informatie over de schrijfwedstrijd ‘Het geheim’ vind je hier.