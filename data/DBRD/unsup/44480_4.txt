Dit boek lijkt in veel opzichten op ‘Ik ben niet bang’, dat ik eerder van deze schrijver las. Ook in dit verhaal speelt een jonge jongen de hoofdrol in een wereld die wordt beheerst door het kwaad dat de volwassenen om hem heen aanrichten. In dit boek heeft de hoofdpersoon, Cristiano, te kampen met zijn gewelddadige en drankzuchtige vader Rino, een brute neonazi. Die leert hem alleen maar slechte dingen, bijvoorbeeld kopstoten geven en schieten op onschuldige beesten, en vergiftigt hem met de woede die hij koestert tegen de maatschappij.
Het boek raakt in een stroomversnelling als Rino en zijn vrienden, de gefrustreerde Danilo en de zwakzinnige ’4 Kazen’, besluiten een pinautomaat te kraken. Al snel volgt de ene catastrofale verwikkeling de andere op en wordt ook de wanhopige Cristiano meegezogen in de krankzinnige draaikolk van rampen die hem dreigt te verzwelgen.
Net als in ‘Ik ben niet bang’ ontvouwt Ammaniti in dit boek een bizar plot, dat met name laat zien dat omstandigheden mensen tot slechte daden kunnen bewegen. Hij legt zijn karakters helemaal bloot, niet alleen die van de arme Cristiano, zijn vader en diens kompanen, maar bijvoorbeeld ook de welzijnswerker die zich om zijn lot bekommert, maar zelf ook weer zijn eigen sores heeft. De beweegredenen, twijfels en emoties van de karakters worden door Ammaniti allemaal beschreven. Voor de ‘internal monologues’ gebruikt hij veelvuldig het stijlmiddel van cursieven, hetgeen mij deed denken aan Stephen King.
Op deze wijze probeert Ammaniti je te laten begrijpen hoe de verschillende personen tot hun daden komen. Vooral de vreselijke beproevingen die Cristiano moet ondergaan zijn invoelbaar en het boek schrijnt daardoor des te meer als je tegen het einde van het boek merkt hoeveel woede en wantrouwen tegen de wereld zich hebben opgebouwd in hem. Het plotse en onaffe slot van het boek komt daarna nog harder aan, want het lot van Cristiano blijft in het ongewisse.
Hiermee is het boek zeker niet vrolijk van toon geworden. Maar spannend is het wel en ik kan me goed voorstellen dat ook dit boek snel verfilmd zal gaan worden. En zeker voor lezers die ervan houden diep door te dringen in de drijfveren van mensen, is dit boek een aanrader.