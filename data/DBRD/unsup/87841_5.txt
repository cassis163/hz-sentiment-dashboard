Bij het zien van de schitterende cover krijg je al een beeld van waar het boek over zou kunnen gaan. De titel maakt nieuwsgierig. Wat bedoelt hij met 'Mijn Amerika'? Zou hij van origine een Amerikaan zijn of is hij zo gek op dat land dat hij het als zijn land beschouwd? Wat het antwoord is, dat mag je zelf gaan lezen.
Ondanks dat er al heel veel boeken over Amerika geschreven zijn, is dit boek zeker een mooie aanvulling op de boeken die er al bestaan. In het kort kom je achter de Amerikaanse geschiedenis met leuke weetjes als waar de naam Yankees vandaan komt, hoe ze aan de Amerikaanse vlag kwamen en waar de eerste Amerikaanse vlag van was gemaakt, hoe ze aan het Amerikaanse volkslied kwamen en wat Boston met het nummer Sweet Caroline van Neil Diamond heeft. Ook kom je achter bepaalde verhalen van Amerikanen die van oorsprong Nederlands zijn zoals bijvoorbeeld Martin van Buren. Uiteraard komen ook Elvis Presley, Coca Cola en De Kennedy's aan bod, je komt meer over ze te weten. Je krijgt adviezen zoals bijvoorbeeld om uit bepaalde wijken te blijven en als er bijvoorbeeld tegen je wordt gezegd dat je een taxi moet nemen om van A naar B te gaan, dan kan je dat maar beter ook doen als je leven je lief is. Men zegt dat dan niet voor niets.
Je leert niet alleen Amerika beter kennen, maar ook Mart zelf. Je komt erachter wat hij met boeken heeft (kan voor boekenwurmen herkenbaar zijn) en met bepaalde Amerikaanse muzikanten. Soms moet je lachen zoals bijvoorbeeld bij het stukje over SoCo.
Elk hoofdstuk heeft een Amerikaanse plaats als titel zodat je weet over welke plaats het betreffende hoofdstuk gaat en elk hoofdstuk begint met een korte inleiding zodat je een idee hebt waar het betreffende hoofdstuk over gaat. Het boek is geschreven zoals Mart ook praat in zijn programma's. Je hoort hem als ware de verhalen vertellen. Op een eerlijke manier vertelt Mart wat hij van bepaalde Amerikaanse gewoontes en van Amerikanen vindt. Hij neemt geen blad voor de mond. Door de verhalen wil je zelf ook naar Amerika, je wilt het boek meenemen en de genoemde plaatsen bezoeken, je wilt de genoemde boeken gaan lezen, de genoemde muziek wil je gaan luisteren.
Kortom; hou je van Amerika of ga je er binnenkort heen, dan is dit boek zeker een aanrader om van te voren te gaan lezen.

Lees verder op https://surfingann.blogspot.nl/2017/12/mijn-amerika-mart-smeets.html.