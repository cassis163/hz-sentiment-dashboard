‘Jij bent nou nooit eens een keer spontaan, Tessa. Neem eens wat risico in het leven, mens.’

Tessa krijgt regelmatig van haar vriend Frank te horen dat ze alleen maar veilig thuis wil zitten en het onbekende niet tegemoet durft te komen. Ze werken bij hetzelfde bedrijf en als Frank de dochter van de eigenaar meer ziet zitten dan Tessa is niet alleen het einde van hun relatie een feit, gezien de omstandigheden is het beter als Tessa bij het bedrijf vertrekt. Vriend kwijt, baan kwijt. Een flinke klap en het kost Tessa dan ook veel moeite om haar leven weer op te pakken. Een half jaar later vragen haar ouders of zij in plaats van hen, een midweek naar een golfresort wil gaan. Haar vader is door zijn rug gegaan en moet van de dokter rust houden. Eigenlijk zit Tessa het helemaal niet zitten, maar ze heeft nu toch niets te doen. Nog geen nieuwe baan in zicht dus kan ze net zo goed het aanbod van haar ouders aannemen.

Het golfresort bevindt zich in een stil dorpje in Duitsland. Het is november en in deze tijd is alles uitgestorven. Geen mens te bekennen behalve de Nederlandse badmeester Thomas die haar onder zijn hoede neemt. Een leuke man maar af en toe gedraagt hij zich erg vreemd. Aan het eind van de kleine vakantie haalt hij haar over nog wat vakantiedagen eraan vast te plakken. Hij moet wel werken maar zij kan gerust mee en na het werk kunnen ze dan leuke dingen gaan doen. Tessa begint Thomas steeds leuker te vinden en regelmatig heeft ze het idee dat het wederzijds is. Maar dan is er weer een vreemde situatie die haar doet twijfelen. Toch groeien ze steeds verder naar elkaar toe. Maar plots is Thomas verdwenen en ze kan geen contact meer met hem krijgen. Op het moment dat ze eindelijk accepteert dat ze hem niet meer zal zien, duikt hij ineens weer op. Maar dan ontdekt ze de schokkende waarheid…

Sprong in het diepe verhaalt vanuit het perspectief van Tessa, in de eerste persoon. We leren Tessa kennen als een jonge vrouw die het liefst in haar eigen veilige cocon verblijft. Een vrouw die niet meteen ja zegt, maar er eerst even goed over na moet denken, en de voor en tegens tegen elkaar afweegt. Bij elke twijfel kiest ze voor de veilige, bekende weg. Toch gaat ze alleen op vakantie, maar de bedoeling is om in alle rust verder te gaan met het schrijven van een boek. Als blijkt dat ze de laptop thuis heeft laten staan moeten de plannen bijgesteld worden. Gelukkig is daar Thomas, die voor de nodige afleiding zorgt. En dan zien we langzaam een verandering optreden bij Tessa. Dit personage wordt geloofwaardig en levensecht neergezet en het is niet moeilijk om je te kunnen verplaatsen in Tessa en met haar mee te leven. Zeker voor iemand die zelf niet zo spontaan is, wordt er een herkenbaar beeld neergezet. Op een gegeven moment rijst de vraag op waarom Thomas zo wisselvallig is, waardoor hij en Tessa om elkaar heen blijven draaien. Aantrekken en weer afstoten. Het wisselvallige van Thomas geeft het idee dat hij toch niet te vertrouwen is, maar op andere momenten krijg je weer een heel ander beeld. En de hele grote vraag is waarom Thomas plots verdwijnt en alle contact verbreekt. Heeft hij Tessa toch alleen maar aan het lijntje gehouden?
Haagmans heeft een fijne verteltrant en door veel herkenbare situaties in het verhaal te plaatsen maakt ze het aanspreekbaar voor menig lezer. Thomas is een personage dat lastig te doorgronden is, maar waarom dit is wordt later in het verhaal meer dan duidelijk. Gedurende het verhaal worden er allerlei dingen bedacht die de reden van Thomas zijn gedrag kunnen verklaren, maar als er eenmaal duidelijkheid geschept wordt is dit iets waar geen moment aan gedacht is. Een originele insteek.

Sprong in het diepe is een roman die je bijvoorbeeld leest op zo’n druilige middag, met een lekkere warme plaid op de bank. Een roman waarmee je even je zinnen kan verzetten en geniet van een origineel en meeslepend verhaal.