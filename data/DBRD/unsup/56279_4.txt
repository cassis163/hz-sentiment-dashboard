Het zou me niet moeten verbazen, de boeken van Deaver kennende, maar hij heeft met 'De koude maan' weer een meesterlijk boek geschreven. Twee verhaallijnen, twee onderzoeken, waarbij Rhyme en Sachs voornamelijk gescheiden te werk gaan. Daar staat tegenover dat Kathryn Dance in dit boek haar intrede doet en Rhyme, na eerst wat aarzelingen, belangstelling krijgt voor haar specialiteit: het verhoren van getuigen waarbij ze de lichaamstaal van de verdachten feilloos weet te lezen.
De verschillende onderzoeken kennen verrassende plots en wendingen en net als je denkt te weten hoe de vork in de steel zit, zet Deaver je met een ruk op het verkeerde been en voort dendert weer de trein. Naar mijn smaak zat er net een wending teveel in het boek; aan de andere kant breidt Deaver alle stukken van de verschillende verhalen naadloos aan elkaar.
Geloof geen moment wat je leest en maak je op voor een rollercoaster van formaat!