Ik las met De Da Vinci code de beste thriller van 2004. Wat zeg je? Nog te vroeg op het jaar om dat al te zeggen? Mmm, we zullen zien. Eén ding weet ik zeker: het zal moeilijk zijn om DDVC van nummer één te verdringen! Want er zijn niet alleen het spannende verhaal met de geloofwaardige personages die vlot in allerhande situaties verzeilen, de interessante wetenswaardigheden en de raadseltjes die je als lezer mee mag helpen ontcijferen. Er is vooral de nieuwe dimensie die Brown geeft aan de eeuwenoude zoektocht naar de Graal. Om die nieuwe dimensie aannemelijk te maken, laat hij je opnieuw én anders kijken naar zaken uit het collectief geheugen, zoals je voorstelling van de historische Jezus of de schildering van het laatste avondmaal van Da Vinci. Spelenderwijs wordt aangetoond dat de manier waarop je naar iets kijkt, grotendeels bepaald wordt door factoren als cultuur, maatschappij, geloof, ervaringen. Impliciet wordt die denkwijze herhaald in alle personages, de goeden zowel als de slechten.

Al die lagen in het boek zorgen er voor dat het ook een beetje uit zijn eigen dimensie treedt. De commotie in bepaalde christelijke middens moet, denk ik, in deze richting gezocht worden.