Wat is er gebeurd met Josef Mengele, de Engel des doods, arts uit Auschwitz na de tweede wereldoorlog? In dit boek neemt Olivier Guez je mee terug in de tijd om te achterhalen hoe deze man heeft geleefd na zijn vlucht uit Duitsland.

Josef Mengele gaat onder een schuilnaam richting Zuid-Amerika om daar een nieuw bestaan op te bouwen. Hij maakt kennis met het bewind van de Perons In Argentinië en gaat aan het werk als een “gewone” arbeider en daarnaast gebruikt hij zijn medische kennis om de rijken van Buenos Aires met precaire situaties te helpen. Mengele verkast nog een paar maal en we maken kennis met de mensen die met hem samen moeten leven en welke invloed Mengele heeft op deze mensen. Naarmate de jaren verstrijken verbittert Mengele omdat Duitsland verandert en vroegere kopstukken of veroordeeld worden of juist samenwerken met de nieuwe regering. De familie van Mengele gebruikt zijn aanwezigheid in Zuid-Amerika voor het familiebedrijf en ondersteunt hem in zijn onderhoud. En uiteindelijk volgt de verdwijning van Josef Mengele.

De schrijver schrijft in de derde persoon, in het eerste deel zijn de feiten de hoofdsom van het verhaal en maakt de schrijver lange zinnen om de rollen van de mensen helder te krijgen. Deel twee van het boek is het meer romanachtige fictieve deel waarin de persoonlijke kant van Mengele naar voren komt.

Het is een interessant boek om wat meer te leren over één van de beulen uit Auschwitz en hoe hij na de tweede wereldoorlog vluchtte. De schrijver had wat meer mogen vertellen over de route naar Zuid-Amerika. Wat betreft de beschrijvingen van de relaties die Mengele had met zijn familie en de mensen die hem hielpen in Zuid-Amerika had het meer de diepte in mogen gaan en eigenlijk geldt dat ook voor het personage van Mengele zelf.