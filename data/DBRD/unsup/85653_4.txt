Het verhaal speelt zich af in Zwitserland in 1948. Politicommissaris Hans Bärlach ligt in het ziekenhuis en is ongeneeslijk ziek. Hij leest in een tijdschrift een artikel over een arts in een concentratiekamp tijdens de Tweede Wereld Oorlog, die operaties uitvoerde zonder narcose. Zijn behandelend arts, Hungertobel, herkent de arts op de foto in het tijdschrift als zijn studiegenoot Emmenberger. Deze heeft nu een privékliniek, waar Bärlach zich laat opnemen met het doel de arts te ontmaskeren. Daarna komen de ontwikkelingen in een stroomversnelling.

Deze misdaadroman is geschreven in 1953 en leest vlot weg (een compliment voor de vertaler, Ria van Hengel). Het boek is kort, maar krachtig. Het zet aan tot herlezen en overdenken. Er zitten meerdere lagen in en er worden ethische kwesties aangeboord. Het gaat om rechtvaardigheid, maar is het toegestaan voor eigen rechter te spelen? Het is een interessant boek, waar nog lang over door gediscussieerd kan worden. Dit maakt het boek zeer geschikt voor leesclubs en voor klassikale behandeling op scholen.