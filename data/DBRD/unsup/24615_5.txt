Recensie komt van mijn blog hillybillybeauty.nl

Wow, in één woord wow! Als je van prentenboeken houdt, dan is dit echt een pareltje om in je kast te hebben staan. Prachtige illustraties, magisch bijna, heeft dit boek. Ik kijk mijn ogen uit telkens wanneer ik het boek opensla. En het verhaal is ook nog eens mooi. Dit boek moet je jezelf en/of je kind cadeau doen!

Achterflap
“Op zoek naar een verloren schat gaan twee muizen op een avontuurlijke reis naar de bodem van de oceaan.
Een verbluffend mooi prentenboek van de illustrator van Lindbergh en Armstrong”
Dit boek heeft mijn hart echt veroverd. Ik begon met voorlezen aan Thomas en werd betoverd door de prachtige platen die het boek bevat. Je kijkt je ogen uit en ziet telkens weer wat nieuws op de prachtige prenten. Ook Thomas werd door die mooie illustraties nóg meer betrokken bij het verhaal en luisterde aandachtig naar wat ik aan het vertellen was.

In het verhaal volgen we Peter de muis die op zoek wil gaan naar een schat van één van zijn voorouders. Hij vraagt daarbij hulp van de professor, die met zijn kennis Peter heel goed kan helpen natuurlijk. In eerste instantie ziet de professor muis dit niet zitten, hij is toch veel te oud daarvoor! Maar uiteindelijk vormen de twee muizen een team om op zoek te gaan naar de schat.

Naast de ontzettend veel mooie illustraties heeft het boek genoeg hoofdstukken om het boek een paar avonden lang voor te lezen aan je kind(eren). Rijk aan illustraties én aan tekst dus! Het boek wordt geadviseerd vanaf 6 jaar, toch vond ik er nog best wat moeilijke woorden in voorkomen. Thomas is ruim 7 maar ik moest sommige stukjes tekst toch even wat meer toelichten omdat het anders iets te moeilijk voor hem was. Een voordeel daarvan vond ik wel dat zijn woordenschat hierdoor aanzienlijk is gegroeid!

Het verhaal bevat spanning en onderwerpen zoals: vriendschap, doorzettingsvermogen en mysterie. Thomas vond dit boek zó ontzettend indrukwekkend dat ik hem binnenkort weer moet gaan voorlezen.
Edison – Het mysterie van de muizenschat is echt een boek wat voor mij onder de musthave boeken valt. Een prachtig boek voor zowel jongeren als ouderen.
“Nooit geweten dat twee muizen mij zo konden betoveren! Edison is een boek wat ik met heel veel liefde heb voorgelezen en met heel veel ontzag heb bewonderd door de prachtige illustraties.”
Een dikke 5 sterren!