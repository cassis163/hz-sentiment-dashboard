De jongensachtige Danielle Springer staat centraal in ‘Ridders gezocht Sneeuwpaarden’. Danielle heeft een hekel aan school en aan huiswerk. Het liefst zit ze de hele dag op de rug van haar paard, Macho. Wanneer op enig moment alles Danielle lijkt tegen te zitten en ze ook niet mag paardrijden van haar vader, besluit ze –in het donker- stiekem een bosritje te maken. Dat nachtelijk ritje is het begin van een spannend avontuur.

In het bos klinken reutelende geluiden en het stikt er de laatste tijd van de raven. Ondanks de waarschuwingen van haar vrienden, Joost en Anouk, gaat Danielle op onderzoek uit. Eindelijk een nieuw avontuur! Al snel ontdekt Danielle echter dat ze niet alleen is in het bos. Er dwalen geheimzinnige schimmen bij het ven. Als ze een vermoeden krijgt wat er aan de hand is en wie erachter zit, is haar de lust in een nieuw avontuur volkomen vergaan. Maar dan is er geen weg meer terug…

“Vaag was Danielle zich bewust dat een hand haar bij haar kaag greep en uit het water tilde. Ze probeerde haar ogen te openen, maar haar oogleden waren te zwaar en haar ledematen te stijf en verkleumd.”

Bootsman is er prima in geslaagd om puber Danielle geloofwaardig neer te zetten en dit jongensachtige paardenmeisje zal bij veel tienermeiden in de smaak vallen; met name bij hen die haar liefde voor paarden met haar delen!

“Nu klonk het niet troostend, maar als een dreigement. Een paar uur later staarde Danielle naar de lichtgevende sterretjes op het plafond. Hoe moe ze ook was, ze wilde niet slapen.”

‘Ridders gezocht Sneeuwpaarden’ wordt vooraf gegaan door ‘Ridders gezocht De Nachtridder’; een boek dat door de doelgroep positief werd beoordeeld. Bootsman hanteert dan ook een schrijfstijl die uitstekend past bij het verhaal en waarbij zij volledig oog heeft voor haar doelgroep. Hoofdpersoon Danielle is wellicht wat ‘wijs’ voor haar leeftijd, maar ook dat element wordt juist door veel jonge meiden aantrekkelijk gevonden.

Kortom, opnieuw een fijn jeugdboek voor ‘brugpiepers’; meiden van rond de twaalf jaar oud.

Over de auteur
Hellen Bootsman heeft ook dit boek in eigen beheer uitgegeven. Eerder deed zij dat met ‘Ridders Gezocht De Nachtridder’. Bootsman woont in Drenthe en komt oorspronkelijk uit Gouda.

Uitvoering
Uitgever: Riddersgezocht
ISBN 9789082443813
Paperback, 392 pagina’s

Over Hanneke Tinor-Centi

Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/