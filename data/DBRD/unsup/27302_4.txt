Recensie : De Krakenvorst deel 1 : Keruga – Johan Klein Haneveld
December 2016
ISBN : 9789078437383
Uitgeverij Macc
Flaptekst :
Na tweeduizend jaar vrede brengt de priesteres in opleiding Alecia de nacht door bij de Spiegel der Dromen. Wat ze ziet jaagt haar angst aan: een enorme inktvis stort zich op de wereld. Tegelijkertijd reist Tarid, half mens en half Hirita, af naar het land Kartaalmon om daar zijn geboorterecht op te eisen; de troon waar zijn grootvader ooit van verstoten is. De moeilijkheden die hij tegenkomt zijn groter dan hij verwacht had. En dan is er nog de Krakenvorst, een mysterieuze tiran te zijn die het volk met harde hand in toom houdt. De belastingen worden alsmaar hoger en dwingen sommige mensen tot wanhopige maatregelen…
De flaptekst klinkt veelbelovend. De proloog is spannend genoeg om de rest van het verhaal te willen lezen. Er zijn drie verhaallijnen.
Alecia is een jonge priesteres in opleiding. Je leert haar kennen als een dromer en een beetje dwars meisje, daar hou ik wel van. Ze is zeker niet mijn favoriete karakter.Ze heeft een eigen mening, ook al waardeert niet iedereen die. Ze krijgt een missie van de overste, die ze vol overgave en met heel veel ellende wil gaan volbrengen.
Tarid is half mens en half Hirita, hij wil perse de troon van Kartaalmon opeisen. Hij is eigenwijs maar kan zijn mannetje wel staan. Zijn vriend Peritar gaat met hem mee. Peritar is wat slimmer dan Tarid. Natuurlijk krijgen ook zij van alles voor de kiezen op hun tocht naar Kartaalmon.
Dan is er nog de verhaallijn van Frelik, de schaapsherder. Dit vind ik persoonlijk de leukste en interessantste verhaallijn. Frelik is een eenvoudige jongen, die op de vlucht gaat als hij beschuldigd wordt van iets. Samen met Darnan. Wat deze twee meemaken, is erg heftig. De verhaallijn van Frelik komt ergens in het verhaal samen met die van Tarid en Peritar. Dat van Alecia niet, maar het heeft wel met elkaar te maken.
Ondanks de meerdere verhaallijnen, leest het boek lekker. Het is spannend en origineel, er zit humor in en voldoende vaart om door te willen lezen.
Wel is het me opgevallen dat er in de (tekst)redactie het een en ander verbeterd kan worden in een volgende druk. Er worden woorden op een vreemde manier afgekort. ( bijvoorbeeld terwijl wordt afgekort als terwi-jl) Dit komt erg vaak voor, niet heel erg storend omdat je wel weet wat er staat.
De opbouw naar het plot is spannend. Je kan merken dat het boek een eerste deel is, want het is geen afgerond einde. Ik wacht met spanning af op deel twee.
4 sterren.