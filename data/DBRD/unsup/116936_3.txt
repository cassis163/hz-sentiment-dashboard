Het boek Hercule Poirot's Christmas moet je natuurlijk met kerst lezen en dat heb ik dus gedaan. Heel vermakelijk en ook erg mild, dat past dus wel. Ik ben geneigd te stellen dat ik deze misdaadroman niet erg origineel vind, maar ik moet er natuurlijk wel rekening mee houden dat Agatha Christie deze Poirot thriller al in 1938 schreef en dat werpt wel een heel ander licht op het predikaat origineel. Maar goed, het is nu 2015 en als ik dan oordeel ontkom ik er niet aan het verhaal toch wat belegen te vinden. Zeker is het leuk en natuurlijk is Hercule Poirot weer op dreef.
De boeken van Agatha Christie zijn qua ontspanning tijdloos, qua setting worden ze langzaamaan toch wel ingehaald door de tijd. Omdat ik veel nmisdaadromans lees merk ik ook dat er in de loop van de tijd schrijvers zijn gekomen die qua stijl vergelijkbaar zijn, maar die je meer aanspreken omdat ze beter in het heden passen. Dat is geen punt van kritiek op Agatha Christie maar niet anders dan een constatering. Toch zal ik zeker niet stoppen met het lezen van Christie's romans. Het moment waarop zal echter mede worden ingegeven door de stemming waarin ik verkeer. Kerstmis is zo'n moment dat een passende stemming creÃ«ert en dus was dit boek voor deze dagen goed gekozen.