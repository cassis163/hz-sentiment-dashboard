Karin Slaughter, ook wel 'The Queen of Crime' genoemd, bracht afgelopen juni haar nieuwe standalone thriller uit genaamd 'Goede Dochter'. Een mooie kans voor mij om eens kennis te maken met Slaughter haar boeken.

Het verhaal begint met de beschrijving van een gruwelijke gebeurtenis in het leven van Samantha en Charlotte Quinn. Slaughter neemt bij het beschrijven van deze gebeurtenis geen blad voor de mond, alle afschuwelijke details worden uitgebreid beschreven. Dit zorgde er bij mij voor dat ik het gevoel had dat ik zelf aanwezig was in het verhaal. Nadat de gruwelijke gebeurtenis is beschreven blijkt al snel dat er een tijdsprong van 28 jaar wordt gemaakt naar het heden. Het echte werk kan beginnen.

In het heden gaat het er voornamelijk om dat Charlotte, de typische 'goede dochter', advocaat is geworden en nogmaals getuige is van een misdrijf. Herinneringen naar 28 jaar geleden komen weer boven drijven en langzaamaan komt de lezer steeds meer te weten over wat er echt gebeurd is in het verleden.

Het plot is verder erg spannend en werkt naar een duidelijk en mooi afgerond eind toe, maar om dit te bereiken maakt Slaughter veel gebruik van herhalingen. Aan het begin van het boek wordt de gruwelijke gebeurtenis beschreven, maar verder in het verhaal zijn er meermaals herhalingen van deze gebeurtenis aanwezig. Ik heb een moment getwijfeld of ik niet toevallig een foutief gedrukt boek had die hoofdstuk 1 ging herhalen midden in het boek, maar dit was gelukkig niet het geval. Als de schrijfster deze herhalende stukken uit het verhaal had verwijderd, had dit boek van mij 5 sterren gekregen, maar dit gaat mij dan toch echt te ver. De herhalende stukken hebben namelijk wel degelijk mijn concentratie verstoord en hier hou ik niet van tijdens het lezen.

Naar mijn mening verdient dit boek 3 van de 5 sterren. Het was namelijk geen geweldig boek, maar het heeft mij zeker vermaakt. Dit boek heeft mijn nieuwsgierigheid naar andere werken van Karin Slaughter gewekt, omdat ik veel positieve berichten over de Will Trent-reeks hoor. In de toekomst zal ik zeker de Will Trent-reeks en andere stand-alone boeken proberen.