De zilveren Lepel, het beroemde al jaren best verkochte kookboek van Italië, staat hier al heel lang in de kast. Nu ligt voor me De zilveren Lepel Kookschool Pasta met meer dan 75 authentieke Italiaanse pastagerechten. Naast deze uitgave zijn in deze serie ook Dolci en Pizza verschenen. De boeken zijn samengesteld door de makers van De zilveren Lepel met mooie foto’s uit verschillende bronnen. Sommige recepten komen ook voor in het grote werk, maar zeker niet allemaal. Leuk om nieuwe gerechten tegen te komen dus.

Het is een handzaam boek waarin per gerecht is aangegeven of het makkelijk, gemiddeld of gevorderd is. Het overzicht van de ingrediënten en de beschrijving van hoe te werk te gaan zijn helder. Elk gerecht wordt aangeduid met de Italiaanse naam met daaronder de Nederlandse naam.

De eerste bladzijden zijn gericht op de basis,  keukengerei, pastasoorten en hoe verse pasta te maken (let op de Italiaanse meelaanduiding). Daarna volgen hoofdstukken met recepten voor de verschillende soorten pasta: Tagliatelle, Lasagne, Cannelloni, Ravioli en Tortellini.

Bij vrijwel ieder recept wordt aangegeven dat een bepaalde hoeveelheid verse pasta nodig is met een verwijzing naar de beschrijving hoe die te maken. Soms wordt het maken van de pasta meegenomen bij het recept.

Lasagne con crema di parmigiano e funghi. Romige lasagne met paddenstoelen en kaas.
Makkelijk.
Voorbereidingstijd: 40 minuten, Bereidingstijd: 1 uur, Calorieën per portie: 463,
Voor 6 personen.

Ingrediënten.
1 hoeveelheid verse lasagne (blz. 73), 100 g boter, plus extra om in te vetten, 4-5 verse salieblaadjes, 50 ml slagroom, 100 g geraspte parmezaan, 3 el olie, 1 teentje knoflook, 500g cantharellen, schoongemaakt, bijgesneden en in kleine stukjes, zout en peper.

Bereiding.
Breng een grote pan water met zout en 1 eetlepel olie aan de kook en leg de lasagnevellen er met een paar tegelijk in. Haal de vellen er als ze komen bovendrijven met een schuimspaan uit en leg ze op een schone theedoek of bakpapier.
Smelt 70 g boter met 4-5 salieblaadjes en gooi de blaadjes weg als ze bruin beginnen te worden. Schenk de slagroom erbij en breng die zachtjes aan de kook. Haal de pan van het vuur, roer de geraspte parmezaan erdoor en zet de pan opzij.
Verhit 2 eetlepels olie in een ondiepe pan, bak de knoflook lichtbruin en gooi hem weg. Voeg de cantharellen en een mespunt zout toe en bak ze 30 minuten. Verhit de oven tot 180°C en vet een ovenschaal in met boter.
Leg de ingrediënten in lagen in de schaal, beginnend met de lasagnevellen, dan de kaassaus en de paddenstoelen. Maak lagen tot de ingrediënten op zijn en eindig met een laag pasta. Verdeel de resterende boter in kleine stukjes erover en zet de lasagne 20 minuten in de oven. Laat hem een paar minuten staan en serveer hem heet.

Tip: Voorkom dat de bovenste laag pasta uitdroogt in de oven door de schaal de eerste 10 minuten met een stuk aluminiumfolie af te dekken.

Inderdaad een gemakkelijk te maken recept. Eerlijkheidshalve zij vermeld dat  biologische vellen lasagne uit Italië zijn gebruikt (droge vellen eerst bevochtigen want de saus is niet erg nat) en dus geen ervaring is opgedaan met het zelf maken van de pastavellen. O ja, en weggooien van licht gebruinde knoflook en salieblaadjes, niet doen natuurlijk. Smaken heerlijk.

De ingrediënten zijn over het algemeen prima te verkrijgen. Soms kom je ineens iets onbekends tegen zoals mosterdfruit of robiola en een kruidentuin bij de hand hebben voor de verse salie, verse bieslook, verse bladpeterselie etc. is heel fijn. Een witte truffel van ongeveer 30 euro zal niet iedereen zomaar bij de hand hebben, zeker niet omdat deze alleen plukvers lekker schijnt te zijn.

Al met al, een fijn boek met heerlijke recepten wat gemakkelijker uit de kookboekenkast zal komen dan de dikke, zware, oorspronkelijke Zilveren Lepel.