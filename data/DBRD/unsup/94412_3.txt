Vleermuisman is het debuut van Jo Nesbø uit 1997. Tot nu toe heeft Jo Nesbø acht boeken geschreven met Harry Hole in de hoofdrol.

In Australië wordt een Noorse serveerster, Inger Holter om het leven gebracht. In Noorwegen is zij TV- presentatrice geweest van een kinderprogramma. Politie- inspecteur Harry Hole van de politie van Oslo gaat naar Sydney om de politie daar te helpen met het onderzoek, maar ook om zijn alcoholproblemen te ontvluchten. Daar aangekomen, wordt hij opgevangen door een collega van de politie in Sydney, Andrew Kensington, een Aboriginal, met wie hij al snel vriendschap sluit. Hij mag van de politie alleen als waarnemer dienst doen. Ze willen de moord zo snel mogelijk oplossen, want de toeristen zijn belangrijk en moorden zijn een slechte reclame voor de stad. Bovendien staan de Olympische Spelen van 2000 voor de deur.

Andrew introduceert Harry overal als Harry Holy, laat hem kennismaken met Sydney en met zijn vrienden, zoals Otto Rechtnagel, een homo, die werkt in het circus als clown en Toowoomba, een bokser. In de bar waar Inger werkte, The Albury, een bar in King ’s Cross, Sidneys tippelzone en het centrum van de drugshandel, werkt een Zweedse, Birgitta Enquist, waar Harry verliefd op wordt. Hij vertelt zijn verhaal aan Birgitta: hij heeft in Oslo een ongeluk veroorzaakt met drank op, waarbij een politieman gedood werd en een jonge man verlamd. Ook heeft hij een relatie gehad met Kristin, die hem heeft verlaten en later zelfmoord heeft gepleegd.

Het blijkt in het verdere onderzoek, dat er meerdere blondines zijn verkracht en vermoord. In de kamer van Inger vinden ze een brief in het Noors, die Harry voor de politie vertaalt: het is een brief aan een vriendin over een relatie met Evans White, een drugsdealer, waar ze verliefd op is geworden. Dit is meteen een hoofdverdachte in de zaak. Tijdens het onderzoek ontmoeten ze drugsdealers, pooiers en prostituees. Toch is het net of Andrew de schuldige wel kent, maar hem niet op kan pakken. Hij had een buitenstaander nodig, iemand die met het vliegtuig weer verdween.

Van Andrew, Toowoomba en Joseph, iemand, die Harry heeft ontmoet, hoort Harry allerlei verhalen over de Aboriginals. Zo hoort hij dat de vleermuisman voor de Aboriginals het symbool is van de dood.

Het boek is in twee delen gedeeld, het eerste deel heet: Walla; het tweede deel: Bubbur. Harry was de jonge krijger en x de slang Bubbur die Walla ’s geliefde Moora van het leven had beroofd. Nu moest Bubbur vermoord worden. Uit liefde.

Vleermuisman viel mij tegen. Ik had goede verhalen gehoord over Jo Nesbø ‘s boeken. Mijn man had dit boek het eerst gelezen en waardeerde het boek met 2 sterren. De hoofdpersoon was volgens hem constant dronken. Ik heb dit goed bijgehouden en pas over de helft gebeurt het, dat Harry dronken wordt. Toch vond ook ik dat niet leuk.
Ik heb me wel afgevraagd, wanneer ik een boek nu eigenlijk wel goed vind: de plek, waar het boek zich afspeelt, is voor mij heel belangrijk. Ik ga met het lezen van het boek dat land binnen, ook al ben ik er niet fysiek aanwezig. De sfeer vind ik bepalend. Dan vind ik het niet leuk me tussen de pooiers en hoertjes te bevinden en in de drugsscene. Kun je zien hoe smaken kunnen verschillen, omdat Jo Nesbø voor Vleermuisman Den gyldne revolver kreeg, prijs voor beste Noorse misdaadroman dat jaar. Ik waardeer dit boek met drie sterren. Ik haak nog niet af. Ik hoop, dat de rest van zijn boeken in een andere setting plaatsvinden.