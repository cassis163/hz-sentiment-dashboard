Dit is nu zo’n boek waarin alles klopt, de verhalen, de schetsen en de prachtige foto’s. De letters dansen over het papier, de schrijfstijl van Hannelore Vandenbussche is een plezier om te lezen. Ze is een Vlaamse en dat maakt dat de taal doorspekt is met net even wat andere woorden die prettig aandoen. Naast een getalenteerd fotograaf is ze dus ook voorzien van een vlotte pen.

Over welk boek ben ik zo enthousiast? Dat is het boek dat de mooie verhalen achter de foto’s van Jimmy Nelson beschrijft. Hij legt de levens en tradities vast van de laatste overlevenden van zeer authentieke volksstammen. Een aantal van deze stammen zijn niet in aanraking gekomen met de Westerse wereld en kunnen daarom uniek genoemd worden. Helaas neemt de populatie af en Jimmy Nelson, een Britse fotograaf was in de positie om op de meest onherbergzame gebieden prachtige portretten van de mensen te schieten. Op deze manier worden hun cultureel en tradities bewaard, een uniek fotomoment dus. Hannelore Vandenbussche en cameraman Bram Vis vormden samen met Nelson een perfect trio om dit in beeld te brengen.

De mensen leven in harmonie met de grillen maar ook met de mooie elementen van Moeder Natuur. In het boek van Hannelore lezen we de zeer boeiende verhalen van de mensen achter de foto’s. De mensen staan centraal in de verhalen. Het waren beslist geen luxe vakantiereizen, de snijdende koude wind en temperaturen ver onder het vriespunt of de vochtige, klamme warmte waren steeds terugkerende omstandigheden waaronder gefotografeerd werd. De apparatuur van de perfectionistische Jimmy Nelson liet het ook niet toe om honderden plaatjes te schieten. Soms was er een portie geluk en het nodige kunst en vliegwerk nodig om een lucky shot te schieten.

Hannelore beschrijft deze ontberingen en ook fysieke ongemakken met een luchtigheid want bovenal voert een bevlogen stijl de boventoon. Niet het drietal staat in het middelpunt van de belangstelling maar de mens. Gedurende dit driejarige project worden ze meestal hartelijk ontvangen door de mensen en sluiten ze vriendschappen. Het zou de levens van het drietal voorgoed veranderen.

Het is een boek die je niet zomaar uitleest, het is een boek om te beleven, om te lezen, om te kijken en ook om van te leren. Het is prachtig vormgegeven met aan het begin reisgegevens, een notitie van Hannelore, Bram en Jimmy en naast de vele, vele prachtige foto’s ook schetsen. Ontroerend, leerzaam en hier en daar ook humor, kortom het is een boek die je gewoon in de kast moeten hebben staan. In deze feestmaand een echte aanrader. Door dit boek ben ik enorm nieuwsgierig geworden naar het boek van Jimmy Nelson. Zeker weten dat dit boek gekocht gaat worden. Boeken die je nog vaak in je handen zult houden. Echt genieten!