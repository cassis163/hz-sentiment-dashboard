Boek Leven vanuit Verzet

door: Petra Langenkamp

“Ik, de eerste generatie van de vrede, kind van na de oorlog. Ik die nauwelijks iets wist wat er zich gedurende die oorlogsjaren heeft afgespeeld, omdat er ‘zoals in vele gezinnen’ nooit over gesproken werd.”

Josje (José) is geboren na de 2e wereldoorlog en maar vanaf haar vroegste jeugd leeft ze met de ervaringen van haar vader uit diezelfde 2e wereldoorlog. Ze wist niets van Anne Frank, de onderduikers en het drama wat zich had voltrokken. Voor haar was het Achterhuis een spannende speelplaats, een verlaten huis. Later zal het Achterhuis en dus ook Anne opnieuw in haar leven komen.
Leven vanuit verzet - José Bosma
Haar vader is een strenge, gesloten man die zijn leven het leed van de oorlog met zich mee neemt. Hij heeft graag de controle over zijn leven en zijn gezin. In de spaarzame momenten dat hij zich goed voelt is er veel plezier in het gezin en is hij gewoon een lieve vader. Maar er zijn ook de onbeheerste uitvallen waarin niemand deugt en niemand veilig is. Josje is volgens hem “de nagel aan zijn doodskist” en ook zijn vrouw moet het dan ontgelden. Haar moeder is het tegenovergestelde van haar vader. Lief, geduldig en heel gevoelig en met haar gevoel voor humor weet ze regelmatig de kou uit de lucht te halen.
Als Josje ouder wordt, moet haar vader de controle over haar loslaten en dat valt hem zwaar. De ruzies worden heviger en hij mishandelt haar regelmatig om haar in het gareel te houden. Dit zorgt voor verdere verwijdering en uiteindelijk wil hij geen contact met haar.

Haar leven gaat niet over rozen, relaties mislukken en er is veel ellende op haar pad maar ze slaat zich er doorheen.
Op het sterfbed van haar vader komen ze nader tot elkaar en dat zorgt ervoor dat Josje na zijn dood op zoek gaat naar het verleden van haar vader. Wat ze dan ontdekt zal het beeld dat ze van van haar vader had voor altijd veranderen.

“Het tij was gekeerd. Samen huilden wij hand in hand om alles wat niet was en niet heeft mogen zijn. Het was goed zo. Er was vrede.”

“Leven vanuit verzet” is een mooi boek dat zeker het lezen waard is voor eigenlijk iedereen die open staat voor een rauw, niet opgeleukt maar waar verhaal over de haat-liefde verhouding van ouders, kinderen en hoe de oorlog hier een rol in speelt. Toen ik begon te lezen had ik even iets van “hmmm .. waar gaat dit heen?”. Maar gaandeweg, na pakweg een bladzijde of 20 wilde ik steeds meer lezen, meer te weten komen over Josje en haar zoektocht. De manier van schrijven is op sommige punten rauw en hard maar aan de andere kant ook weer teder en liefdevol. De schrijfster neemt je mee in haar zoektocht en laat je meemaken wat zij heeft doorgemaakt. Het boek geeft je een kijkje in een leven vanuit het verzet, leven met het verzet en leven in verzet. Het laat zien hoe de oorlog en de nasleep daarvan nog altijd deel uitmaakt van het hedendaagse leven.

Benieuwd?

Het boek is te bestellen in de boekenshop van Boekengilde of bij Bol.com