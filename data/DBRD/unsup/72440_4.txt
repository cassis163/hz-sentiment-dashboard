Of je nu van scouting houdt of niet: met dit vrolijke, gezellige meisjesboek is het hoe dan ook genieten!

Hartsvriendinnen Froekje en Mies zitten allebei in groep 7. Ze doen al jaren alles samen en zijn onafscheidelijk. Wat een feest dat ze nu samen op scoutingkamp mogen! Zelf heb ik kamperen nooit leuk gevonden en schoolkamp was altijd iets waar ik me doorheen moest zien te slaan, maar toch riep dit boek warme herinneringen op. Het is een feest van herkenning voor ieder meisje, groot of klein. Het gegiebel, de typische meidengeheimpjes en samen aan één blik genoeg hebben: bij het lezen van dit verhaal komen herinneringen uit je jeugd als vanzelf naar boven.

Maar ook voor meisjes van nu is het ongetwijfeld een ontzettend herkenbaar verhaal. Ook de strijd met die vervelende jongen uit het dorp, die ene persoon die ze nu juist níet hadden willen treffen op kamp . We kennen allemaal wel zo’n stoer knulletje dat graag intimideert, treitert en altijd haantje de voorste wil zijn. Bijna had Kasper het kamp voor de twee vriendinnen grondig verpest. Gelukkig blijkt hun vriendschap ijzersterk. Samen lossen ze het probleem met Kasper op en zorgen ervoor dat het kamp uiteindelijk voor iedereen een feest wordt.

‘Froekje & Mies op scoutingkamp’ is een ontzettend gezellig en warm boek. Het verhaal ademt een fijne sfeer en leest vlot. De auteurs hebben gekozen voor niet al te lange zinnen en hoofdstukken waarin gebruik gemaakt wordt van veel dialoog. De spanning wordt mooi opgebouwd en natuurlijk is er een heerlijk happy-end. Aangevuld met de paginagrote illustraties in kleur is het een prachtig boek dat door heel veel meiden met veel plezier gelezen zal worden! Ook erg leuk voor in de schoolbibliotheek en natuurlijk bij de scouting.