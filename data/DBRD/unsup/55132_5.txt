Het regent op dit moment Scandinavische thrillers en daar zijn ook opvallend veel debuten bij. Of er een logisch verband bestaat is nog niet door een wetenschappelijke studie aangetoond maar dat er goede en minder goede in voorkomen staat natuurlijk buiten kijf. Uit Noorwegen kunnen we het debuut van Gard Sveen verwelkomen, op 7 april ligt ‘De doden hebben geen verhaal’ in de winkels. Maar de Hebban Thriller leesclub is door de uitgever in de gelegenheid gesteld om over vooruitleesexemplaren te kunnen beschikken en daar is ruim en met dankbaarheid gebruik van gemaakt.

Politierechercheur Tommy Bergmann wordt naar een moord op Carl Oscar Krogh gestuurd. Van Krogh is bekend dat hij in WO-II in het verzet heeft gezeten. Het toeval wil dat een paar weken eerder in dezelfde omgeving drie skeletten zijn gevonden. Een mogelijk verband kan zijn dat zowel Krogh als de drie gevonden menselijke resten, hebben toebehoord aan mensen die elkaar hebben gekend. Voor Bergmann en zijn collega’s wacht de schier onmogelijke taak om de moordenaar van Carl Oscar Krogh te arresteren. Wellicht dat de oplossing in het verleden, ten tijde van de periode rond WO-II is te vinden.
Dus zal een antwoord op de vraag moeten komen of, en met wie Krogh in het verleden iets van doen heeft gehad en of daar aanleidingen zijn te vinden die tot de gruwelijke moordpartij kan hebben geleid.

De titel ‘De doden hebben geen verhaal’ refereert impliciet aan een gebeurtenis in het verleden waarover nauwelijks detailinformatie bekend is, bijna niemand meer te spreken valt maar waarschijnlijk wel de oplossing is te vinden. Dus is duidelijk dat het geen gemakkelijke opgave voor politierechercheur Tommy Bergmann wordt om de moord op Krogh op te lossen. Toch bijt hij zich vast in het onderzoek en stukje bij beetje wordt een gruwelijk geheim ontrafeld. Daar is dan wel een secundair parallel lopende verhaallijn voor nodig waarin een deel van die geschiedenis is geprojecteerd. En de vaardigheid die Gard Sveen daarin ten toon spreid roept alleen maar bewondering op.
In een indrukwekkend en informatief sterk opgezet verhaal, weet de auteur de lezer aan zijn pen te plakken. Niets in de omgeving lijkt nog prioriteit te hebben en zo belangrijk te zijn dat het stoppen met lezen rechtvaardigt. Met ijzersterke karakters, zowel in het heden als het verleden, ontwikkelt zich een geschiedenis die niet door flitsende acties wordt gekenmerkt maar wel door menselijk reageren en de drang tot overleven. Het is de volledige verdienste van de auteur dat hij daarin een best wel ingewikkeld verhaal op een originele en betrokken wijze weet te beschrijven. Hoewel ik me voor kan stellen dat sommige lezers de echte snelheid zullen missen wordt dit ruimschoots gecompenseerd met beide verhaallijnen. Waarin het naderen van de oplossing het groeien van het probleem alleen maar lijkt te stimuleren. Heerlijk verhaal dat geen moment verveelt en uiterst interessant en buitengewoon mooi gekleurd is neergezet. Zeer sterk debuut dat nog maar geëvenaard moet worden door Gard Sveen.


Eindoordeel: 5 sterren

Spanning: 4 sterren
Plot: 5 sterren
Leesplezier: 5 sterren
Schrijfstijl: 5 sterren
Originaliteit: 5 sterren
Psychologie: 4 sterren