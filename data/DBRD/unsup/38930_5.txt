Er zijn al heel wat boeken te vinden over fee Fleur en dit is in mijn ogen zeker terecht! Onze eerste indruk is zeer goed.

In Fee Fleur tovert met dieren zijn twee verhalen gebundeld, namelijk Fee Fleur en Een paard op school. Het eerste verhaal bevat ook een beetje spanning. De eigen juf van Fleur en haar klasgenoten is ziek waardoor zij een andere juf in de klas hebben. Dit is niet bepaald een lieve juf. Hoe gaan Fleur en haar klasgenootjes hiermee om?

In het tweede verhaal komt er een paard voorbij de school. Alle kinderen zijn meteen weg van dit paard, maar het blijkt dat hij al een baasje heeft. De kinderen gaan hem weer terugbrengen en laten ook een kunstje zien dat zij met het paard kunnen!

In ieder boek over fee Fleur speelt humor een grote rol. De woordkeuze van Witte is erg leuk en zorgt ervoor dat er regelmatig gelachen wordt tijdens het lezen. Het niveau van dit boek is AVI E3. De woorden zijn ook zeker prima te lezen en het is erg knap dat Witte een leuk verhaal neer weet te zetten in woorden die goed te lezen zijn voor kinderen die nog niet zo lang lezen.

De illustraties van Verstegen zijn erg mooi en trekken zeer de aandacht. Ze zijn aantrekkelijk en maken het boek samen met het verhaal helemaal af.

Mijn dochter zit net in groep 2 en hoewel ze wel kan lezen en de interesse heeft, is ze nog niet zo ver dat ze langere stukjes wil lezen. Toch komt ze wel steeds met dit boek bij me met de vraag of ik het voor wil lezen. Ik ben begonnen met zelf voorlezen en de titels door haar te laten lezen en dit werkte heel goed. Wanneer zij eraan toe is kan uitgebreid worden wat zij zelf leest en ik weet zeker dat dat vanzelf komt.

Wat ik veelzeggend vind is dat ze nu al een aantal keren bij mij is geweest met dit boekje om het te lezen. Het voorlezen ervan vindt ze dus erg leuk maar doordat het boek haar zo aantrekt en ze doorheeft dat ze hierin ook zelf kan lezen, is er een grote kans dat ze het boek er ook eens bij zal pakken om dan zelf te bladeren en wat te lezen.
Fee Fleur is een karakter dat dichtbij haar staat, erg grappig is en net dat beetje extra heeft omdat ze een fee is.

Ik kan alleen maar lovend zijn, wij willen zeker meer lezen over fee Fleur!