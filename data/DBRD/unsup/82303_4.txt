Poeh, wat vind ik het moeilijk om iets te vertellen over dit boek. Het enige dat dit verhaal van Pinokkio met het oorspronkelijke verhaal van Pinokkio - voor zover ik me dat kan herinneren, want bij mij zit hooguit een restje van de Disney-versie in mijn hoofd - gemeen leek te hebben, is dat Pinokkio een door Geppetto gemaakte pop is, die tot leven komt. Maar dat blijkt helemaal niet te kloppen!

Verplaatst naar het (wel erg sombere) 'heden', overkomt Winshluss' Pinokkio veelal hetzelfde als Collodi's Pinokkio. Van opgehangen worden tot in een vis opgesloten zitten. Ook Collodi's Pinokkio was niet (uitsluitend) bedoeld als kinderboek en als satire bedoeld en dat kan je zeker van deze Pinokkio zeggen. Het is dan ook aan te raden om het oorspronkelijke verhaal van Collodi op te halen, alvorens deze versie te lezen om de gebeurtenissen wat beter te kunnen plaatsen. Ik heb te weinig verstand van strips om een gefundeerd waardeoordeel te kunnen geven over Winshluss als tekenaar en ga daarom af op alle lof die hij overal oogst met zijn Pinokkio. Het is in ieder geval een feest voor het oog Ã©n veelzeggend dat ik, ondanks dat er maar heel weinig tekst voorkomt in het boek, dat nooit gemist heb.