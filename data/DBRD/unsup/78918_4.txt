Met Everless betreedt Sara Holland voor het eerst de wereld van YA verhalen. Wat ze meebrengt is wel een heel bijzonder verhaal, namelijk het verhaal van Jules Ember. Jules, 17 jaar oud, woont samen met haar vader in een klein dorpje nadat ze het landgoed Everless ontvlucht zijn. In het koninkrijk Sempera is tijd geld - letterlijk. Bloed kan omgezet worden in munten die dienen als betaalmiddel. Hoe meer tijd er uit je bloed wordt gehaald, hoe "groter" de munt. Wanneer Jules merkt dat haar vaders tijd op begint te raken, keert ze -ondanks haar nare herinneringen- terug naar Everless om zijn tijd terug te verdienen.

Sara Holland neemt je mee in een compleet nieuwe wereld, maar legt het zo goed uit dat je meteen in het verhaal zit. Ondanks dat het geschreven is in het Engels is het meteen duidelijk hoe de wereld van Sempera in elkaar steekt.

Jules is een heldhaftig personage en weet zichzelf prima te redden. Ze heeft een goede dosis van zelfstandigheid en eigenwijsheid, maar het is goed in evenwicht met haar empathie voor de mensen in haar omgeving.

Halverwege het boek ontwikkelt het verhaal zich opeens enorm snel, waardoor er plots ontzettend veel gebeurd. Dit zorgde wel een paar keer voor vraagtekens. Maar wanneer je de tijd neemt om het rustig door te lezen en het even te verwerken, dan merk je dat je antwoord krijgt op al je vragen.
Ik geef het boek vier sterren, omdat ik het een bijzonder en goed geschreven verhaal vind, maar het dus wel t√© snel vind gaan op sommige momenten.

Everless is een echte pageturner door de verrassende plottwists. Wanneer je er aan begint is het moeilijk om hem weg te leggen. Voordat je het weet is je tijd op en het verhaal uit...