De verplichte leeslijst en dunne boeken. Een bekende haatliefde verhouding voor vele scholieren. Het Gouden ei is zo’n boek. Veelal gelezen vanwege het lage aantal pagina’s, maar is het ook de moeite waard om te lezen? Hoog tijd om dat zelf uit te vinden.

Het verhaal draait om Rex Hofman en de zoektocht naar zijn verdwenen vriendin Saskia. De stappen die Rex onderneemt om Saskia te vinden, kom je allemaal te weten.
“Ten slotte bleef hij in de auto zitten, starend naar het blocnootje met getallen en naar het briefje onder de ruitenwisser dat af en toe een punt bewoog. Willen slapen, niet kunnen slapen en slapen werden samen één gedachte: Saskia overkwam op dit moment iets gruwelijks. Het was alsof hij voelde wat zij nu voelde – de angst en de eenzaamheid van het Gouden Ei, en alsof daarmee zijn wens eindelijk in vervulling was gegaan: één met haar worden.”

Het boek leest vlot weg. Dat komt door de herkenbare taal die Krabbé gebruikt. De verschillende gebeurtenissen dragen eraan bij dat je door blijft lezen. Wat is er gebeurd met Saskia en hoe ver zou jij gaan om de waarheid te weten te komen? Echt diepgaand denkwerk zit niet in het verhaal. Al met al een vermakelijk verhaal dat zeker de moeite waard is om gelezen te worden.