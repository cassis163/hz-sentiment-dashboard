Misschien Ooit is een juweeltje. Het is een van de weinige romantische verhalen die diepgang kent en verder gaat dan de typische ‘boy meets girl and falls in love’. Het is meer dan alleen aantrekkingskracht tussen twee personen die voor elkaar gemaakt zijn. Voor je het weet, ben je verliefd. En ga je door een rollercoaster aan emoties. Maak je klaar om in je hart geraakt te worden.

Op haar 22e verjaardag komt Sydney erachter dat haar vriend vreemdgaat met haar beste vriendin. Ridge woont aan de overkant, waar hij op het balkon gitaar speelt. Hij is singer-songwriter voor de band van zijn broer, maar schrijven lukt hem niet meer. Hij en Sydney komen met elkaar in contact. Aangezien ze geen andere plek heeft om naartoe te gaan nadat ze in de regen voor haar appartement staat, gaat ze in op zijn aanbod om bij hem en zijn huisgenoten in te trekken. Op de voorwaarde dat ze Ridge helpt met het schrijven van teksten op zijn muziek. Hij heeft namelijk wel gezien dat zij meezingt als hij op het balkon gitaar speelt. Allebei voelen ze zich vanaf de eerste blik tot elkaar aangetrokken. Maar Sydney is net vrijgezel. En Ridge heeft al een vriendin.

Dit verhaal pakt je met de eerste zin al vast en laat je niet meer los. Het mooie is dat Sydney en Ridge om en om vertellen wat er gebeurt en wat er in hun omgaat. Je voelt wat er in omgaat. Als vanzelf word je verliefd. Op hun oprechte, maar onmogelijke gevoel voor elkaar. Op hun strijd met zichzelf en het gevecht tegen hun liefde, dat niet alleen veel van hun beide, maar ook van de mensen om hen heen vergt. Bijrollen kent het verhaal niet. Veel settings ook niet. Bijna alles speelt zich af in de huiskamer en slaapkamer van het appartement. Dat kleinschalige maakt dat je een goede voorstelling hebt. Dat je al lezende de beelden voor je ziet. En dat je voelt wat Sydney en Ridge doormaken. Zelfs hun vervelende huisgenoot Warren met zijn practical jokes kruipt onder je huid.

Dit verhaal kent een bijzonder element wat de achterkant je niet meteen vertelt. En wat niemand je zou vooraf zou moeten vertellen, want het is een prettige verrassing tijdens het lezen. Dit element is uniek en bijzonder. Iets dat een extra dimensie geeft, diepgang. Bovendien heeft Colleen Hoover een realistische New Adult neergezet, waarbij de erotische scènes kloppen met het verhaal. Eigenlijk is het niet eens New Adult. Seks speelt geen rol. Dit is aantrekkingskracht tussen twee zielen.

Bijzonder is dat de nummers die Ridge en Sydney schrijven, daadwerkelijk zijn omgezet naar muziek. In het boek staat vermeld waar je deze nummers kunt vinden. Zet ze tijdens het lezen op wanneer de tekst of het nummer voorbij komt (niet eerder, want ze vertellen letterlijk de ontwikkeling tussen Sydney en Ridge) en je wordt meegezogen in hun wereld. Deze wereld mag je absoluut niet missen!