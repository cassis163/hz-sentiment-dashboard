Verraad – Wouter Helders

Over de schrijver:
Wouter Helders, schrijver en militair journalist. Getrouwd met Evita en vader van Rijk. In juni 2016 is mijn debuut 'Machtsstrijd' verschenen die een paar maanden later de Hebban thrillerdebuutprijs in de wacht sleepte.
Verrad is zijn tweede thriller met Sofie Lafleur in de hoofdrol.

Achterflap:
De Vlaamse Sofie Lafleur werkt als oorlogsverslaggeefster in Mali als ze sergeant David Morgenstern, een Nederlandse commando, ontmoet. Een mortieraanval op de basis van de Nederlandse troepen die ze ternauwernood overleven, brengt hen dichter bij elkaar. Sofie is pas net terug in België als David tijdens een aanslag op een patrouille levensgevaarlijk gewond raakt.

Een paar dagen later ontvangt Sofie een raadselachtige foto van een anonieme afzender. Een van de mannen die erop staat herkent ze onmiddellijk: Chris Hurkman, de CEO van Hurkman & De Graaff, een door schandalen geplaagd Nederlands mijnbouwbedrijf waarmee ze nog een appeltje te schillen heeft.

Gedreven door het verlangen wraak te nemen op de man die haar twee jaar eerder heeft verraden, besluit Sofie in de zaak te duiken. Ze komt er snel achter dat iets niet klopt. Als David kort daarna uit het niets contact met haar opneemt, omdat hij een van zijn omgekomen collega's denkt herkend te hebben op straat en haar hulp inroept, komen ze samen een levensgevaarlijke samenzwering op het spoor.

In het Caribisch gebied komt het tot een uitbarsting en de hoofdrolspelers in het complot beginnen als dominosteentjes om te vallen. Sofie en David hebben geen andere keuze dan te vechten voor hun leven.

Mijn mening:
Als ik Verraad in mijn handen krijg ben ik even verbaasd, het boek is veel kleiner dan Machtsstrijd, een pocketeditie, maar dat zegt niets over de inhoud. De cover is wederom prachtig vanwege de kleuren en de rennende man, geweldige actiefoto.
Verraad is een mooi vervolg op Machtsstrijd, vele hoofdpersonen keren terug, sommige in meer of mindere mate, zowel psychisch als lichamelijk, beschadigd. Toch zijn ze allen wederom in staat een gevecht op het scherpst van de snede uit te vechten. Niemand gaat de problemen, met gevaar voor eigen leven, uit de weg. De politieke intriges, jaloezie, en het machtsmisbruik zijn verder toegenomen en Sofie zou Sofie niet zijn als ze niet de onderste steen boven wil krijgen.
De proloog raakt je gelijk en het is bizar te ontdekken wat voor invloed een fractie van een seconde op een mensenleven kan hebben.
Het verhaal bestaat uit hele kleine hoofdstukken die vanuit verschillende plaatsen in de wereld door verschillende hoofdpersonen geschreven zijn. Naar de plot toe worden ze allemaal verweven tot een bevredigend einde. Deze strijd is geleverd maar wat mij betreft kan Sofie zo weer in een volgende zaak stappen, ben benieuwd of ze de uitdaging nog een keer aan durft te gaan?
Buiten dat deel twee wat meer acties bevat is er ook veel gevoel in het verhaal gelegd. Helders is een schrijver die door zijn ervaringen als militair journalist bij de lezer een gevoelige snaar weet te raken.
Het boek is los te lezen maar ik ben van mening dat je jezelf tekort doet als je Machtsstrijd overslaat.
Verraad is een boek dat op het oog minder lijkt dan Machtsstrijd maar niets is minder waar.
De prijs kwaliteitsverhouding van Verraad is het dubbel en dik waard om dit boek aan te schaffen, het ligt makkelijk in de hand en leest als een trein.
Een aanrader voor iedereen die houdt van een actiethriller met een gevoelige tint.

Originaliteit: *****
Schrijfstijl: *****
Leesplezier: *****
Plot: *****
Psychologie: *****
Spanning: *****

Verraad is wat mij betreft 5 sterren waard!
Bianca