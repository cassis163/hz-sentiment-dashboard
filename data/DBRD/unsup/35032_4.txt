In het begin dacht ik in een verhaal terecht gekomen te zijn dat over een bankier ging
en wat hij allemaal kan en mag doen met zijn bank. Er werd nogal veel uitgelegd over hoe de bankwereld tegenwoordig is. Maar dat veranderde snel op zo een manier dat het zelfs spannend werd en ook spannend bleef. Ik heb het boek daarna vlot uitgelezen.
De hoofdpersoon Robbert Olthoff is heel mooi uitgewerkt. Niks geen saaie bankier zoals je je misschien voor zou stellen. Deze Robbert maakt nogal wat mee in zijn leven. Hij is geen gelukkig mens en weet zelf ook niet goed waarom niet.

Hij heeft wel zijn vermoedens.
Zijn bezoeken aan raamprostituees worden heel humoristisch omschreven, zonder plat te zijn.
Zijn bank, de ROB bank, verandert van eigenaar, heel naar voor Robbert Olthoff. Hij weet echt niet hoe nu verder, wat moet hij gaan doen. Een bezoek aan de nieuwe eigenaar, helpt hem ook niet echt :
'Tja, Robbert. Wat jij aan kapitaal hebt opgebouwd kun je nog behappen, maar als je zo veel hebt als ik, ben je een gevangene, dan heb je levenslang. Of je wilt of niet, je moet je wel met zaken bezighouden. Je denkt toch niet dat je veertien tot vijftien miljard op een internetspaarrekening bij de plaatselijke RABO kunt stallen en van de rente kunt leven?'
Ik heb echt meegeleefd met de hoofdpersoon en schrok hier en daar van de plannen die Robbert had of dacht te hebben.
Je moet het boek zelf lezen om dit te begrijpen.

Spanning, ontroering, medeleven en afschuw, dit zijn woorden die weergeven wat ik voelde tijdens het lezen.
Het verhaal is goed geschreven waardoor het heel gemakkelijk leest.
Het einde had ik niet verwacht. Ik had wel een aantal scenario's de revue laten passeren, maar
dit was een onverwachte plot !