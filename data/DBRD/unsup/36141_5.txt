Soms lees je een boek wat zo spannend is en zo lekker weg leest dat je moet blijven lezen. Alle andere dingen komen dan op de tweede plaats. Het is dat ik het risico niet wilde nemen ontslagen te worden omdat ik niet op mijn werk verscheen. Anders had ik gewoon doorgelezen in Koekoeksjong van Robert Galbraith. Want dat is zo'n boek. Ik had nog nooit van Robert Galbraith gehoord, maar toch behoort hij tot mijn favoriete schrijvers. Maar dat vond ik al voordat ik het boek gelezen had. Klinkt raar om een schrijver meteen als favoriet te bestempelen zonder ooit een boek te hebben gelezen. Maar dit ligt iets anders. Robert Galbraith is een pseudoniem en wel van ene J.K. Rowling. Jawel, die van Harry Potter.

In Koekoeksjong maken we kennis met priv√©detective Cormoran Strike. Een ex-militair die nog steeds met de lichamelijke en geestelijke gevolgen kampt van zijn tijd in Afganistan. Zijn vrouw is ook nog bij hem weggelopen en financieel gaat het ook niet best. Zijn mogelijke redding komt in de persoon van John Bristow, een rijke advocaat. Zijn geadopteerde zusje, topmodel Lula Landry, is gevonden onder aan haar balkon. De conclusie van de politie luid zelfmoord. John kan zich daar niet in vinden en besluit Strike in te schakelen om te bewijzen dat het moord was in plaats van zelfmoord. Strike krijgt hulp van secretaresse Robin. Een tijdelijke kracht die hij vanwege geldproblemen eigenlijk niet wil hebben. Maar Robin blijkt van grote waarde en helpt Strike zo goed als dat mogelijk is. Samen proberen ze de onderste steen boven te krijgen.

Deze ruim 500 pagina's tellende pil leest als een trein. De schrijfstijl is heel gedetailleerd, waardoor alles echt gaat leven. Het verhaal speelt in Londen. Voor iemand die al eens in Londen is geweest is het een feest van herkenning. Het is tot de laatste pagina ontzettend spannend. Het is een echte detective zoals die hoort te zijn. Je gaat zelf ook meedenken wie het gedaan kan hebben. Ik wist het vanaf het begin zeker...tot het laatste hoofdstuk. Het bleek toch iets anders in elkaar te zitten dan ik had gedacht. En weet je wat ik nog het leukste vind? Galbraith is nog niet klaar met het duo Strike en Robin. Binnenkort komt deel 2, Zijderups uit!