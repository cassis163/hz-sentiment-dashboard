De engelenmaker, een boek dat ik zomaar op goed geluk bij mijn huisgenoot uit de kast heb geplukt. Een actie waar ik geen spijt van heb gehad.

De engelenmaker is een spannend boek met in de hoofdrol Victor Hoppe: een nare, rare en roodkoppige “dokter”. Victor Hoppe is een klein, driftig en hoogopgeleid schepsel dat ik niet graag in een witte jas aan mijn ziekenhuisbed zou tegenkomen. Je kunt dit alles zeggen over Victor Hoppe, maar een vastberaden doorzetter is het ook.

Na enige tijd krijg je ook ietwat medelijden met dit hoofdpersonage, dat er op elk levensgebied alleen voor staat. Zijn bloedeigen vader en moeder, pastoor Kaisergruber en collegaonderzoeker Rex Cremer hadden ook hun verantwoordelijkheid kunnen nemen tijdens de vorming van Victor Hoppe als mens.

Het boek bespreekt een onderwerp waarover ik nog niet eerder gelezen had. Wel een onderwerp dat tijdens mijn biologieles op de bovenbouw van de middelbare school centraal heeft gestaan. Het lezen van dit boek heeft dan ook als leuke bijkomstigheid dat je de schoolse biologiekennis weer eens uitgeschreven op papier ziet (DNA, embryo’s, innesteling, chromosomen, celdelingen, etc.).

Het verhaal is helder geformuleerd, en in zo’n volgorde opgeschreven dat je als trouwe lezer van het boek ’s avonds in bed nog net die paar pagina’s extra wilt lezen. Kortom, een aanrader en zeer zeker voor de lezers die een keer andere materie voorgeschoteld willen zien en/of geïnteresseerd zijn in ethische discussies rondom de wetenschap. Naar mijn mening ook zeer geschikt voor lessen in het middelbare onderwijs. De docenten Biologie, Nederlands en evt. Maatschappijleer kunnen dan hun handen ineenslaan en het boek op verschillende wijzen bespreken en betekenisvol maken voor de leerlingen.