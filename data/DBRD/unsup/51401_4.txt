Ik startte onbevangen aan dit verhaal en botste algauw op het beproefde concept van twee levensverhalen die parallel aan elkaar in de tijd lopen met de nodige paranormale verbindingen. Niet bijster origineel maar gaandeweg pakte dit verhaal mijn aandacht en kreeg ik meer en meer zin om mij te verdiepen in de levens van de twee vrouwelijke hoofdpersonages. Alhoewel ik moet toegeven dat Olive, het ene personage dat zo'n 100 jaar geleden leefde tijdens de eeuwwisseling mij meer boeide dan Amanda die in onze tijd via een verkregen en geheim dagboek haar leven ontdekt. Amanda is eigenlijk gewoon de voorzet om een periode uit Olive haar leven te beschrijven, iets dat Lehmann prachtig uitwerkt. Je dringt binnen in een maatschappij waar de emancipatie van de vrouw nog ondenkbaar was. En als dan een vrouw van nature uit hiertegen in opstand komt, ja dan komen er problemen. Olive is een vechter die, hoe kan het ook anders de vele tegenslagen in haar leven met veel wijsheid, empathie en sterke levenskracht overwint. Tot daartoe het verwachte romantische verhaal. Mooi, maar niet erg diepgaand. Wat mij echter veel meer boeide en waarvoor je dit boek moet lezen is de inkijk die je krijgt in een wel héél bijzondere tijdsperiode in New York waarbij de twintigste eeuw zijn intrede maakte en de dualiteit tussen rijk en arm meer en meer in vraag wordt gesteld. Lehmann bindt dit alles op een voortreffelijke wijze aan elkaar via de historische evolutie van de New Yorkse urbanisatie, fascinerend.
Schitterende lectuur voor de komende zomer waarbij je gemakkelijk in wegdroomt en toch kennismaakt met een stuk boeiende historiek.
http://www.boekensite.gent/node/2254