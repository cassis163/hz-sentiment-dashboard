In Gilgoras heerst er een onrustige wapenstilstand tussen koning Rastoth van Rilpor en koning Liris van de Mireces. In Rilpor hangen ze de goden van het licht aan en in Mireces aanbidden ze de rode goden. Na jaren van plotten hopen de rode goden de wereld in bloeddorstige chaos te storten en de sluier die hen uit de fysieke wereld weert op te lichten. Na de dood van de koningin is koning Rastoth immers overmand door verdriet en dat zorgt ervoor dat Rilpor kwetsbaar is. Ondertussen vlucht een slavin weg van het hof in Mireces nadat Liris haar probeerde aan te randen en zet zo een serie gebeurtenissen in gang die het evenwicht ernstig zullen verstoren.

Godblind behoort tot het genre grimdark en lezers moeten zich daarvan bewust zijn voor ze het verhaal aanvangen. De taal is ruw en geweld wordt niet geschuwd. Het begint met een poging tot verkrachting, bevat een gruwelijke, tenenkrullende martelscène en er wordt lustig op los gevochten. Het accent ligt op de strijd tussen de twee verschillende volkeren en het bloed vloeit rijkelijk.

De korte hoofdstukken volgen elkaar in snel tempo op. Dat houdt de vaart erin, maar zorgt er ook voor dat het niet zo gemakkelijk is om de personages goed te leren kennen. Auteur Anna Stephens introduceert een aantal interessante karakters, maar speelt ze niet ten volle uit. De vele POV’s bemoeilijken het overzicht. Daar had de auteur wellicht een beetje in kunnen schrappen. Hier en daar overlappen ze een beetje. Toch zijn de personages voldoende intrigerend om verder te willen lezen en voor enkelen onder hen te supporteren en worden de verhoudingen flink door elkaar geschud. Het geheel is veelbelovend.

Het boek bevat geen kaartje, maar doordat de wereld niet zo uitgebreid is, valt het allemaal nog wel te volgen. Al wordt er wel vaak tussen de locaties gesprongen en de eerste hoofdstukken vraagt dat een kleine inspanning van de lezer.

Godblind is het eerste deel van een trilogie en legt duidelijk de grondslag voor de verdere delen. Het is een verkenning van Gilgoras en de gebeurtenissen worden niet netjes afgerond. Het boek heeft een open einde dat veel mogelijkheden biedt. Het is onduidelijk waar het verhaal naartoe gaat, maar de toon is wel gezet en de nieuwsgierigheid gewekt.