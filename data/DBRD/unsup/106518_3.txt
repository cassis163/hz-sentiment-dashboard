De eerste zinnen in het boek Jachtseizoen zijn: "Carter Blake is niet zijn echte naam. Je weet niet wie hij is. Je weet niet waar hij vandaan komt. Het enige wat je hoeft te weten is dat Blake een ervaren professional is die een eenvoudige service biedt." Deze introductie van Carter Blake, hoofdpersoon in het eerste boek van een serie, is duidelijk, maar roept tegelijkertijd veel vragen op! Wie is hij toch echt, wat zijn zijn drijfveren en voor wie werkt hij toch.

In Jachtseizoen ontsnapt de "Chicago Sniper" Caleb Wardell tijdens een transport tussen gevangenissen. Hij is veroordeeld voor de moord op 19 personen in Chicago. Hij is een voormalig scherpschutter van het Amerikaanse leger en na zijn uitzending naar Mossou, besluit hij zijn scherpschutter kwaliteiten op een verkeerde manier te gebruiken. De FBI in de vorm van special agents Elaine Banner en Castle leiden de zoektocht naar Wardell. Ze krijgen hierbij hulp van de grote onbekende Carter Blake. In eerste instantie leidt dit tot scepsis, maar Blake bewijst al snel zijn kwaliteit.

Jachtseizoen leest als het ware als een roadmovie door Amerika. De tijdspanne van het boek is een week. De route wordt bepaald door de ontsnapte Wardell en de rest van de cavalerie lijkt hem te volgen. Blake lijkt een afwijking op deze regel, hij schijnt Wardell te snappen en weet zijn gangen al snel te voorspellen. De FBI is nog steeds sceptisch, maar special agent Elaine Banner besluit hem te steunen en te volgen met alle gevolgen van dien.

De oogpunt in de hoofdstukken van Jachtseizoen is afwisselend van Wardell en Blake. Vaak is niet direct duidelijk wiens woorden we lezen, maar dit draagt bij aan de spanning in het boek. Ook blijft het de vraag oproepen wie Blake nu toch precies is, waarom schijnt hij Wardell zo goed te begrijpen.

Het lezen van de achterflaptekst van Jachtseizoen maakt dat de verwachtingen hoog gespannen zijn. Een originele insteek met Carter Blake. Helaas is deze verwachting niet helemaal uitgekomen. De setting is zeer origineel, maar komt niet geheel uit de verf. Het kiezen van het uiteindelijke slachtoffer door Wardell is voorspelbaar. Ook heeft de FBI heeft toch weer de overhand en niet Carter Blake. De potentie was er zeker en het is jammer dat Mason Cross er geen gebruik van heeft gemaakt.

Het Jachtseizoen smaakt zeker naar meer, maar dan moet deel 2 wel wat originelere zijn. In Amerika is het boek inmiddels uit.