De Doos - Pieter Aspe
Genre: Thriller
Paperback - 314 pagina’s
Uitgever; Aspe NV
ISBN: 9789022331088
Uitgave: april 2015

Mijn recensie voor de groepsrecensie bij DPB.
Met dank aan Uitgever Manteau voor de recensie-exemplaar.

Over de auteur;
Bron; WPG.be
Pieter Aspe (°1953), trok na zijn middelbare studies naar Gent om er Politieke en Sociale Wetenschappen te studeren. Dat hield hij echter nog geen jaar lang vol en daarna volgde een serie van de meest uiteenlopende beroepen vooraleer hij zijn roeping als schrijver vond. Hij werkte achtereenvolgens bij een bedrijf dat plastic buizen maakte, bij een agentschap voor granen en voeders, als bediende bij het ziekenfonds, daarna bij de zeevaartpolitie, vervolgens voor een textielfirma, als persfotograaf, commissaris voor Zeewaterontzilting en meubelrestaurateur.

Pieter Aspe is voltijds auteur sinds 1996. Aspe schrijft misdaadromans met als hoofdpersonen adjunct-commissaris Pieter Van In en substituut (officier van justitie) Hannelore Martens, die in het debuutverhaal van Aspe Het vierkant van de wraak zijn geliefde wordt. De meeste verhalen spelen zich in Brugge af. Daarnaast schreef Aspe ook twee jeugdboeken, Bloedband en het vervolg Luchtpost en twee novellen, Grof Wild en De Japanse Tuin.

In 2001 ontving Aspe de Hercule Poirotprijs voor zijn roman Zoenoffer. In opdracht van VTM werden in Brugge de eerste tien misdaadromans van Aspe verwerkt tot televisieserie, getiteld Aspe. Er werd ook een tweede reeks opgenomen maar die was geen verfilming van Aspe's boeken. Wel werd onder het toeziend oog van Pieter Aspe zelf, voortgebouwd op het elan van de boeken. Jooris Van Hulle heeft in Pieter Aspe, Portret van een toptalent (2012) een uitgebreide biografie over de auteur neergepend.

De cover;
De cover oogt donker, met in goudkleurige letters de naam van de auteur en onderaan in rode letters de titel van het boek, De doos. Daartussenin ziet men een bootje op het water met daarin een figuur. Het geheel oogt mysterieus en ik had geen idee wat het bootje met ‘De doos’ te maken had. Achteraf blijkt het een serieuze doordenker te zijn. Wat ook opvalt is het Aspe NV op de cover. Achteraan een korte inhoud, een korte biografie met foto van Aspe zelf en enkele quotes. De cover trekt niet direct aan en springt er zeker niet uit. De cover geef ik een 7.

Korte inhoud;
Barend Vossen, zonderling en zoon van een vermeende collaborateur uit de Tweede Wereldoorlog, wordt dood aangetroffen in zijn huis. Moord of een ongeluk? Even later wordt Robert Dewilde, zoon van een verzetsheld, brutaal afgeslacht aan de Damse Vaart. Een familievete? Onenigheid over een erfenis? Of een koelbloedige afrekening? Het geheim bevindt zich in een doos in Elounda op Kreta waar destijds de serie 'Who pays the Ferryman?' werd gedraaid. Of speelt er nog een ander motief? 'Alleen ik weet het...'

In zijn zesendertigste thriller zet Pieter Aspe een ingenieus raadsel uit. Alle personages worden gedreven door één enkel motief: wraak. Wie gedreven wordt door wraak, moet twee graven delven. Een voor het slachtoffer en een voor zichzelf...

Samenvatting;
Het verhaal start op Kreta, in Elounda, met een proloog. De ik-persoon heeft er een afspraak met een onbekende en alles draait om ‘de doos’. Het is niet duidelijk wat er met die doos is of wat er precies inzit.

In Brugge worden Van In en Versavel belast met het onderzoek op Barend Vossen die, door zijn huishoudster Julia, onder verdachte omstandigheden dood is aangetroffen. Hij lijkt van de trap te zijn gevallen, maar Van In zijn buikgevoel verteld hem iets anders.

Zo blijkt dat Barend de zoon is van een vermeende collaborateur uit de Tweede Wereldoorlog en dat hij zelf twee zonen heeft, zoon Herman en een ‘bastaardzoon’, Brecht Seynhaeve. Ondanks dat Vossen er warmpjes bijzit, leeft hij als kluizenaar. Vermoord om zijn geld? Maar als enige tijd later Robert Dewilde doodgeschoten wordt, de zoon van een verzetsheld uit de Tweede Wereldoorlog, gaat bij Van In een belletje rinkelen. Tijdens hun onderzoek blijkt dat beide families een geheim met zich meedragen dat al jaren aansleept.

Daarnaast loopt het verhaal van Hannelore Martens, de echtgenoot van Van In die terug onderzoeksrechter in Brugge is. Procureur Proot, een klein, corpulent mannetje met varkensoogjes, maakt haar direct duidelijk hoe de vork aan de steel zit en dat ze niet moet verwachten dat hij haar ooit een zaak zal toewijzen waarbij haar man betrokken is. Een rode lap op stier!

De ik-persoon neemt je mee in zijn wereld en op die manier geeft Aspe toch al enkele details van het verhaal prijs. Toch blijft het lange tijd een raadsel wie die ik-persoon wel is? Je hebt er het raden naar en als je denkt het te weten, wordt je op het eind toch weer verrast.

Beoordeling;
Nummer 36 in de Van In reeks van Pieter Aspe en zoals gewoonlijk zat ik direct mee in het verhaal, vooral omdat Aspe de kunst verstaat om alles erg filmisch te beschrijven. Het boek leest makkelijk, mede door zijn eenvoudig taalgebruik. Toch had ik enige moeite met al de verschillende personages en hun namen.

‘De doos’ is een typisch Aspe boek met het nodige mysterie en het draait altijd anders dan je had verwacht. Toch was dit verhaal net niét zoals de vorige boeken uit deze serie, omdat hier een verhaallijn in de ik-vorm geschreven is. Op die manier zie je het verhaal door een andere bril, die van een psychopaat, en word je getriggerd om mee te denken. Mijn nieuwsgierigheid werd daardoor extra geprikkeld.

De boeken van Pieter Aspe zijn meestal op dezelfde manier opgebouwd en werken langzaam naar de plot toe die over het algemeen verrassend is. Ook de nodige humor tussen Versavel in Van In, de Omer en de terrasjes ontbreken deze keer weer niet, wat juist eigen is aan deze boekenserie. Toch kan ik mij niet van de indruk ontdoen dat het nu, wat de Omer en de sigaretten betreft, ‘overdaad’ was.

Toch heeft Aspe met ‘De doos’ wederom een doordacht verhaal neergezet waar je ettelijke uurtjes leesplezier aan beleeft. Alle ingrediënten zijn weer aanwezig en dat maakt het voor de echte Van In-fan een vertrouwd weerzien met zijn favoriete personages. Ik geef graag 3,5 ster.