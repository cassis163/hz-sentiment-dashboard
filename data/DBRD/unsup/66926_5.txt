Gabriel Allon is terug en hoe. Hij is hoofd van de IsraÃ«lische geheime dienst en hoort eigenlijk operaties te leiden vanaf zijn bureau. Maar Gabriel pakt de dingen anders aan en gaat mee in het veld, voert mee de acties.
Het boek begint heel heftig met meerdere aanslagen van IS in Londen met erg veel doden, de ergste aanslagen in de wereld sinds 9/11. Uit een vorig boek weet Allon wie de leider van IS is, maar waar is hij en hoe ziet hij eruit? Een erg groots opgezette actie is het resultaat, waarbij geheime diensten van verschillende landen moeten samenwerken. Dat is niet altijd even gemakkelijk want sommige diensten gaan al wat meer met de eer lopen dan een ander. Gelukkig niet de dienst van Gabriel Allon. Hij is bescheiden en wil op de achtergrond blijven, wil geen eer voor zijn werk, wil vergeten worden want alleen op die manier kan hij zijn werk doen, in de schaduw, liefst geen foto's van hem online.

Dit boek is echt heel spannend en kan zich wat mij betreft meten met Ik ben Pelgrim van Terry Hayes. Meestal zijn de boeken van Daniel Silva wel apart te lezen, maar voor dit boek is het toch wel heel handig wanneer je Het zwarte gif leest. Dat is trouwens ook een heel spannend boek.
De boeken van Daniel Silva zijn er voor iedereen die van actie houdt, spionage en alles wat met terrorisme te maken heeft. Wel een waarschuwing: ze zijn verslavend.