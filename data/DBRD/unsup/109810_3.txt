Mma Ramotswe leidt samen met haar secretaresse Mma Makutsi het Beste Damesdetectivebureau in Gaborone, Botswana. Ze krijgt van Mma Holonga, gerespecteerd uitbaatster van een keten van kapperszaken de opdracht om de levenswandel en motivatie van vier huwelijkskandidaten na te trekken.
Deze opdracht is in feite niets meer dan een aanleiding voor McCall Smith om op onderhoudende manier zijn licht te laten schijnen over het dagelijkse leven en de maatschappelijke waarden in het Zuid-Afrikaanse land. Hoewel het beeld dat McCall Smith schetst niet helemaal overeenstemt met de moderne werkelijkheid in Botswana  daarvoor is de Westerse levensstijl er te goed doorgedrongen - vind je er toch overduidelijk elementen van terug in de manier van denken van de gemiddelde Batswana.
Het volle leven als een mislukte thriller omschrijven is de waarheid geweld aan doen. Het volle leven is namelijk geen thriller. Oneerlijkheid is de enige misdaad die in het boek voorkomt! Laat staan dat er al een spoor van spanning te bespeuren zou zijn!
Maar de onweerstaanbaar naïeve en humoristische manier waarop Alexander McCall Smith Mma Ramotswes strategieën beschrijft -om bijvoorbeeld haar verloofde Mr. J.L.B. Matekoni zonder gezichtsverlies een parachutesprong te doen ontlopen of om hem te doen slagen in zijn opzet om een oneerlijke concurrent-automonteur tot de orde te roepen- is onvergelijkbaar.
Lees Het volle leven niet als thriller. Beschouw het als een geslaagde les in bescheidenheid voor het Westerse superioriteitsgevoel. Met goed 220 blz. ben je er trouwens zo door heen en ben je weer een originele leeservaring rijker.