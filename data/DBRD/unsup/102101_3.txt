De cover van dit boek vind ik aantrekkelijk en de verwachting van de achterflap was dat het een boek over een oorlogsoverlever zou zijn, met name wat die heeft meegemaakt tijdens de oorlog. En dat beloofde een ontroerend verhaal te worden. 

Het begin over Isaac vond ik erg mooi; je ziet hoe hij en zijn moeder worden meegenomen en hoe hij weet te ontsnappen. Het stuk over Rivka vond ik wat minder omdat het vooral over haar liefdesleven ging, maar ik had hoop dat het nog zou veranderen, want zij zou op zoek gaan naar het verleden van haar vader Isaac. Daar keek ik dan ook echt naar uit.

Het grootste deel van het boek laat het leven van Rivka zien en de impact die haar opvoeding heeft gehad. Pas aan het einde werd me de strijd die ze met zichzelf doormaakt duidelijk; eerder vond ik het feit dat ze steeds maar naar Daniel toetrekt, terwijl hij al een gezin heeft ontzettend irritant. Want je kunt op je vingers natellen dat zijn belofte voor haar te kiezen, niets waard is. Maar naar mate het verhaal vordert en er meer dingen over haar jeugd worden verteld, hoe duidelijker het wordt dat de oorlog die haar vader heeft doorgemaakt, bij haar sluimert.

Naast het begin, vond ik ook het einde mooi. Daarin zitten de antwoorden die ik nodig had om Rivka te begrijpen en het boek te kunnen waarderen. Alles komt daarin in zekere mate samen en het is mooi om te zien hoe Rivka met alle nieuwe informatie over haar vader en zichzelf omgaat.

De schrijfstijl van Femmetje de Wind leest prettig en vlot. De personages komen levendig over, alleen vond ik de personages naast Rivka, Daniel en Isaac veel leuker om over te lezen. Dat drietal vond ik soms wat irritant in hun trekken, maar het maakte hen wel echte en herkenbare personages van vlees en bloed.

Wat ik echt jammer vind, is dat er niets wordt verteld over de periode tijdens de oorlog. Je krijgt wel mee dat Isaac aan de Duitsers ontsnapt, maar verder wordt er over die periode eigenlijk niet gerept. En dat waarvoor Rivka naar IsraÃ«l afreist ligt maar een klein tipje van de sluier over zijn verleden. Ik had echt gehoopt meer daarover te lezen. Desalniettemin is het wel een mooi boek over een personage dat met zichzelf in de knoop zit (mede door het oorlogsverleden van haar vader), zonder dat te weten en een groei doormaakt om zichzelf te leren kennen en te zijn.