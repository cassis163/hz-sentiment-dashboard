Petra Hammesfahr is een Duitse thrillerauteur die talrijke publicaties op haar naam heeft staan. Helaas zijn er maar weinig in Nederlandse vertaling verschenen. Maar nu is er dan Het laatste offer. In dit boek maken we kennis met Karen Stichler die op 14 september 1990 een fietser heeft aangereden die daarna overleden is aan de verwondingen. Ze weet achteraf niet wat er precies gebeurd is en heeft een flink trauma opgelopen. Andere hoofdpersonen zijn : haar broer Norbert en haar echtgenoot Marko. En er is een politieman met de naam Thomas Scheib. Hij vermoedt dat een seriemoordenaar in Duitsland slachtoffers maakt, elk jaar slaat hij toe op 14 september. Maar Scheib wordt niet geloofd. Toch gaat hij geobsedeerd en onverzettelijk door met zijn jacht.

Het verband tussen de wereld van Karen Stichler en Thomas Scheib wordt stukje bij beetje duidelijk. Ook krijg je steeds meer zicht op het verhaal van Karen. Het laatste offer is een spannend boek. Het is duidelijk dat Petra Hammesfahr het vak verstaat. Haar schrijfstijl doet journalistiek aan. Ze laat gebeurtenissen plaatsvinden en haar stijl geeft het boek flink vaart en drijft de spanning op.

Voorin het boek is een lijstje met personages opgenomen. Dit is geen overbodige luxe, het geeft houvast. Soms is het handig het er even bij te pakken. Het boek heeft vaart en je wordt voortdurend op het verkeerde been gezet. Soms denk je te weten wie de dader is maar een paar bladzijden verder slaat de twijfel weer toe. Aan het eind van het boek vond ik het verhaal iets te ingewikkeld worden, maar dit valt in het niet bij de kwaliteit van de rest van het boek.

Ik vond het verfrissend eens een thriller van Duitse makelij te lezen over gewone Duitsers met hun zorgen en beslommeringen. Petra Hammesfahr kan uitstekend spannende verhalen schrijven. Dat er nog vele mogen volgen!