Een vrouwelijke huurmoordenaar zwemt aan de Oostkust van de Verenigde Staten aan land. We schrijven 1 januari 1945 en op alle fronten staan de zaken voor de geallieerden er rooskleurig voor. Toch is men bij de geheime dienst nog erg beducht voor eventuele aanslagen op de toenemend zieke president, F.D. Roosevelt, die sinds 1944 met zijn vierde ambtstermijn  een nooit meer geëvenaard record - bezig is. Judith, zoals deze getalenteerde vrouw zichzelf met een verwijzing naar de bijbel noemt, ondervindt bij haar entree op Amerikaanse bodem al meteen haar eerste grote tegenslag, maar lost dit nogal koelbloedig op. Na het bloedstollende openingshoofdstuk haalt de auteur verder nergens meer dit hoge spanningsniveau. Een Amerikaanse professor, die in Schotland wapentraining geeft aan toekomstige geheime agenten, wordt aanvankelijk tegen zijn zin teruggehaald naar Amerika, om de dreiging het hoofd te bieden. Hij is intussen al jaren bezig met de wezenlijke vraag, of allerlei gelukte politieke aanslagen op leiders de loop van de geschiedenis werkelijk hebben veranderd, of dat de effecten ervan op de ontwikkeling van onze wereld te verwaarlozen zijn. Opvallend snel ontdekt professor Lammeck, dat er een vrouwelijke assassin onderweg is naar Washington DC. Slechts in geringe mate gesteund door zijn chefs ontwikkelt zich een kat en muis spel tussen de beide hoofdrolspelers.
Ieder hoofdstuk schuift een maand op, zodat we via de ontknoping in april en de nasleep in mei 1945 aangekomen zijn. Intussen dringt Judith wel met opvallend groot gemak binnen tot in de hoogste kringen van de elite in Washington. Als kleurlinge krijgt ze enkele huishoudsterbaantjes, die haar in staat stellen om vlot te infiltreren in de bestuurslaag van de hoofdstad en zodoende ook in de buurt van de president te komen.
Door de uitgebreide research van Robbins is deze thriller ook interessant wegens de goed gedocumenteerde beschrijvingen van het leven van vooral zwarten en kleurlingen in die tijd. De ontstaansgeschiedenis van het beroep van huurmoordenaar en ook enkele politieke moorden komen uitgebreid aan de orde. Deze mengeling van feiten en fictie, waarin onze Nederlandse auteur Tomas Ross ook uitblinkt, is gelukkig nergens vertragend geworden voor de spanningsboog. De opdrachtgever achter deze aanslag zal de lezer trouwens waarschijnlijk verrassen. De auteur weeft ook de buitenechtelijke relatie van Roosevelt met ene Lucy Mercer, die op historische gronden berust, op een aanvaarbare manier door het verhaal.
Helaas houdt de Perzische Judith een veel te hoog James Bond gehalte en blijft haar karakter van bordpapier. Enkele toevalligheden houden de climax met moeite in stand en de lijfelijke confrontaties tussen de beide tegenstanders zijn nogal ver gezocht. De klassieker De dag van de jakhals (1983) van Frederick Forsyth, die hetzelfde thema bevat, wordt door deze thriller zeker niet overtroffen. Aan het einde volgt nog een epiloog, die echter weinig nuttige informatie toevoegt. Een echte hoogvlieger kan ik dit boek niet noemen, maar zijn beschrijving van zowel de politiek en de mores van die tijd, in combinatie met de what if- gebeurtenissen brengen deze thriller toch tot een hoogte van drie sterren.