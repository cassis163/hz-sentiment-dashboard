Dit boek begint als Kim met haar man in Nigeria is en als hun dochter naast haar ligt. Heel veel gedachten gaan door haar heen en die deelt ze met de lezer door middel van flashbacks. Hierdoor kun je je gelijk een beeld vormen van de situatie waarin ze zich bevinden. Kim vertelt open en eerlijk over hoe zij en haar man de procedure begonnen. Niet omdat ze geen kinderen kunnen krijgen maar omdat ze van jongs af aan al de wens heeft om te adopteren. Ze moet daarvoor eerst met zichzelf aan het werk omdat ze er helemaal klaar voor wil zijn. De adoptieprocedure voor het voorstel wordt niet heel uitgebreid beschreven, dat is een meerwaarde van het boek want adoptie is vooral een procedure van wachten. Wachten op de volgende stap.
Dan mogen ze eindelijk naar Nigeria en ze ontmoeten Pauline, hun dochter.
Dan begint het pas echt. Ze krijgen te maken met de slechte hotelvoorzieningen, het afhankelijk voelen van de instanties en vooral de eerste weken met hun dochter.
In het begin van het boek kunnen ze niet wachten om naar Nigeria te gaan maar op het eind kunnen ze niet wachten om naar Nederland te gaan. Gelukkig komt ook dit weer goed.
Als ze in Nederland zijn is het nog niet klaar want eenmaal thuis kunnen ze weer opnieuw beginnen met wennen en hechten. En nieuwe procedures.

“Hallo Lieverd” is een heel mooi vormgegeven boek, de titel straalt een hoop liefde uit en de foto op de voorkant straalt ook. Van geluk.
Het moment dat je je kind eindelijk in de armen mag sluiten is onbeschrijfelijk en toch is het Kim van Schie gelukt om hier een boek over te schrijven.
Wat hebben ze veel doorstaan en wat heeft Kim dit goed beschreven. Open en eerlijk, ze maakt er geen sprookje van en ze heeft respect voor de mensen die voor hun aan het werk zijn. Zelfs als er dingen misgaan. In duidelijke taal beschrijft ze de gebeurtenissen en ze verwerkt daarin heel mooi hun gevoelens en gedachten. Vooral hoe ze over hun dochter schrijft en hoe ze omgaan met het gedrag van hun dochter en hun eigen reacties erop vond ik echt mooi en emotioneel om te lezen. Wat een liefde en begrip straalt dit uit.
Het is een verhaal dat heftige en mooie momenten kent, verrassingen heeft en voor mij als adoptiemoeder vele momenten van herkenning en herbeleving heeft. Een aanrader voor iedereen die houdt van een goed en eerlijk verhaal. Voor iedereen die meer wil weten over adoptie en die zich niet snel af laten schrikken.