Lichte Jaren - de Cazalet kronieken - ik geef het boek drie sterren.

Dit boek in feuilleton vorm mogen lezen via Hebban.nl. Een geweldig leuke manier om samen met anderen een boek te lezen en te bespreken.

'Lichte jaren' is het eerste deel van de kronieken dat begint in 1937.

Het leven van de familie Cazalet, vader 'de generaal', moeder 'de baronie', hun vier volwassen kinderen met hun eigen gezinnen alsmede de bedienden en het huis- en tuinpersoneel staan centraal. Wij verplaatsen ons in hun leven dat zich afspeelt in Londen alsmede in 'Home Place', het buitenhuis van de familie in Sussex.

Het leven van de verschillende karakters kabbelt rustig voort en één voor één worden de karakters uitgediept. De één op een heel uitgebreide manier en een ander komt er wat kariger vanaf. Het is wel handig om er een stamboom naast te hebben omdat je de draad 'wie-is-wie' gemakkelijk kwijtraakt.

De schrijfstijl vind ik hier en daar nogal warrig; je hebt niet altijd door vanuit wiens perspectief een nieuwe episode begint en sommige passages vond ik veel te langdradig en uitgemolken.

Sommige zinnen bevatten een allegaartje aan informatie waardoor je de zinnen soms moet herlezen en andere zinnen zijn een heel uitgebreide beschrijving van een klein detail of een futiliteit. Vooral in de uitleg van kleuren en kleding schiet de auteur, wat mij betreft, soms door.

In het boek 'gebeurt' eigenlijk niet zo veel; het kabbelt door en af en toe hoop je op een beetje spanning of een écht verhaal. Het zijn stuk voor stuk losse passages rondom de hoofdpersoon van dat moment en er is niet echt een samenhang tussen deze passages. Dat vind ik jammer omdat het boek op deze manier niet echt ergens toe leidt; ik vind het nogal onbevredigend lezen.

Vooral door de eerste hoofdstukken heb ik mij echt doorheen moeten 'worstelen' maar later, toen de karakters wat meer gingen leven, werd dat beter. Hoewel ik het boek gemakkelijk weglegde en me echt tot lezen moest zetten. Als ik het boek niet via dit feuilleton had gelezen was ik waarschijnlijk halverwege afgehaakt.

Ben nog in dubio of ik de overige delen van dit boek ga lezen. Aan de ene kant ben ik benieuwd wat de volgende delen zullen brengen en aan de andere kant ben ik bang dat het veel van hetzelfde gaat worden. Gelukkig heb ik nog even om mij daarop te beraden.