Sharlah en haar grote broer Telly hebben het niet makkelijk thuis. Ze worden stelselmatig verwaarloosd en mishandeld door hun ouders. Op een dag gaat hun vader te ver, hij steekt hun moeder neer en probeert ook Telly om te brengen, Telly verdedigt zichzelf en zijn zusje, hun beide ouders komen daarbij om.
Acht jaar en verschillende pleeggezinnen later, vinden we Sharlah terug als pleegdochter van Pierce Quincy en Rainie Conner, twee FBI-profilers. Hun gezin wordt gecomplementeerd door Luka, de Duitse herder en onafscheidelijke vriend van Sharlah. Quincy en Rainie worden opgeroepen om te assisteren bij het onderzoek naar vier gruwelijke moorden. Een verdachte is er ook al: Telly. Hij staat op de beveiligingscamerabeelden met een pistool in zijn hand. Is Telly doorgedraaid en een menselijke moordmachine geworden? Op zijn vlucht weet hij nog eens twee mensen te verwonden.
Wat heeft Telly tot zijn daden gebracht? Wat is het verband tussen de doden? Quincy en Rainie proberen dit raadsel te ontwarren en hun pleegdochter zoveel mogelijk af te schermen voor het drama rondom haar broer.
Lisa Gardner heeft weer een ijzersterke pageturner geschreven waarin we eindelijk weer eens te maken hebben met Quincy en Rainie. Ik heb er ouderwets van genoten!