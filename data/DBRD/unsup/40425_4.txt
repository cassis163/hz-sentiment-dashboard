Jonathan Hall gaf zijn carrière als internationale kunstrover op om zich te wijden aan het vaderschap. Zijn leven als de Monarch was voorbij. Dan duikt zijn handelsmerk ineens op in New York. Op het vermoorde lichaam van een bekende tv-presentator is een monarchvlinder gekerfd - en hij blijkt niet het eerste slachtoffer te zijn. Er zijn meer lijken, alle met dezelfde afbeelding op het lichaam gekerfd. Jonathan vermoedt dat iemand hem wil laten opdraaien voor deze moorden.

Hij zoekt contact met zijn vroegere partner Lew, en deze bevestigt wat Jonathan al dacht: dit is niet zomaar moord, dit is een boodschap. Jonathan en Lew raken verwikkeld in een dodelijk spel met een machtige, maar meedogenloze maniak. Een spel dat een dramatische wending krijgt wanneer Jonathans dochtertje wordt ontvoerd.
Om haar te redden Jonathan en Lew een laatste opdracht doen als de Monarch - een opdracht die wel eens heel grote gevolgen kan hebben…

Voor in het boek staat het volgende:
“Het verschil tussen domheid en genialiteit is dat genialiteit zijn grenzen kent” – Albert Einstein.
De keuze voor deze woorden wordt je helemaal duidelijk tijdens het lezen.

Jack Soren heeft weten te boeien tot de laatste bladzijde met De Monarch. Een verhaal dat geschreven is in zeven delen, de zeven dagen van de week, onderverdeeld in hoofdstukken met plaats- en tijdsaanduiding. Je blijft als lezer prima op de hoogte waar en wanneer alles zich afspeelt.

Een prachtig thrillerdebuut, dat leest alsof je naar een spannende film kijkt, met interessante personages die duidelijk zijn, maar onvolledig waar het nog nodig is in het verhaal. We hoeven tenslotte niet alles meteen te weten.
De wisselende verhaallijnen zijn goed te volgen.
De humor en romantiek ontbreken hier ook niet, maar spanning voert toch wel de boventoon.

De auteur hanteert een toegankelijke schrijfstijl; lekker korte zinnen, niet al te moeilijke woorden en goede dialogen. Hierdoor zoef je door het boek heen. De spanning wordt iets minder op passages waarin Soren uitgebreid bezig is met beschrijven van handelingen en waarnemingen, maar deze stijgt daarna weer tot een hoogte die je mag verwachten bij een thriller.