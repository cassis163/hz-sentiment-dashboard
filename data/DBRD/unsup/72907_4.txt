Daan Hermans is het pseudoniem van Daniëlle Hermans, die al meerdere boeken op haar naam heeft staan, waaronder een samenwerking met Esther Verhoef. Met dit pseudoniem wil ze aangeven dat ze een nieuwe weg in is geslagen na enkele historische boeken geschreven te hebben.

De cover ziet er zomers uit. Een zon die wordt afgeschermd met een grote zonnehoed. Op de achtergrond een wijds, eenzaam landschap met een verlaten tankstation. De cover ziet er mysterieus uit en de tekst draagt hier nog extra aan bij: “Welkom in Quisco, waar niets is wat het lijkt”. De beschrijving op de achterkant zorgt ervoor dat je geprikkeld raakt om het boek te gaan lezen, want wat is er zo bijzonder aan dit gehucht?

In Het bedrog van Quisco is niets wat het lijkt. Journalist Evander wordt naar dit gehucht gestuurd dat op een schiereilandje ligt, midden in de woestijn. Ogenschijnlijk om verslag te doen van de verdwijning van Martha Mulder, de huisarts van deze plaats. Daarnaast heeft hij zijn oma beloofd om zijn oud-tante Selma op te zoeken, die hier toevallig woont. Maar is dit wel toeval? Als Evander op zoek gaat naar antwoorden voor zijn artikel, komen er alleen maar meer vragen bij. De mensen in Quisco zijn erg op zichzelf en vertellen weinig over het leven in hun samenleving. Evander zet alles op alles om de laatste steen boven te krijgen, maar wat hij vind is vooral zichzelf.

Het bedrog van Quisco wordt bestempeld als roman. Als fervent thrillerlezer deel ik die mening niet. De plot is zo ingenieus in elkaar gezet, zo mysterieus, dat het zeer zeker niet onderdoet voor een psychologische thriller. Misschien zelfs met een vleugje fantasy?
Het verhaal is boeiend en pakkend geschreven, korte hoofdstukken waardoor er veel vaart in het verhaal zit. Het verhaal wordt verteld door Evander, waardoor het verhaal door zijn ogen beleefd wordt. Dit heeft goed uitgepakt voor het verhaal, het blijft hierdoor mysterieus wat er in de hoofden van de andere personages speelt. Daardoor blijft het ingenieus in elkaar gezette plot over oordelen en vooroordelen verrassend. Alle verhalen die in het boek beschreven worden, feit of fictie? Niets is wat het lijkt in dit boek. Zelfs na het lezen blijft het de vraag of datgene wat je gelezen hebt, ook de waarheid is.

Kort gezegd, een verrassende, intrigerende en buitengewoon goed geschreven roman over de oordelen en vooroordelen die mensen hebben zonder dat deze ergens op gebaseerd zijn.