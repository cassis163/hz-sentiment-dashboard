Machteloos moet de Amerikaanse auteur van deze autobiografische roman, David Sheff, toezien hoe zijn zoon Nic wegzakt in een ernstige verslaving aan crystal meth. Het boek verhaalt over zijn zoektocht naar waar het mis moet zijn gegaan, de schuldvraag, de strijd om niet als gezin ten onder te gaan aan de verslaving van een gezinslid en de oplossingen en antwoorden van deskundigen.

In het eerste gedeelte van het boek beschrijft David uitgebreid de idyllische jeugd van Nic, ondanks dat hij en zijn vrouw gaan scheiden en ver uit elkaar gaan wonen. Hij probeert Nic in liefde op te voeden met literatuur, kunst, buiten zijn en sporten. Toch begint zijn zoon al op jonge leeftijd te experimenteren met verdovende middelen.

David vraagt zich af waar het mis is gegaan en wat hij had kunnen doen om te voorkomen dat zijn oudste wegglipt in een bestaan aan de zelfkant van de samenleving. Als journalist pakt hij zijn zoektocht gedegen aan: hij interviewt deskundigen. Zo krijgt hij meer inzicht in de complexiteit van verslaving en de complexiteit van de behandeling hiervan. Hij leert dat loslaten het meest liefdevolle is dat hij voor zijn verslaafde zoon kan doen.

Het boek is leerzaam en niet moeilijk te lezen, zeker als je meer wilt weten over het leven met een verslaafd persoon. Bij de gedeelten waarin de auteur wat dieper in gaat op verslaving en verslavingsbehandeling, wordt er een grotere in spanning van de lezer verwacht. David gebruikt in het gehele boek een grote hoeveelheid verwijzingen naar films en muziek en citaten uit boeken, die een goed beeld geven van de leefwereld van hem en zijn zoon.

Ik kan het boek aanraden aan alle liefhebbers van waargebeurde verhalen of mensen die meer willen weten over dit onderwerp. Vier sterren voor deze autobiografie van Sheff.