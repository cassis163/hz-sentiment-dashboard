Cluedo_ Wie heeft Dr. Koch vermoord?

Strafadvocate Franka Kingma is één van de gasten in het hoog aangeschreven kuuroord Villa Rozenkwats. Terwijl Franka en de andere gasten hongerlijden, mediteren, ontstressen en genieten van een kopje kruidenthee wordt er een moord gepleegd in de sauna. De afschuwelijke vondst wordt gedaan door Lotje, één van de andere gasten die toevallig in de wellnessruimte aanwezig is. In de deuropening van de infra-roodsauna vind zij het ontzielde lichaam van Dr. Pieter Koch ( oprichter van een privékliniek voor botoxbehandelingen ). Volgens de plaatselijke huisarts is Koch een natuurlijke dood gestorven. Anneke Boon, de eigenaresse van de villa laat het lichaam snel verwijderen en wenst geen ruchtbaarheid te geven aan de dood van haar gast. De goede naam van Villa Rozenkwats staat op het spel.
Franka vertrouwt het niet en gaat op onderzoek uit. Het vertrek waar de moord gepleegd is is bekend, nu nog op zoek naar het voorwerp ( het moordwapen ) en de 6 verdachten. Schudt de kaarten en speel Cluedo met Bitter vocht van Annet de Jong!
De 6 verdachten zijn: Esmee, is bekend met de botoxkliniek van Dr. Koch. Lotje,heeft het lichaam van Dr. Koch gevonden. Katja, heeft pas haar verblijf in de villa geboekt nadat ze de gastenlijst bekeken heeft. Anneke, heeft de sauna waar het lijk gevonden is laten verwijderen zodat sporenonderzoek niet meer mogelijk is. Mark, gedraagt zich erg vreemd en speelt informatie door naar buiten. Franka, verdiept zich in het leven van Dr. Koch en ziet in iedereen een potentiele verdachte. Wat is de relatie van al deze verdachten tot Dr. Koch, waar waren zij op het tijdstip van de moord en wat hebben zij allemaal te verbergen.
De opbouw van het verhaal is ontzettend goed. Beetje bij beetje kom je meer te weten over de hoofdpersonen en de overleden dokter Koch. Telkens weer word je op het verkeerde been gezet en pas in het laatste hoofdstuk ontdek je wat er is gebeurt. Ik vond de plaats waar de moord gepleegd is erg origineel gekozen. Een weekje ontstressen schijnt iedereen te willen tegenwoordig en het laatste wat je in een kuuroord denkt te vinden is een lijk! Toen ik enkele weken terug dit boek in de brievenbus vond dacht ik even dat iemand mij wilde waarschuwen. Ik heb namelijk ook een heerlijk weekje in een hotel geboekt. Gelukkig bleek ik het boek gewonnen te hebben op Crimezone. Toch neem ik volgende week voor de zekerheid mijn lifehammer mee naar de sauna, je weet maar nooit..