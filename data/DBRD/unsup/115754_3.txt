Linda van Rijn schrijft zeer toegankelijke boeken voor een breed publiek. Zo ook deze, Bestemming Bonaire.

Saar en Niek moeten er hoognodig tussen uit nadat zij te horen hebben gekregen dat zij ongewenst kinderloos zullen blijven. Ze gaan op zoek naar een zonnige bestemming om weer even helemaal tot rust te komen. Niek geeft aan een mooie aanbieding te hebben gevonden naar Bonaire en de tickets worden geboekt.

Op Bonaire ontmoeten zij een ander Nederlands stel, wat zich daar heeft gesettled. Het door Saar en Niek gehuurde appartement valt vies tegen en zij maken dan ook dankbaar gebruik van het aanbod van het andere stel om in hun gastenverblijf te logeren. Zij trekken veel met elkaar op.

Het verhaalt kabbelt door: ze ondernemen van alles met elkaar en ook het feit dat er op een bepaald moment een Nederlander vermist is, voegt geen echte spanning toe aan het verhaal.
Pas bijna aan het eind van het boek wordt het een beetje spannend. Niet nagelbijtend, bij lange na niet zelfs: het is namelijk al snel duidelijk hoe de vork in de steel zit.

Maakt dit Bestemming Bonaire tot een slecht boek? Nee hoor, helemaal niet. Verwacht alleen geen thriller maar gewoon een toegankelijk boek met een leuk voorspelbaar verhaal en daar is niets mis mee op z'n tijd.