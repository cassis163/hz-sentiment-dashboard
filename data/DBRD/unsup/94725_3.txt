Steeds meer mensen lijken een voedselintolerantie of een gevoeligheid voor bepaalde producten te hebben. In de supermarkt zie je ook steeds meer gluten-of lactosevrije producten. In De Gluut legt Pauline Kalkhove het één en ander uit over glutenintoleranties. Wat zijn gluten, waar zitten ze eigenlijk allemaal in en wat zijn de misverstanden. Pauline heeft een gezin met vier kinderen waarin een paar ernstige voedselintoleranties hebben. Ze kwam erachter dat gluten- lactose- en suikervrij koken niet zo ingewikkeld hoeft te zijn. Het blijkt een kwestie van een andere mind set.

Erg handig vind ik het hoofdstuk “Het keukenkastje”, hierin staat een schema ingrediënten en waarmee je ze kan vervangen. Dan hoef je niet meteen al je bestaande kookboeken de prullenbak in te gooien als blijkt dat iemand in je gezin een glutenintolerantie heeft. Tijdens het verder lezen stijgt de verbazing: veel meer producten dan je denkt bevatten gluten. In de supermarkt begin ik ook steeds meer etiketten te lezen, waar je niet echt vrolijker van wordt. Als je voorbij de informatieve hoofdstukken bent en bij de recepten terecht komt krijg je niet het idee dat je een glutenvrij kookboek door bladert. Recepten van stokbrood, bladerdeeg en scones passeren de revue. Nou heb ik geen voedselintolerantie, maar ik denk dat ik hier wel vaker uit ga koken, want er staan veel lekkere dingen in. De recepten zijn overzichtelijk en makkelijk. 

Het is er het seizoen voor en ik heb nog nooit kastanjes gegeten dus ik ga het avontuur aan en maak:

Kastanjesoep
NODIG
500 gr gepofte/gekookte kastanjes
1 flinke ui of 2 kleine uitjes
3 pastinaken
3 flinke knoflooktenen
1 ltr groente- of kippenbouillon
250 gr shitakes
klont (plantaardige) boter
zout en peper
beetje citroensap

Zo maak je het
Voeg de kastanjes met de ui, één pastinaak en één knoflookteen bij de bouillon en laat gedurende een half uurtje zachtjes koken. Pureer de soep daarna met een staafmixer.
Snijd de overgebleven pastinaken en de shiitakes in heel dunne reepjes en bak ze in een flinke klont (plantaardige) boter. Breng goed op smaak met zout en peper.
Hak de resterende knoflooktenen fijn en voeg deze aan het einde van de bereiding toe. Bak kort mee.
Serveer de soep met een beetje citroensap en garneer met de reepjes pastinaak, knoflook en de paddestoelen.

Het is een simpel lekker recept voor een winterse avond, weer eens wat anders dan erwtensoep. Ik had geen plantaardige boter dus is alles in de olijfolie gebakken en dat was ook erg lekker.