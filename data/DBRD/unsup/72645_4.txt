In ‘Wraakzusters’ vertelt Machteld van Zalingen het verhaal van een viertal studenten. De jongens zijn een weekend naar het vakantiehuis van de ouders van een van hen op de Veluwe. Onder invloed van drank en drugs besluiten ze een hoertje in te huren. De stemming verandert abrupt als een van de jongens in alle opwinding de jonge vrouw doodt.

Drie jonge meisjes zijn getuige van de moord op de prostituee. De jonge dader weet niet dat hij gezien is en besluit samen met zijn vrienden het lichaam te verbergen. Onafhankelijk van elkaar spreken zowel de studenten als de meisjes af te zwijgen over wat er is gebeurd. Vijftien jaar later komt het verleden via onverwachte hoek aan het licht..

Mijn visie
Wat een uitstekend thrillerdebuut heeft Van Zalingen afgeleverd met ‘Wraakzusters’! Buiten het feit dat ‘Wraakzusters’ simpelweg een goed boek is, onderscheidt de auteur zich voornamelijk door het feit dat zij kans ziet om, zelfs wanneer de gebeurtenissen in het verhaal hun loop nemen, haar lezers een onderhuidse spanning te laten beleven waardoor zij toch op het puntje van hun stoel blijven zitten.

“Ze keek vanuit het keukenraam naar Bergen en dacht aan Petra. Een jaar geleden was ze voor de trein gesprongen. Juliet kon zich nog elk detail herinneren van de dag dat ze het bericht hoorde. Net alsof ze door zich angstvallig aan alle feitelijkheden vast te klampen, de gebeurtenis uit kon wissen.”

Drie jonge vrouwen vormen tezamen de ‘Wraakzusters’. In hun tienerjaren zijn zij getuige geweest van de moord op een prostituee. Destijds schrokken zij terug voor de consequenties van een eventuele getuigenis en zwegen. Het verleden haalt hen echter keihard in…

“Juliet voelde haar hart in haar borstkas bonken, zo bang was ze om betrapt te worden. Op een gegeven moment kreunde de vrouw harder en probeerde ze Peter-Paul weg te duwen.”

De verschillende verhaallijnen zijn goed uitgewerkt en door de auteur kundig bijeengebracht. Bovendien karakteriseert Van Zalingen haar personages uiterst raak, waardoor je wordt meegevoerd in je eigen sympathieën en antipathieën. Daarin voeren vooral de sympathieke Juliet en de enorm arrogante Christiaan de boventoon.

“Sorry, zo bedoelde ik het niet. En ga nou geen rare dingen roepen. Je denkt toch zeker niet dat iemand haar vermoord heeft? Waarom zou iemand een plaatselijke kunstenares, die geen cent te makken heeft, om zeep willen helpen? Hij keek haar nauwlettend aan.”

Fijn zijn ook de mooi weergegeven omgevingsschetsen. Je ervaart de uiterst fraaie Noorse natuur en voelt de zachte herfstzon op je gezicht terwijl je 'met' Manon en Tipsy in het bos loopt.

Naarmate het boek vordert, voert Van Zalingen op subtiele wijze de spanning verder op en geeft het verhaal nog een grandioze plotwending mee richting een nagelbijtende finale. Chapeau!

“Hij hees haar overeind en duwde haar ruw de kajuittrap op. Ze schudde haar verkrampte schouders los en draaide met haar polsen om de bloedsomloop weer op gang te krijgen. Het was nu of nooit, dacht ze bij zichzelf. Ze draaide zich vliegensvlug om en gaf hem een harde trap in zijn gezicht.”

Een moordenaar die vijftien jaar na zijn daad om het leven komt, een zelfmoord, een onderzoek met de nodige gevolgen en een hechte vriendschap, dat zijn zomaar een paar van de vele ingrediënten van ‘Wraakzuster’.

Van Zalingen weet te boeien van het begin tot het einde!

Over de auteur
Machteld van Zalingen (1973) is freelance redacteur en tekstschrijver. Vanaf het moment dat ze kon lezen is ze verslaafd aan boeken. Toen bleek dat er zelfs een hbo-opleiding voor boekhandel & uitgeverij bestond, was de keuze dan ook snel gemaakt. Na een tijd in de uitgeverswereld gewerkt te hebben, ontdekte ze dat ze zelf schrijven en redigeren toch wel het leukste aspect van het boekenvak vond. In 2009 verscheen haar eerste boek Geboren in 1980, waarna nog een aantal non-fictie titels volgden. In 2007 is ze na een cursus thriller schrijven, en diverse andere schrijverscursussen begonnen met haar eerste spannende boek Wraakzusters.

Uitvoering
Uitgeverij Aerial
Paperback, 296 pagina’s
ISBN10 9402600450
ISBN13 9789402600452

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en (boek)marketeer.
http://hanneketinorcenti.nl/