De mensen achter Historische Verhalen brengen al drie jaar lang twee verhalenbundels per jaar uit. De helft daarvan zijn verzamelbundels waaraan ieder die meent een sterk verhaal te hebben geschreven, kan bijdragen. Amateurs zijn even welkom als professionele schrijvers. Deze bundel is de derde in deze serie. De eerste telde 27 verhalen, de tweede 20, en nu resten er nog 15. Dat wil echter niet zeggen dat de lezer minder waar krijgt voor zijn geld. Het boek is even dik als de voorgaande. De verhalen zijn gemiddeld wat langer dit keer, en het moet gezegd: het komt de kwaliteit ten goede.
Opnieuw spelen de verhalen zich af binnen een historisch correcte context. Soms geeft de schrijver een bestaand personage een stem of eigen gedachten die de bewaard gebleven geschiedschrijving hen niet gegeven heeft. Sommige schrijvers voegen fictieve personages toe door wier ogen we de geschiedenis bekijken. Elk verhaal wordt traditioneel gevolgd door historische duiding en eventueel een korte literatuurlijst voor wie over het onderwerp wil verderlezen. Wat die duiding in ieder geval sterk naar voren laat komen, is hoe goed de schrijvers zich gedocumenteerd hebben. Ze schrijven niet zomaar wat, maar kunnen de plot(twists) steeds verantwoorden. Dit mag dan wel fictie voor en door liefhebbers van het genre zijn, maar het is geen amateuristisch broddelwerk.
Marjolein van de Gender bijt de spits af met een pakkend verhaal over een Londens meisje dat onder erbarmelijke omstandigheden als schoorsteenveger werkt. Halverwege de bundel keert ze nog een keer terug met een verhaal over Pausanias in het Macedonië ten tijde van Alexander de Grote. Zij is de enige die tweemaal bijdraagt. Gelet op het niveau van haar verhalen is dat absoluut geen straf voor de lezer.
Nog tal van andere schrijvers zijn oude bekenden. Keren terug: Sandrine van der Velde met een mooi verhaal over de moeder van Margaretha van Parma die als dienstmeid zwanger raakte en haar kind moest afstaan; Debby Willems, die het verdriet beschrijft van Inca-ouders wier kind geofferd wordt; Jeanine Erades, die een visser volgt die toevallig terechtkomt in een gevecht tussen de adel en de stedelingen; Johan Klein Haneveld, die de piraten van de Caraïben van hun foute Hollywoodimago afhelpt; Iris Versluis met een verhaal waarin de evolutie in de uitbeelding van Nefertiti origineel in handen van een jonge arbeider wordt gelegd; Mathijs van der Loo die de liefdesrelatie tussen de hertog van Orléans en zijn minnaar, ridder Philippe van Lotharingen, door de ogen van Philippe bekijkt; Hay van den Munckhof, die met een beklijvend verhaal over de gruwelen van de Rode Khmer in Cambodja voor een van de hoogtepunten in deze bundel zorgt; Paul Christiaan Smis, wiens verhaal Rachab (in de inhoudsopgave foutief Jericho genoemd) een hervertelling is van het Bijbelverhaal over Jozua, gezien door de ogen van een prostituee.
Zes auteurs debuteren: Daniël Korving beschrijft het wedervaren van een Franse overloper in de Tweede Wereldoorlog; Marloes Jongewaard brengt Joseph Mary Plunkett voor het voetlicht, een dichter die een rol speelde bij de Ierse Paasopstand van 1916; Ilse Bockstaele, een Vlaamse die ook al enkele Vlaamse Filmpjes schreef, brengt ons een kritische kijk op de controversiële koning Leopold II; Wouter van Gorp leert ons dat Karel de Grote een olifant bezat. Van Gorp publiceerde ook in de fantasybundel Achterblijvers, net als Van den Munckhof en Klein Haneveld, wat bevestigt dat sciencefiction- en fantasyschrijvers ook historische fictie kunnen schrijven, en omgekeerd. Stella van Lieshout ten slotte beschrijft hoe een Romeinse soldaat bereid is zijn volk achter te laten voor een Keltische schone.
Helaas ontbreekt de ruimte om elk verhaal apart te bespreken. Nochtans verdienen ze het wel. Verhalenbundels bevatten altijd wel sterke en zwakke verhalen, dat is eigen aan het opzet. Historische Verhalen zet dit gegeven op een helling. Het is dit keer een kwestie van sterk en sterker. Deze derde verzamelbundel legt de lat voor de toekomst meteen een heel stuk hoger.