Cover; een mooie cover met allemaal boothuizen en op de voorgrond een steiger met een houten stoel erop. De foto geeft een mooie impressie van de boothuizen met zonnestralen. Ik geef deze cover 8 punten.

Samenvatting van het verhaal;
Ada Santorini is drieëndertig jaar en redactiechef bij een tijdschrift. Ze gaat gebukt onder een immens verdriet en ze kan het eigenlijk allemaal niet meer aan. Bij een therapeut vermeldt ze dat ze weg wil uit New York, al die herinneringen doen haar immens pijn. Ze is vastberaden om weg te gaan en haar rouwtherapeut geeft haar een kaartje met een naam en adres van een boothuis dat te huur is in Seattle.
Drie weken later laat ze haar hele hebben en houwen achter en vertrekt ze naar Seattle. Ze wil op verkenning gaan als ze haar buurman Jimmy ontmoet. Zijn ouders en hij wonen in Boat Street en hij is er opgegroeid. Als ze boodschappen gaat doen in de lokale supermarkt wordt haar verteld dat het boothuis waarin ze woont een rijke geschiedenis heeft en dat er lang geleden een vrouw is verdwenen. Ze zijn er nooit achter gekomen wat er met de vrouw is gebeurd.
Om haar dagen te vullen moet ze zichzelf een taak geven en ze besluit haar biografie af te maken waar ze ooit mee gestopt is omdat het proces te pijnlijk was. Dan stuit ze op een klein sleuteltje die op de koffer past in de woonkamer en ontdekt ze allerlei spulletjes die ooit van een Penny Wentworth zijn geweest. Ze weet dat dit de dame is die jaren geleden is verdwenen en ze besluit op onderzoek te gaan. Ze wil hier het fijne van weten maar de bewoners op Boat Street hebben een pact gesloten om er nooit meer over te praten.
Gaandeweg maakt ze ook kennis met andere bootbewoners waaronder Alex, die culinair fotograaf is en ook nieuwsgierig is naar het mysterie rond de verdwijning van Penny.
Naarmate de tijd vordert begint Ada zich meer op haar gemak te voelen op Union Lake. Gaat ze hier blijven of keert ze terug naar New York? En zal ze het mysterie ontrafelen waar ze haar tanden in heeft gezet?





Conclusie;
Dit verhaal heeft twee delen: het verhaal van Ada in het heden en het levensverhaal van Penny Landry in het verleden. Een tweeëntwintig jarige meid die de befaamde kunstschilder Dexter Wenthworth leert kennen en die hopeloos verliefd op elkaar worden.
De hoofdstukken worden afgewisseld door het verhaal van Ada en dat van Penny. Dit is totaal niet storend en zo leer je ook alle personages kennen in het boek die zowel in het verleden als heden terug aan bod komen. Het heeft dan ook nog eens een aangename manier van lezen.

Beoordeling;
Dit is een prachtige roman dat zich afspeelt op het Union Lake in Seattle. De auteur weet de omgeving en de woonbootgemeenschap goed te beschrijven en je waant jezelf op die plaats tijdens het lezen van het boek. De personages worden ook heel goed neergezet en je voelt je dan ook verbonden met Ada en Penny hun geluk, maar ook hun intense verdriet en alle emoties komen uitgebreid aan bod in dit boek.
Je wordt van in het begin meegezogen in hun verhaal en je wil gewoon verder lezen om te weten te komen wat er nu eigenlijk is gebeurd met Ada’s beminden en ook wat er die fatale avond is gebeurd toen Penny is verdwenen.
Tijdens het lezen van Ada’s hoofdstukken wordt er gebruik gemaakt van flashbacks en gaandeweg kom je erachter wat er allemaal is gebeurd. Kleine dingen zoals het bereiden van kip, of een chocolade ijsje roepen bij haar herinneringen op en ze neemt je mee in haar verleden.
Dit is het eerste boek dat ik van deze auteur heb gelezen en het heeft me aangenaam verrast. Zeer vlotte schrijfstijl en mooie beschrijvingen. Dit is zo’n boek dat je gewoonweg niet kunt wegleggen en waarbij je nieuwsgierigheid de overhand neemt. Ze heeft het knap voor elkaar gekregen om kleine stukjes informatie te geven die je ondertussen bezig houden met de vraag hoe gaat het verhaal verder.

Ik geef dit fraaie boek 5 sterren voor de schrijfstijl maar zeker en vast door dit ontroerend verhaal.