Christel van Vulik en haar man Casper Wijnbergen missen op enig moment hun 17 jarige dochter Door. Zij is niet op haar kamer waar het op dat moment een chaos is. Maar waar is zij dan? Haar mobieltje ligt er nog. En dan te weten dat zij niet zonder kan.
Nadat Christel bij de politie aangifte van vermissing van Door heeft gedaan, gaat rechercheur Ellen van Dorth bij Christel langs om een en ander te vragen. Ellen vraagt zich af waarom Christel niet meer mensen gebeld heeft om te vragen waar Door zou kunnen zijn. Dat zou een goede moeder immers gedaan hebben.
Dan, onverwacht staat Door na een paar dagen bij haar moeder voor haar neus. Door komt met het verhaal dat zij bij een vriendin in Utrecht heeft gelogeerd en daar vanwege een feestje, waar zij teveel heeft gedronken, is blijven hangen. Christel draagt Door op om rechercheur Ellen zelf te bellen. Dat doet zij, maar niet van harte.

Casper, directeur van een groot ingenieursbureau en Jacques Haafkens, eigenaar van horecagelegenheden stellen de burgemeester van Deventer voor om over een tijd de Tour de France in Deventer te laten starten.

Marc Diepenbroek, geboren in het Bergkwartier van Deventer doet zijn stinkende best om als beroepswielrenner de top te bereiken. Maar of dat gaat lukken zal de toekomst uitwijzen.

In het bos, nabij een Abdij, wordt een man dood aangetroffen. Het blijkt Bertus Tichelman, een oud beroepswielrenner, te zijn.
Ellen gaat met haar collega Jozef Laros naar de woning van Bertus. In die woning treffen zij behalve veel pornofilms ook aanwijzingen waaruit blijkt dat Bertus een fan van Marc Diepenbroek is.

Inmiddels verblijft Marc Diepenbroek in Italië, waar hij zich met zijn ploeg ZONNU voorbereidt op de Giro.
De vrouw van Marc is, wegens werkzaamheden thuis, niet meegegaan. Volgens ploegleider Guy Paffreat is dat geen goede zaak. Want Marc zou zich tijdens de rust met een vrouw moeten kunnen ontspannen.

De vermissing van Door Wijnbergen, doet Ellen steeds denken aan de vermissing van haar vriendin Lizet. Alhoewel dat al lang geleden is, blijft die verdwijning in haar gedachte en kan ze het niet loslaten.

Ellen herinnert zich de grote koelkast in de keuken van Bertus Tichelman. Overdreven groot vindt Ellen. Zij besluit om dat nader te onderzoeken en met succes. In de vriezer van de koelkast treft zij met Jozef veel op medicijnen gelijkende producten aan. Vermoedelijk epo en andere verwante dopingmiddelen. De vraag rijst of Bertus in doping handelde en dat is een reden om Marc daarover nader te informeren.

Ondanks veel tegenwerpingen van ploegleider Guy, wordt Marc in Italië toch verhoord door een rechercheur uit Deventer. Dat gesprek bereikt ook de pers, met als gevolg een stuk daarover in de Volkskrant. Ook de politiek krijgt er bij monde van de sportwethouder Loek van der Lande lucht van. Volgens Loek heeft het optreden van de politie de wielersport in een kwaad daglicht gezet. Loek meldt dit aan de districtschef Gerard Maas en verwacht dat de politie zich wat terughoudend opstelt. Dit in verband met de kandidaatstelling voor de start van de Tour de France. Gerard zegt dat zijn mensen zich bewust zijn van de delicate situatie.

Het onderzoek van Ellen leidt verder naar een klein boshuis , dat zich in de buurt bevindt waar Bertus Tichelman dood is aangetroffen. Het boshuis is eigendom van huisarts Van Bergen. Samen met zijn zoon Hans Peter runt hij een praktijk. Een zoekopdracht naar Hans Peter levert op dat hij sporters, zo ook Marc Diepenbroek, medisch begeleidt.

Een nieuwe ronde moet plaatsvinden. Marc is doodziek. Hij zit op de wc of gaat er naar toe. Kotsend hangt hij over de wasbak. Hij voelt zich ziek en denkt niet in staat te zijn om te fietsen. Maar de ploegleider Guy denkt daar anders over en stelt voor om toch te starten. Zelfs als Marc op de startlijn moet kotsen. Hij start. Wat kan hij anders?

In het boshuis wordt door de politie een nader onderzoek ingesteld. Daar wordt in een vriezer zakken bloed aangetroffen dat in verband wordt gebracht met bloedtransfusies, zoals dat in de wielersport voorkomt. Het boshuis is onlosmakelijk verbonden met wat er zich nog meer heeft afgespeeld. Maar daarmee is het verhaal niet afgelopen.
Het verhaal gaat verder met de verdwijning van Lizet, de hartsvriendin van Ellen. Ellen volgt een aantal aanwijzingen dat moet leiden naar de verblijfplaats van Lizet. Ook kan het zijn dat Lizet inmiddels is overleden.

DE RENNER VAN HET BERGKWARTIER, van auteur Almar Otten bestaat uit twee verhaallijnen.
Ten eerste: Het onderzoek naar de dood van Bertus Tichelman, betreft een speelse weergave over het gesjoemel in de wielersport.
Ten tweede: De verdwijning van Ellen haar hartsvriendin Lizet is op zich een prachtig verhaal over twee vriendinnen.