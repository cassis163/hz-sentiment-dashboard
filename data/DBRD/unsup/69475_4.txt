Soms denk je dat een boek indruk heeft gemaakt, maar ben je een week later al haast vergeten waar het over ging. En dat is met 'Ik reis alleen' het geval. Geen vijf sterren dus, want vijfsterrenboeken blijven hangen. Wel een goed en spannend boek, in een mooie schrijfstijl, prima opgebouwd, interessante verhaallijnen, maar ... Samuel Bjørk had er wellicht goed aan gedaan het iets minder complex te maken. Het is niet nodig in je eerste boek alles uit de kast te halen, er moet iets overblijven voor volgende delen in de reeks rond de Noorse inspecteur Holger Munch. Wil de auteur doorgaan met dezelfde intensiteit, dan heeft hij met 'Ik reis alleen' de lat buitengewoon hoog gelegd.

'Ik reis alleen' is ontegenzeglijk een pageturner. Dat de verhaallijnen en -sublijnen bij elkaar komen spreekt vanzelf, het duurt echter even voor je precies weet hoe en waarom. Het hoe wordt volledig duidelijk, het waarom niet helemaal. Bijna alles is netjes uitgediept, het karakter en de beweegredenen van de moordenaar(s) stagneren, beetje vaag. De handel en wandel van de sekte in het bos wordt uitvoerig besproken, maar (de redenen voor) het ontstaan van de sekte niet, noch hoe nu verder. En Tobias en zijn broertje Torben? Het "En ze leefden nog lang en gelukkig"-etiket past hen niet; en waar zijn de ouders gebleven? Er resten te veel vragen, die hier geen opsomming kunnen krijgen om niets te verklappen. Beetje slordig, ervan uitgaande dat de losse eindjes niet bedoeld zijn als cliffhanger(s). We gaan door met Holger Munch, de 'Ik reis alleen'-zaak is opgelost! Zeer benieuwd wat Samuel Bjørk ons in deel 2 voorschotelt.