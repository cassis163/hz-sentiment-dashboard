In deze debuutroman van de schrijver Willem Elsschot woon je als lezer in het Parijse pension Villa des Roses. Elsschot laat je kennis maken met een gemêleerd gezelschap pensionbewoners, restaurantbezoekers en personeel. Hij beschrijft zijn personages met oog voor detail. Eigenaardigheden vergroot hij uit. Dit leidt tot interessante verhaallijnen en tragische of juist humorvolle gebeurtenissen. Op de meest onverwachte momenten weet Elsschot de verhaallijnen te combineren.

Er is een schot. Er is een lijk. Een prachtige liefdesbrief. Er is een hoog bejaarde kleptomane. Een ongewenste zwangerschap. Er is een bijzonder huisdier, met een waslijst aan koosnaampjes. Er zijn wandluizen. Er is list en bedrog. En zoete wraak. Deze en andere alledaagse zorgen en zaken maak je als lezer van dichtbij mee. Elsschot beschrijft dit leven van alledag op een humorvolle, kluchtige manier. Als lezer ken je ook de gedachten van de personages.

Elsschots roman geeft een mooi tijdsbeeld. En het is duidelijk dat het verhaal zich in Parijs afspeelt. Zo wordt er ’s morgens vroeg een lijk opgehaald met een karretje, dat wordt voortgeduwd door twee mannen. Die het lijk bij de dienstmeid ophalen. Voor ze vertrekken schenkt ze de mannen een glas wijn.

Dit alles maakt dit boek een genot om te lezen.