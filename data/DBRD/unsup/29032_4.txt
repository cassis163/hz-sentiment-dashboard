Soms wordt je aandacht simpelweg getrokken door de titel van een boek. Dat gebeurde bij mij bij ‘Amerikanen lopen niet’, een boek geschreven door Arjen van Veelen. Ik reis graag naar Amerika en tijdens mijn meest recente trip naar Florida was mij dit al opgevallen: voor elke af te leggen meter pakt een Amerikaan de auto en stoepen zijn dingen die zeldzaam zijn in Amerika. En dat terwijl ik er hier in Nederland zo graag gebruik van maak!

In het boek speelt het zich verplaatsen van de Amerikaan slechts een bijrol. Er wordt een veel prangender probleem aangesneden: de segregatie en het racisme in St. Louis, een voorstad van Chicago. Van Veelen verhuist daar voor een aantal jaren samen met zijn vrouw naartoe en komt er in aanraking met de scheiding tussen ‘zwart’ en ‘wit’. Dit zet hij in zijn boek neer door onder andere 1) het leven in St. Louis en de witte en zwarte buurten, 2) de neergeschoten tiener in Baltimore en de nasleep daarvan, en 3) de verkiezingen met daarin een hoofdrol voor Donald Trump.

Het boek is vlot geschreven en doet mij op een geheel nieuwe (misschien zelfs meer negatieve) manier kijken naar het leven in Amerika. Van Veelen ondersteunt zijn beschrijvingen met feiten en bronnen, wat zijn ervaringen een extra lading geeft. In het midden van het boek krijgen deze feiten naar mijn mening iets teveel de overhand: de ervaringen van Van Veelen tijdens zijn verblijf daar vond ik juist ook erg interessant. Gelukkig maakt hij dit aan het einde van het boek weer goed met een pakkende afsluiting. ‘Amerikanen lopen niet’ is mijns inziens een boek dat je als Amerika-liefhebber weer met beide benen op de grond zet en als niet-Amerika-liefhebber een nieuw kijkje in de keuken van Amerika geeft. Kortom, een leerzaam en verrassend boek!