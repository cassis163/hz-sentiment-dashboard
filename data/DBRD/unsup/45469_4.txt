Wegdromen in koel amazoniet, overspoeld door labradoriet, de veer van een engel in citrien. Mijn ogen zijn op ontdekkingstocht. Een voedende vogel in olivijn, de regenboog in het diepe zwart van onyx én ons universum in ametrien.

Coach en motivator Anneke Agterberg heeft edelsteenkunst gemaakt door 52 edelstenen met behulp van een microscoop te fotograferen. De stenen helpen je inzicht te krijgen in wat er in en om jou heen afspeelt en hoe je daar het beste mee kunt omgaan, aldus de maakster van de inzichtkaartenset De essentie van edele stenen. De set is te gebruiken als zelfhulpmiddel, coachingsmiddel en ter verdieping van gesprekken. De kaarten zijn ook inzetbaar bij edelsteentherapie en kleurtherapie, want de samenwerking tussen kleur en steen bepaalt de essentie van de steen en zijn helende werking, vindt Anneke.
In de handleiding is te lezen wanneer en hoe je de kaarten kunt gebruiken. De kaarten zijn bijvoorbeeld niet alleen 'blind' (afbeelding onzichtbaar) te kiezen, het kiezen van 'open' (afbeelding zichtbaar) kaarten wordt ook gestimuleerd. Op die manier kies je namelijk intuïtief een kleur. Ook wordt er stilgestaan bij het inwerken van de afbeelding en de boodschap onder de foto. Goed advies van Anneke is om beelden en ingevingen naar aanleiding van die inwerking creatief te verwerken op schrift of in een tekening. Op deze manier krijg je nog meer inzicht in jezelf.

Laat je verrassen door de boodschap van de stenen!