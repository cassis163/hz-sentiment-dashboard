Dit jaar wonnen de dames Wendela de Vos en Attie Vogelenzang onder hun pseudoniem Tupla Mourits de Schaduwprijs, voor het beste spannende debuut van 2006.
Een kwestie van tijd is de vuistdikke opvolger, waarin het duo het leven van de ik-persoon Jur Pouwels belicht. Zij is haar leven in Amsterdam ontvlucht, nadat zich een aantal zeer verontrustende gebeurtenissen hebben voorgedaan, die met haar man in verband worden gebracht.
Met zeer veel aandacht voor het detail, wordt in deze psychologische roman het leven in de polder beschreven. Het boek zit dan ook boordevol herkenbare, alledaagse observaties. Het lijkt er soms op dat Tupla Mourits aan een stylistische oefening bezig is. De kunst van het beschrijven bezit het duo tot in de vingertoppen. Die uitgebreide beschrijvingen hebben wel hun weerslag op de spanning, die slechts bij tijd en wijle voelbaar wordt. Met name vanaf pagina 180 komt er meer vaart in het verhaal.
Een kwestie van tijd is geen boek voor tussendoor. Je moet er echt voor gaan zitten. Ondanks het gebrek aan spanning in het begin, voelt elke lezer ongetwijfeld tot op het bot aan dat dit de stilte voor de storm is. Inderdaad, het verhaal leidt tot een spannende climax. Het motief van de dader is wel enigszins gezocht. Afgezien daarvan is Een kwestie van tijd een prachtig boek om enige tijd mee door te brengen. Je kunt bijna de geur van de modder in de polder van de pagina's ruiken... Maar wie van uitgebreide beschrijvingen en psychologisch drama vies is, kan er beter vanaf blijven.