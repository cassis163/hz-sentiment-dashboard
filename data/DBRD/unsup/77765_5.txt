De komst van de wolven door Sarah Hall

Ik hou van boeken over dieren, vooral boeken over wolven. Ik hou van de schrijfstijl van Sarah Hall. Dit boek behoort dan ook tot één van de toppers die ik dit jaar las.

Ik vind het geweldig hoe Sarah de komst en de zwangerschap van de wolven verweven heeft met de zwangerschap van Rachel. Net als alle nevenpersonages in dit boek, brengt Hall rachel helemaal tot leven met haar woorden.

Rachel is geen makkelijke, simpele madame, maar dat maakt haar des te aantrekkelijker als personage voor mij. Hoe ze omgaat met haar moeder, haar broer, schoonzus. Hoe ze worstelt met haar gevoelens van liefde of de afwezigheid van liefde. Hoe ze worstelt met alle kleine en grote dingen die deel uit maken van het leven, dat boeit me. Vaak herken ik mijzelf, heel vaak niet, maar dat geeft niet. Je leert de personages zo goed kennen dat je hen begrijpt.

Sarah schrijft heel zintuigelijk. Haar personages horen, zien en voelen veel en dat deelt ze met ons. Maar ook haar gedetailleerde beschrijvingen van de natuurpracht van Cumbria zijn om van te watertanden. Je wordt echt het verhaal ingezogen, omdat het zo een visueel verhaal is. Van mij mag er direct een verfilming van dit boek komen; hoewel ik al lang een film in mijn hoofd heb.

Hall maakt dat ik hongerig beschrijvingen van zwanger zijn lees, hoewel ik zelf geen kinderen heb. Ze schrijft met tentakels die je dieper het verhaal insleuren en al is dat verhaal bij wijlen nog zo donker, je geniet van elke pagina, elk woord, elke letter.

Op het einde blijf je verweesd achter. Ze doet je ook nadenken, aarzelen, twijfelen.
Ik heb geen idee of ik voor- of tegenstander ben van een herintroductie van de wolven. Ik ben dol op wolven en dol op de ganse natuur maar ik moet ook toegeven dat ik te weinig kennis heb om te oordelen in deze kwestie.
Ik weet wel zeker dat ik tegen de manier waarop ben. Ik vind het angstaanjagend om te lezen hoeveel macht de rijken kunnen verwerven. Om te beseffen dat met geld echt alles te koop is.
En hoewel dit verhaal natuurlijk fictie is vrees ik dat het in de echte wereld er niet veel eerlijker aan toe gaat…

Wie meer Sarah Hall wil lezen: ze heeft nog veel meer geweldige boeken (waaronder één over tattoo-kunst).
En wie meer over wolven wil lezen (in fictie-vorm): Jodie Picoult schreef Voor de wolven, net als al haar andere boeken een ferme aanrader. En Kristin Hannah schreef Het wolvenmeisje, super mooi en een zakdoeken-nodig-verhaal!