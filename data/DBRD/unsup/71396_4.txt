Een sprookjesachtig boek over elfje Fliera. Geschikt vanaf 4 jaar.

Brrr je zult maar op blote voeten door de sneeuw lopen. Gelukkig heeft elfje Fliera goede vrienden in het bos. Het is winter geworden en elfje Fliera zoekt een schuilplaats. Van het roodborstje krijgt ze wat te eten (rozenbottel) en de kerkuil geeft haar warme schoentjes en dikke sokken. Onderweg komt ze een verdwaald kabouterkind tegen die op zoek was naar de kerstman en nu koud en hongerig is. Elfje Fliera deelt haar eten en slaat een doek om het kabouterkind heen en ze gaan samen op zoek naar het kabouterhuis. Dan komen ze de kerstman tegen met zijn ezel. Fliera en het kabouterkind mogen op de rug van de ezel zitten en de kerstman brengt ze naar het kabouterhuis .Natuurlijk krijgen ze allemaal een cadeau. Fliera mag bij de kabouters kerstfeest vieren en daar de hele winter blijven.

Een leuk sprookje rondom het kerstgevoel. Lief zijn voor elkaar. Het boek is prettig om te lezen en een genot om te bekijken. Prachtige sfeervolle illustraties in aquarel kleuren. Ze zijn paginabreed. De dieren zijn levensecht afgebeeld. De winterse kou is ook goed weergegeven. Bij het zien van Fliera op blote voeten in de sneeuw, krijg je het zelf ook bijna koud. Je voelt de koude wind tijdens de sneeuwstorm. Het kabouterhuis straalt juist heel veel warmte en gezelligheid uit. De tekst staat in een zwarte letter in de illustraties. Het verhaal heeft een grappig einde, Fliera krijgt een warmwaterkruik als cadeau van de kerstman. Ik moest er spontaan van lachen.