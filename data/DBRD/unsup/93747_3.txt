Hou je van romantische verhalen, maar mag er voor jou ook wel wat spanning opgebouwd worden? Dan is Alles Behalve De Waarheid echt iets voor jou!

Rachel, die door de meeste mensen Rach genoemd wordt is zwanger van haar vriend Jack. Ze kennen elkaar nog niet zo lang, maar zijn intens verliefd. De baby heeft dat zo mogelijk alleen nog maar versterkt. En toch… Rachel begint zich af te vragen hoe goed ze Jack eigenlijk kent? Dan ziet ze ‘s nachts plotseling een mysterieuze e-mail op het scherm van zijn iPad en kan ze het niet helpen om op zoek te gaan naar de waarheid.

Het boek volgt Rachel op haar zoektocht naar de waarheid over Jack’s heden en verleden. Dit speelt zich af in Newcastle en Oban (Schotland). Wat ik erg leuk vind is dat deze plaatsen voor de personages een dubbele betekenis hebben. Wij als lezers maken mee hoe ze proberen een besluit te nemen waar ze zich gaan vestigen zodra de baby er is. Rachel komt namelijk uit Newcastle en heeft geen behoefte om daar weg te gaan. Echter komt Jack uit Oban en zien zijn ouders het stel het liefst daar heen verhuizen. Een typische hindernis waar veel relaties op een bepaald moment mee te maken krijgen. in Alles Behalve De Waarheid zit er echter nog een betekenis achter deze plaatsen. Oban is waar het mysterie uit Jack’s verleden zich heeft afgespeeld. Naarmate het boek vordert komen we er achter dat Rachel’s eigen verleden misschien ook niet helemaal is wat het lijkt. Misschien raad je het al, maar dat heeft zich natuurlijk in Newcastle afgespeeld.

Toen ik aan dit boek begon had ik wat twijfels, ik lees graag diverse en gevarieerde boeken, maar romans zijn niet zo mijn ding. Zou ik er wel door heen komen? Dit bleek geen probleem te zijn. Zelfs op werk kon ik dit boek maar moeilijk wegleggen, omdat ik moest weten hoe het zou eindigen! Waar ik wel moeite mee had is de houdig van dit boek ten opzichte van het ideaalbeeld van een traditionele relatie. Ik kreeg erg het idee dat het boek haast verkondigde dat een toekomst voor een gelukkig stel absoluut niet zonder kinderen kon zijn. Het krijgen van een baby leek het ideale en onvoorkoombare toekomstperspectief. Dit ging gepaard met enkele tenenkrommende passages zoals: “Weer vroeg ik me af hoe alles had kunnen zijn als we ons niet in deze situatie hadden bevonden. … Als we een paar jaar hadden gewacht. Ons hadden verloofd. Waren getrouwd. Zwanger waren geworden op een eiland in de Malediven.” (p.275)
Misschien ben ik bevooroordeeld, maar dit sluit niet aan bij mijn visie op een gelukkige relatie. Kinderen krijgen, of zelfs trouwen is niet iets wat ‘moet’. Dit is iets waar ik heftige discussies over heb gevoerd in mijn (normaliter ruimdenkende) vriendengroep. Het niet hebben van een kinderwens wordt niet altijd door de maatschappij geaccepteerd en voor mij romantiseerde dit boek het ideaalbeeld van een traditionele relatie. Overigens kan ik me goed voorstellen dat dit voor veel mensen juist totaal niet erg zou zijn, misschien valt het jou niet eens op. In mijn ogen was het personage van Rachel was gewoon érg enthousiast over haar baby!

Zelf heb ik dit boek beoordeeld met 2,5 van de 5 sterren. Ik kan me voorstellen dat dit echt een verfrissende roman is, maar ik heb toch gemerkt dat dit simpelweg niet mijn favoriete genre is. Daarnaast had ik persoonlijk wat moeite met bepaalde standpunten in dit boek. Hou jij wel van romans, dan zou ik het zeker aanraden om dit boek een kans te geven, want ik kan je garanderen dat je het niet kan wegleggen voor het uit is.

Ik heb dit boek gekregen van uitgeverij Ambo|Anthos in ruil voor een eerlijke review.