Hoewel dit eigenlijk het tweede boek is over Jorrik de Ork, is het makkelijk als losstaand boek te lezen. Jorrik is half mens en half ork. Hij kan niet lezen, maar is wel enorm goed in hout hakken. Het dorp Wissel is belangrijk, want zij zorgen voor de wisseling van de seizoenen. Om de zomer over te laten gaan in herfst moeten de kinderen van Herst een toverspreuk doen. Om die spreuk uit te kunnen voeren, hebben ze een voorwerp met grote toverkracht nodig. Jorrik gaat samen met zijn vrienden op zoek naar de ”Steen van de Schimmen.” Maar dat is niet zonder gevaar!

Ik wil wat vaker fantasy gaan lezen en dat is door middel van een kinderboek lekker laagdrempelig. In het begin moest ik een beetje denken aan Fiona uit Shrek. Zij was overdag een prinses en ‘s nachts een ork door een vloek. Jorrik daarentegen is half mens half ork hele dagen door, dat is toch wat anders.

Er zijn prachtige illustraties in het boek verwerkt waar je elke keer weer even bij stil blijft staan om het goed te bekijken tot je door te laten dringen. Het is een goed leesbaar boek, maar ook weer niet te eenvoudig. Het mooie aan dit boek is dat het niet alleen maar spannend is, maar dat er ook een portie humor in verwerkt is. Ik moest om sommige stukjes echt heel erg lachen!

Het was mijn eerste kennismaking met de auteur Thijs Goverde en wat mij betreft een geslaagde kennismaking!