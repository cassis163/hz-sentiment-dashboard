Op de omslag prijkt het woord chicklit-thriller. Een nieuw genre in de wereld van het Nederlandse spannende boek. De term is geen bedenksel van een inspiratieloze marketeer, maar een weloverwogen keuze van de auteur zelf. Yoyo van Gemerde schreef in 2002 de succesvolle chicklit Sushi & Chardonnay. In navolging van de Amerikaanse cosy besloot ze de luchtigheid en snelheid van deze eigentijdse en prettig leesbare verhalen te combineren met een spannend plot. Zoet! is het resultaat. Een boek waarin de lezer op kille momenten snel een warme jas wordt aangeboden.
Manuela Helt, Maan voor echte vrienden, is 25 jaar. Ze is net afgestuurd aan de kunstacademie en woont, dankzij een erfenis van haar ouders, in een prachtig huis met eigen atelier in Amsterdam. Ze kan haar geluk niet op als ze hoort dat ze een solo-expositie krijgt in een vooraanstaande galerie. De dag wordt nog mooier als blijkt dat vier van haar werken zijn verkocht. Zelfs een naar telefoontje kan zoveel voorspoed niet verstoren. Totdat er meer nare telefoontjes komen. Ze raakt in paniek als op een dag blijkt dat er in haar woning vernielingen zijn aangericht. Haar echte vrienden heeft ze hard nodig om het hoofd boven water te houden. Of kan ze ook hen niet meer vertrouwen?
Leesbaarheid is een onderschatte kwaliteit van boeken. Vooral de thriller wordt vaak onnodig complex gemaakt door een bos verhaallijnen, vele flashbacks en een verwarrend groot aantal personages. Van ontspannen met spanning is lang niet altijd sprake. Zoet! heeft hiervan geen last. De eerste paginas trekken de lezer moeiteloos het chronologisch vertelde verhaal in. En hoewel chicklit per definitie geschreven is door en voor vrouwen, was het voor deze man niet eenvoudig om het boek tijdelijk terzijde te leggen.
Zoet! is wat een cosy pretendeert te zijn. Gezellig. Spanning en ellende worden afgewisseld met liefde en blijdschap. Dood en leven, afzien en verwennerij, ontvoering en vrijheid; in dit verhaal ligt het allemaal dicht bij elkaar. Wat het boek mist door toevalligheden en een overdaad aan zoetigheid, maakt het goed door het gebruik van heldere en prettig leesbare taal en het oproepen van een goed gevoel bij de lezer. Dat maakt het zeer geschikt voor een ontspannen moment in de tuin of op het strand. Immers, ook voor de doorgewinterde thrillerliefhebber is de zomer aangebroken. Snoep verstandig, lees Zoet!