Even voor de duidelijkheid: ik haat voetbal! Maar ik hou van Strafschop. Zonder veel verwachtingen ben ik eraan begonnen, in de veronderstelling dat het een zoveelste Vlaamse thriller was. Voor een deel klopt dat ook, het verhaal is heel rechtlijnig en er wordt naar een onverwachte ontknoping toegewerkt. Ook de gebruikelijke spanningsopbouw verlegt geen grenzen. Maar gelukkig weet de auteur zich toch een eigen stek te veroveren door de spitsvondige humor en de leuke dialogen die hij in zijn boek steekt. Somers en Mandic lijken op een bepaald moment wel The Odd Couple. Deze elementen en de ongebruikelijke situatiehumor maken het voor mij de moeite. Toch net geen vijf sterren omdat de redacteur een paar foutjes heeft laten staan en omdat ik Sudden Death een leukere titel had gevonden.