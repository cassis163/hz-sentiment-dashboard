Dit verhaal gaat over de Siamese tweeling Fokje en Tjitske, die geboren worden met assistentie van de huisarts. Realistisch wordt beschreven hoe hij ontdekt dat het om een tweeling gaat en dat de kinderen met elkaar verbonden zijn. Hoe hij moeite moet doen om het tweede kind ook geboren te laten worden. In een tijd waarin er nog thuis bevallen werd met de huisarts en een baker, in dit geval een familielid. Waarin een zwangere vrouw met al een aantal kinderen een keer tijdens de zwangerschap bij de huisarts kwam voor controle.

In het ziekenhuis in Leeuwarden worden de kinderen opgenomen en zeven maanden verzorgd door de zusters, terwijl de artsen allerlei onderzoeken doen en informatie zoeken of en hoe ze de beiden kinderen lichamelijk van elkaar kunnen scheiden. De vader en moeder kunnen af en toe langskomen en dan alleen maar hun kinderen aaien. Gelukkig lukt de operatieve scheiding goed en voor het eerst in samenwerking met meerdere chirurgen en anesthesisten.

Later komen de meisjes weer thuis en sluiten de ouders het boek over de bevalling en de operatie, alleen een keer per jaar mogen er foto's van de meisjes worden gemaakt en thuis wordt er niet over gesproken. Dit uit angst dat de beiden meisjes net zo 'n nieuwswaarde krijgen als de eerder geboren Dionne vijfling in Canada. Fokje en Tjitske ontdekken bij toeval welk nieuws ze zijn geweest en dan zijn ze al negen jaar. Hoe ouder ze worden hoe minder ze mee willen doen met het jaarlijkse fotomoment. Ze gaan akkoord met een gesprek met de schrijver om daarna niet meer lastiggevallen te worden.

De schrijver heeft het verhaal beschreven vanuit nieuwsgierigheid zonder ergens het gevoel te krijgen dat hij voyeuristisch is, naar mijn mening is hij heel integer bezig geweest.

Waarom het boek voor mij extra waarde heeft, is dat ik in Friesland woon, in de zelfde omgeving als waar het verhaal zich afspeelt en in mijn jeugd dook dit verhaal af en toe op. W.s. omdat ik ook de foto's heb gezien in de kranten. De namen van de dorpen, de huisarts en het ziekenhuis zijn bekende plekken voor mij.