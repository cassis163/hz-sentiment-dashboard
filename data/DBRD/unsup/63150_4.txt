'Hersenspinsels' is een fascinerend boek. Erg knap hoe Alice LaPlante er in geslaagd is op papier te zetten hoe het leven van een dementerende ex-chirurg er uitziet. Het gat in haar geheugen, dat zich in eerste instantie beperkt tot het niet meer kunnen herinneren van slechts namen, groeit steeds verder uit totdat ze zich slechts flarden van de werkelijkheid gewaar is. Door dit hele proces heen speelt de vraag of deze vrouw wel of niet aandeel heeft gehad in de moord op haar beste vriendin Amanda. Toen het levenloze lichaam van Amanda gevonden werd, bleken er vier vingers van haar hand gesneden te zijn. Dit was echter met een dusdanige precisie gedaan dat dit slechts door een chirurg of een andere deskundige uitgevoerd kon zijn (of toch niet?).

Naarmate de gaten in het geheugen van de vrouw toenemen, wordt het steeds lastiger om te achterhalen wat er die dag nou werkelijk gebeurd is. Maar wat er nou uiteindelijk echt gebeurd is en door wie precies dat laat ik aan je zelf over om uit te vinden. Niks is wat het lijkt in dit boek...of toch wel?

Al met al een zeer goede roman, je moet hem echter niet lezen met de gedachte dat het een spannende thriller is. In dat laatste geval kom je toch enigszins bedrogen uit namelijk.

Plot: 4 sterren
Spanning: 2 sterren
Leesplezier: 3 sterren
Schrijfstijl: 4 sterren
Originaliteit: 5 sterren
Psychologie: 5 sterren