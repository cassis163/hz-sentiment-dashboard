Wat is vies, wat is lekker? Smaken verschillen, maar voor een poepvlieg met smetvrees is het toch knap lastig om iets te eten te vinden. Terwijl de hele familie smult van vieze oude stinkkaas en rotte worst, is Evert-Jan het liefst in de badkamer. Daar immers is het schoon en netjes en kan hij zijn pootjes wassen en over het leven nadenken. Als zijn vader lekkere hapjes heeft gevonden vreest Evert-Jan het ergste. Niet geheel ten onrechte, want het is een vers gedraaide hondendrol, het lievelingseten van de hele familie. Gelukkig ligt er ook een klokhuis bij, maar zijn moeder waarschuwt: “Niet alleen je appelmoes eten, hoor!” Maar Evert-Jan vindt poep nu eenmaal VIES! Weer terug in huis gaat hij zitten mokken terwijl zijn broertjes en zusje keutelballen met een konijnenkeutel. Niemand begrijpt Evert-Jan. Of toch wel: een vriendelijke spin zoekt toenadering. Evert-Jan, naïef als hij is, trapt in de val – lees: spinnenweb – en komt daardoor in de problemen. Dan heeft hij hulp nodig, en die komt – uiteraard – van zijn familie. Dankbaar voor zijn redding, besluit hij toch maar een caviakeutel met suiker te proberen. “Je moet het gewoon leren eten,” zegt Evert-Jan. Een mooie boodschap voor kinderen die hun neus ophalen voor doperwtjes of spinazie? 

Dit hilarische prentenboek is het vierde van Pépé Smit. De eerste twee gingen over Fred het Hert, het derde over konijn Pluis, alle drie eveneens zeer de moeite waard. De originele verhalen zorgen voor een hoop leesplezier. Dat is zeker ook het geval met Evert-Jan, een poepvlieg met smetvrees. De illustraties in dit boek zijn een combinatie van foto’s en tekeningen. Zo is er een aanrecht vol vuile vaat en korstjes brood te zien, waarin de vliegjes zijn getekend. Het glaswerk en serviesgoed zal in menig huishouden te vinden zijn. Er is gelegenheid voor interactie tijdens het voorlezen. De vliegen zoemen over de bladzijden en tijdens de redding van Evert-Jan kan het kind meehelpen. De tekst leest lekker voor, hoewel de herhaling van de namen Rob, Bob en Pop je soms laat struikelen. In tekstballonnetjes staan hier en daar een paar woorden, die het verhaal meer diepte geven.

Evert-Jan, een poepvlieg met smetvrees is een prentenboek voor kinderen vanaf een jaar of vier, die er samen met de voorlezer steeds opnieuw van zullen genieten.

Pépé Smit volgde haar opleiding tot illustrator aan de Rietveldacademie. Behalve prentenboeken maakt zij ook animaties. Meer informatie over haar boeken en leuke filmpjes bij haar boeken zijn te vinden op haar website.