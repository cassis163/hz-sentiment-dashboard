Reach for the stars is het vierde deel van de meisjeskostschoolserie ‘Mulberry House’. De Nederlandse Marjolein zit inmiddels al twee jaar op deze gezellige Engelse kostschool. Ze is helemaal ingeburgerd. Ze spreekt vloeiend Engels, heeft gezellige vriendinnen om zich heen en is smoorverliefd! Ze is inmiddels ook gekozen tot Head Girl: de contactpersoon tussen docenten en de leerlingen uit haar klas. Deze taak is best pittig, maar Marjolein kan het!
Marjolein, door haar medeleerlingen Mario genoemd, start als eerste een meidenrugbyteam op. Haar tweede taak is het terugvinden van de trouwring van het hoofd van de school. En dan moet ze ook nog eens een Halloweenavond organiseren met een vriendin en hard studeren om in het Oxbridge-klasje te kunnen komen. Het valt allemaal niet mee als je ‘s nachts slecht kunt slapen omdat er vlinders in je buik zitten en er op zolder een spook rondwaart. Wie is dat spook eigenlijk? Is het de geest van de oude directeur, de geest van Hamlets vader of is er iemand die een geintje met de meisjes uithaalt?
De kleurrijke coverfoto’s van deze serie zien er heel aantrekkelijk uit. Je ziet in één oogopslag dat dit nieuwe boek bij de ‘Mulberry House’-serie hoort. Bij elk hoofdstuknummer staat een klein tekeningetje gekrabbeld. Deze leuke kleine tekeningetjes zien er uit of Marjolein ze zelf in het boek getekend heeft. De kaft is aan de binnenzijde vol gestempeld met wel honderd Mulberry House-logo’s. Het is jammer dat uitgeverij Ploegsma, nu ze toch zo lekker aan het stempelen zijn geweest, er niet meteen een kinderjurylogo in gestempeld heeft. Het boek zal beslist goed in de smaak vallen bij meisjes van 9 tot 12 jaar.
Wat erg leuk is aan het boek, is dat er tal van kleine Engelse zinnetjes in voor komen, zoals: ‘keep it cool’, ‘take it easy’, ‘make us proud’, ‘see you soon’, ‘I love sport’, ‘good afternoon’ en ‘you’re a star’. Door dit soort zinnetjes, die voor een bovenbouwleerling goed te begrijpen zijn, ontstaat er een echt Engels sfeertje in het boek.
Eén van de belangrijkste thema’s in het boek is verliefdheid. Het lijkt wel of iedereen verliefd is. Verliefd zijn is fijn, maar kan soms ook best lastig zijn. Het is leuk om dit boek voor te lezen in de klas. Als het boek uit is kan er met elkaar over verliefdheid worden gepraat.*
Marjolein reikt naar de sterren, oftewel ze werkt als Head Girl keihard om haar doelen te bereiken. Zowel Marjolein als Kristine Groenhart zijn hierin goed geslaagd. De schrijfster heeft weer een prachtig boek afgeleverd. Ze kan reiken naar vier welverdiende Hebban-sterren!
*