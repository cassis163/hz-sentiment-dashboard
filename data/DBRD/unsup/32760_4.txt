FBI-profiler Maggie O'Dell raakt betrokken bij de vondst van een aantal vrouwenhoofden waarvan de lichamen niet teruggevonden worden. Wanneer ze zich goed en wel in de zaak heeft ingewerkt, wordt ze gevraagd te assisteren bij een andere zaak: de vondst van verschillende vermoorde priesters. Allen blijken een achtergrond te hebben die Maggie maar al te goed kent: ze hebben zich schuldig gemaakt aan kindermisbruik, maar de kerk heeft ervoor gekozen ze steeds weer over te plaatsen in plaats van ze te laten berechten. Is hier sprake van iemand die wraak neemt? Maar wie komt daarvoor in aanmerking? Er zijn zo op het oog geen enkele aanwijzingen.

Alex Kava schrijft huiveringwekkend goede thrillers, waarbij het verschil tussen goed en kwaad soms op een heel dun koord balanceert. Zeker wanneer Maggie in dit boek weer te maken krijgt met haar vijand Father Keller, vier jaar geleden haar grootste verdachte voor de moord op jonge jongetjes maar daar nooit voor veroordeeld omdat hij kans zag te ontsnappen (lees hiervoor het even spannende Duister kwaad). Hij dreigt ook slachtoffer te worden van de priestermoordenaar en verschaft haar bewijsmateriaal in ruil voor vrijwaring van verdere vervolging. Maar kan ze die wel toezeggen wanneer ze er niet van overtuigd is dat hij zijn leven heeft gebeterd?

Wanneer je eenmaal in een boek van Alex Kava begint, kun je maar beter voldoende leestijd reserveren, want wegleggen is er niet bij.