American Gods van Neil Gaiman is opnieuw verschenen in een speciale jubileumeditie. Het boek is onlangs verfilmd en de tv serie is te bekijken op Amazon Prime Video.

De hoofdpersoon heet Shadow Moon. Als hij wordt ontslagen uit de gevangenis, hoort hij dat zijn vrouw Laura kort daarvoor is overleden als gevolg van een verkeersongeluk, waarbij ook zijn beste vriend en werkgever om het leven is gekomen. In het vliegtuig ontmoet hij meneer Wednesday, die hem werk aanbiedt. Omdat hij verder toch niets heeft om naartoe terug te keren, accepteert Shadow deze baan en komt hij in een rollercoaster van gebeurtenissen terecht. Hij ontmoet allerlei bizarre personen en raakt verwikkeld in de strijd tussen oude en nieuwe goden. Het thema van dit boek is geloof, in de oude mythologische goden en/of in de moderne technologische goden.

Dit boek was mijn eerste kennismaking met het genre en dus ook met deze schrijver. Ik heb niet zo veel met goden, onwerkelijke dingen en bovennatuurlijke wezens, daardoor had ik het idee dat ik niet alles kon plaatsen. Maar met wat hulp van Google heb ik wat achtergrondinformatie kunnen achterhalen. Iemand die meer weet van mythologie kan ongetwijfeld meer uit dit boek halen. Toch kon het boek me boeien en ik vond het een echte pageturner.