Jan de Leeuw is op 21 mei 1968 geboren te Aalst. Hij is een Vlaamse kinderboekenschrijver en psycholoog. Zijn debuutroman Vederland verscheen in 2004. Hiervoor heeft hij een Boekenwelp gekregen (een jeugdliteratuurprijs). Voor het boek Het Nachtland kreeg hij De Gouden Uil, jeugdliteratuur prijs van de jonge lezer.

Babel gaat over het rijkste meisje van de wereld. Ze heet Alice Babel en woont in het hoogste gebouw van de stad sinds haar ouders gedood zijn tijdens een aanslag. Zelf is ze tijdens de aanslag verlamd geraakt. Waarschijnlijk zal ze nooit meer kunnen lopen. Ze woont bij haar opa en ze mag nooit naar buiten. Alice voelt zich een gevangene in een gouden kooi, een prinses die in haar toren wacht op redding. Ze kan alles krijgen wat ze wil, maar helaas niet wat ze het liefste zou hebben: vrijheid en uiteraard weer kunnen lopen. Ze voelt zich erg down: totdat Naomi haar kamer binnen wandelt. Naomi werkte eerst helemaal onderaan in de keten voor haar opa. Op een dag mocht ze een zieke vervangen en zo kwam het dat de ondoorgrondelijke Naomi letterlijk en figuurlijk het leven van Alice binnen wandelde. Ze brengt nieuw leven, maar ook nieuw gevaar met zich mee…

De cover is duidelijk. Het hoort bij het verhaal. Het is de toren van Babel. Na de achterkant te hebben gelezen zou ik het boek zeker kopen.

Het boek Babel begint met een korte inleiding. Daarin kun je lezen waardoor Alice in de toren van Babel terecht komt. Daarna zijn de hoofdstukken ingedeeld met Tarotkaarten. Aan het einde is er een korte epiloog.

Het verhaal is vrij lastig en je moet goed je hoofd erbij houden wil je het kunnen blijven volgen. Er wordt ook gewisseld met perspectief. Bovendien staan er ook redelijk wat moeilijke woorden en zinnen in. Het is een boek voor degene die veel leeservaring hebben. Ik vond het vrij pittig. Daarnaast was het wel een goed verhaal, maar op een gegeven moment kabbelde het verhaal een beetje door. Dat vond ik erg jammer. Een deel had er wat mij betreft best uit gelaten kunnen worden. Na het lange kabbelen komt het einde erg abrupt. Het voelt aan alsof de auteur vond dat hij moest stoppen, omdat hij aan de grens van het aantal pagina’s zou hebben gezeten. Erg jammer, want het verhaal is wel goed en spannend. Ik zag het ook echt voor me. Het zou mij dan ook niks verbazen als er ooit een film van gemaakt wordt.