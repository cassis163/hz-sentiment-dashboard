Esther Verhoef heeft als thrillerauteur al grote successen achter haar liggen. In coproducties met haar man Berry, voegt ze er aan haar erelijst nog een groeiend aantal toe. Als 5e boek in deze samenwerking verscheen Overkill waarmee het auteursduo is genomineerd voor De Diamanten Kogel 2013, d√© thrillerprijs van Vlaanderen.

Marc Ceelen wordt als rechercheur moordzaken bij een vermeende zelfmoord van kickbokser Jeffrey Maas gehaald. Een eerste onderzoek laat Jeffrey vermoeden dat het hier niet om een zelfmoord gaat maar een afrekening. Als een volgend slachtoffer wordt gevonden, is Jeffrey in gezelschap van onderzoeksrechter Reinier Muller.
Ex commando Ronny Schut is van zijn buitenlandse inzet door Defensie niet onbeschadigd teruggekeerd. Het moorden van in zijn ogen, uitschot van de maatschappij, gaat hem zonder enige moeite af. Informatie vanuit het justitieapparaat verschaft hem de doelen en hij werkt ze emotieloos af. Tot het moment dat zijn informatiebron afstand gaat nemen van de daden van Ronny en hij zich in een kwetsbare positie gemanoeuvreerd ziet worden. De informatiebron wil alleen maar dat alles wordt stopgezet maar daar twijfelt Ronny geen moment over. Een probleem is geboren.

Het echtpaar Verhoef is als auteursduo een homogeen stel dat elkaar naadloos aanvoelt en ook aanvult. Als lezer is het altijd een uitdaging in hun verhalen de inbreng van ieder te kunnen ontdekken. Ook dir keer is dat weer een onmogelijkheid of je moet uit gaan van veronderstellingen en dat doen we maar niet. Overkill is een keiharde thriller waarin moord en seks de boventoon voert. Beide onderwerpen zijn soms uiterst expliciet aan het papier toevertrouwd en is als een rauwe sluier over het verhaal gedrapeerd. Maar het past erbij en laat de psychologische spanning tot grote hoogte stijgen. De combinatie met een behoorlijk verknipte jeugd van beide protagonisten, zou je bijna als een excuus beschouwen voor hun daden. Jammer is wel dat het einde wat te abrupt is en voor een aantal karakters onuitgesproken blijft hoe dit wordt verwerkt. Dat is het enige minpuntje, de rest slaat als pageturner geen slecht figuur.

Eindoordeel: 4 sterren

Spanning: 4 sterren
Plot: 5 sterren
Leesplezier: 4 sterren
Schrijfstijl: 4 sterren
Originaliteit: 4 sterren
Psychologie: 5 sterren