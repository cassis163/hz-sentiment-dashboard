Piet Allersma is opgeleid tot verpleegkundig in het Harlinger ziekenhuis Oranjeoord en de Sionsberg in Dokkum. Als verpleegkundige heeft hij gewerkt in de acute zorg en als ambulance verpleegkundige. Daarnaast is hij docent verpleegkunde en theologie.

In zijn debuut beschrijft hij het verhaal van Hendrik die na een coma ontwaakt in een ander lichaam en een ander leven. Een leven met een vrouw en kinderen die hij niet kent, wat is er gebeurd? Langzaam wordt hem duidelijk in welke onwerkelijke medische situatie hij terecht is gekomen.
Het leven is totaal anders en vergt nogal wat aanpassingen, die niet van het ene op het andere moment te realiseren zijn. Zo ontstaat een bizar wat-als verhaal.

Het is realistisch neergezet, vanuit het oogpunt van Hendrik/Meneer Stul geeft de schrijver een beeld van een nieuw leven, wat hoe onwaarschijnlijk ook, wel klopt.
Daarbij wordt het thema van de medische ethiek rondom transplantaties op een originele wijze verwerkt en geeft de lezer iets om over na te denken.
Het verhaal is origineel en goed uitgewerkt. De personages zijn realistisch en de dialogen kloppen.
Een geslaagd debuut, met een bijzonder thema.