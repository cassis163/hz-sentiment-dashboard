Amanda van Jelmer Jepsen

Dit ontwapenende boek leest als een trein, is hilarisch grappig maar daarnaast ook best wel tragisch.
Amanda, als meisje, doet me denken aan Mathilda, een geweldig slim, grappig, origineel, intelligent kind met een immens grote fantasie en een grote zin voor avontuur. Amanda, als boek, doet me denken aan De ongelooflijke zoektocht van Millie Bird en de boeken van Fredrik Backman. Grappige boeken die je een vermakelijke tijd bezorgen maar ook vol personages zitten die recht naar je hart grijpen. Amanda is zo een meisje. Je zou haar direct in huis willen nemen.

Het verhaal toont ons hoe jammerlijk ouders kunnen falen maar daarnaast toont het ons hoe ongelooflijk weerbaar kinderen zijn. Je begint aan dit boek en dan kan je het niet meer wegleggen, het moet uit.
En ondanks alle schrijnende gebeurtenissen sla je het boek met een glimlach om je lippen dicht. Want oef, er zijn nog goede mensen en alles komt uiteindelijk wel goed.