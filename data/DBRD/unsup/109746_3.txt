Katerina Tapo, Daniele Barbo en Holly Boland zijn de hoofdpersonages in dit eerste deel van de Carniviatrilogie, die gesitueerd is in en rond Venetië. Elk heeft een eigen verhaallijn: Kat maakt deel uit van het rechercheteam dat onderzoek doet naar de moord op een priester, Daniele is de man achter de virtuele wereld Carnivia en Holly is tweede luitenant op een Amerikaanse legerbasis. Op zeker moment raken de lijnen elkaar. Voordat het zover is moet je als lezer je geduld niet verliezen en de concentratie bewaren tijdens het doorworstelen van taaie uiteenzettingen. Holt schrijft goed, maar heeft erg veel woorden nodig om zijn punt duidelijk te maken. Ik erken dat de lesstof niet eenvoudig is: de strijd in Joegoslavië, priesterschap voor vrouwen, samenzweringen van diverse orde, maar in Het labyrint van Venetië lijkt de achtergrondmuziek belangrijker dan het oplossen van misdaden. De karakters van de hoofdrolspelers worden onvoldoende uitgewerkt en spanning is mondjesmaat aanwezig.

Als Kat, Daniele en Holly samenkomen wordt het verhaal concreter en blijkt Holt plotseling wel over de vaardigheid te beschikken de lezer mee te slepen in de vaart van het actuele verhaal. Ruimschoots te laat, want met de resterende eenderde van het boek valt de voorgaande tweederde niet meer te redden.
Heel interessant is de Carnivia-verhaallijn. Deze had van grotere betekenis mogen zijn in het geheel, het raakt aan de actualiteit en laat zien dat veiligheid op internet evenals veiligheid in het echte leven nooit gewaarborgd kan zijn. Ik hoop dat Jonathan Holt deze materie in deel 2 een groter aandeel geeft.
Deel 1 is  aldus de auteur  in feite de introductie van de hoofdpersonen. In deel 2 komen ze in actie in een race tegen de klok. Daar moét wel meer tempo in zitten dan in deel 1. ;) In deel 3 worden de hoofdpersonen gedwongen elk een andere partij te kiezen, in een ontknoping waar alles op het spel staat. Klinkt goed en spannend, maar eerst zien en dan geloven!