Perry (11) woont al zijn hele leven in de Blue River gevangenis, waar zijn moeder een straf van 15 jaar uitzit. Ze heeft er al 12 jaar opzitten en haar voorwaardelijke vrijlating lonkt. Maar er komt een kink in de kabel… Wie houdt het tegen en waarom?
Perry gaat voor het eerst naar de grote school, gelukkig samen met zijn beste vriendin buiten de gevangenis, Zoey. Voor school moeten ze een project doen over hoe ze in Surprise terecht zijn gekomen met hun familie. Perry besluit zijn familie: zijn moeder natuurlijk, maar ook veel mede-“bewoners” te gaan vragen naar hun échte verhaal.
Maar ondertussen wordt Perry door officier van justitie Thomas VanLeer bij zijn moeder en zijn gevangenisfamilie weggehaald, want een jongen die al 11 jaar in de gevangenis woont, dat kan toch niet? VanLeer neemt Perry in huis en neemt zich voor hem een beter leven te geven.
Hoe kan de man die hem weghaalt uit de omgeving waar hij gelukkig was, de man die de vrijlating van zijn moeder belemmert, het goed met hem voorhebben? En hoe kan hij nou zijn project afmaken? Gelukkig is Zoey er en krijgen ze hulp van de bibliothecaresse!
Sorry voor de lange samenvatting, maar het is ook een heel dik boek waar véél in gebeurt! Wat werd ik gegrepen door het verhaal van Perry en zijn moeder. Het is toch vreselijk als je veilige, fijne (ondanks je bijzondere woonplaats) leventje compleet op zijn kop wordt gezet door iemand die totaal niet begrijpt dat hij je je familie en vrienden afpakt? En dat voor je moeder de eindstreep in zicht is, maar haar het zicht op de finish ontnomen wordt? Ik vond de personages zo levensecht! Wat een moedige jongen is Perry, die niet bij de pakken neer gaat zitten, maar het heft in eigen handen neemt.
Dit boek zit vol humor, maar weet ook enorm te ontroeren! Ik heb veel met een brok in mijn keel gezeten en op het eind had ik echt tranen in mijn ogen. Wat een heerlijk warm en liefdevol verhaal over familie, met en zonder bloedband. Ik heb Perry T. Cook en zijn gevangenisfamilie in mijn hart gesloten!