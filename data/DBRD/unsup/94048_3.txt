Caesura is een verborgen stadje in Texas, omringd door een hek en ver van de bewoonde wereld. De 48 bewoners weten dat zij óf een gruwelijke misdaad hebben begaan, óf ergens getuige van zijn geweest, waardoor hun leven gevaar loopt en zij bescherming nodig hebben. Vrijwillig hebben zij ervoor gekozen hun geheugen te laten wissen, een nieuwe identiteit gekregen en zij moeten 3 regels volgen in hun nieuwe leven. 1. geen bezoekers, 2. geen communicatie met buitenstaanders, 3. indien je Caesura verlaat, kan je niet terugkeren.

Als het stadje wordt opgeschrikt door een moord, komt er een einde aan het rustige bestaan en dit is het begin van een hoop geweldsincidenten. Onrust groeit en bewoners voelen zich onveilig.

Een interessant en uniek verhaal, wat vanaf het begin af aan boeit. Ieder karakter in het boek is in eerste instantie een mysterie. Je weet weinig tot niets over zijn/haar verleden, en of diegene schuldig of onschuldig is. De diepgang in de karakters is hierdoor wel beperkt.

Het verhaal speelt zich af in een week tijd. De hoofdstukken zijn ingedeeld in dagen, wat het overzichtelijk maakt en makkelijk te lezen. Het verhaal heeft een vleugje western en mysterie, en gevoel voor humor! Leent zich uitstekend voor een Hollywood verfilming, ik hoop dat dat ooit gaat gebeuren.