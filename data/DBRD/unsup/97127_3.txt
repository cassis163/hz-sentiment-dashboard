‘De vrouw na mij’, is een samenwerking tussen de Sarah Pekkanen en Greer Hendricks. Waar ze eerder samen hebben gewerkt als auteur en redacteur, is dit de eerste samenwerking als schrijfteam. Deze psychologische thriller doet zijn naam eer aan met betrekking tot onverwachte wendingen, een ‘plottwist’ zorgt ervoor dat je als lezer je aandacht er bij moet houden.

Het boek brengt het verhaal van twee vrouwen die allebei te koppelen zijn aan 'de ideale man' Richard. Het verhaal van Nellie en Richard wordt gebracht door een verteller. Nellie voelt zich door haar verleden vaak onzeker maar Richard brengt haar veiligheid en rust, al stellen de mensen om haar heen de vraag of hij niet te mooi is om waar te zijn. Vanessa vertelt in de ik-vorm haar eigen verhaal over haar ex Richard en hun relatie en doet haar best om haar vervangster te behoeden voor fouten en haar keuzes.

Waar het verhaal voor mijn gevoel eerst nog wat vaart leek te missen en je beschrijvingen krijgt van de levens van twee vrouwen, krijg je een ‘plottwist’ waardoor je als lezer twijfelt aan je eigen leescapaciteiten en waardoor alles wat je eerder hebt gelezen ineens op losse schroeven lijkt te staan. Zo komen we er achter waarom Vanessa haar vervangster voor Richard moet proberen te beschermen, komen we er achter wat hij heeft gedaan en komen we er achter wat Vanessa zelf heeft gedaan.

Nog een verrassing in de epiloog waardoor je als lezer nogmaals gaat twijfelen aan je eigen leescapaciteiten. Maar dit valt toe te wijzen aan de goede schrijfcapaciteiten van Sarah Pekkanen en Greer Hendricks, die hiermee laten zien dat ze een zeer goed schrijfteam zijn.