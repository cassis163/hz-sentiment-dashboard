De Efteling opende in juli van dit jaar haar nieuwste attractie Baron 1898: een 500 meter lange duikachtbaan met een vrije val van 37,5 meter. De achtbaan is geïnspireerd op Gustave Hooghmoed die in de 19e eeuw per toeval goud vond in een oude kolenmijn en vervolgens de Witte Wieven trotseerde om het te delven. Jacques Vriens schreef met Baron 1898 het verhaal over de Baron en het boek vormt een interessante aanvulling op deze divecoaster.  

Op een dag arriveert Gustave in een klein dorpje op de heide. Hij is avonturier en ontdekkingsreiziger en brengt het hoofd van Jochem op hol met allerlei wilde verhalen. Hij is een aardige man en Jochem aarzelt dan ook niet om hem te hulp te schieten bij het doorkruisen van de Zompige Heide. Vlak vóór het Hooge Woud bevindt zich een grot in een rots waar Gustave een kijkje wil nemen. Voor Jochem staat deze plek bekend als de Heksenbult waar de Witte Wieven zich vaak manifesteren als witte nevel. Gustave stuurt Jochem weg en gaat de grot binnen, waar hij een klompje goud vindt en meeneemt, ondanks de waarschuwing van de Witte Wieven om dit niet te doen.  

Vier jaar later keert Gustave terug als Baron Hooghmoed om een goudmijn te bouwen op de Zompige Heide. Deze keer brengt hij de hoofden van bijna alle dorpsbewoners op hol met beloftes over de welvaart en rijkdom die in het verschiet liggen wanneer ze bereid zijn om voor hem het goud uit de mijn te halen.  

Zelfs de nuchtere Doortje, de beste vriendin van Jochem, lijkt te worden ingepalmd door de Baron. Vooral dit feit doet bij Jochem de alarmbellen rinkelen; hij vermoed dat er iets niet helemaal in de haak is met de motieven van Baron Hooghmoed.  

De minimale lengte om een ritje te mogen maken in de Baron 1898 is 1 meter 40, dat ongeveer overeenkomt overeenkomt met de leeftijd van de kinderen waar het boek voor bedoeld is (10+). Het bestaat uit korte hoofdstukken met niet al te lange zinnen in eenvoudig taalgebruik. De gebeurtenissen worden op een rustige manier beschreven zonder ook maar ergens sensatiebelust te worden. Hoewel er thema’s zoals liefde en jaloezie, manipulatie en bijgeloof verwerkt zijn in het verhaal, worden deze niet diep uitgewerkt.    

Er wordt niets voorgekauwd, waardoor er meer dan voldoende ruimte overblijft voor jonge lezers om hun eigen mening te vormen en tot eigen inzichten te komen. Ook de personages worden niet erg uitgediept, maar krijgen net genoeg mee om een eigen persoonlijkheid te bezitten. En de Baron is zeker een karakter dat tot ieders verbeelding spreekt.  

De achtbaan in de Efteling en het boek over Baron Gustave Hooghmoed zijn nauw met elkaar verweven. Dankzij de twee shows die de bezoekers te zien krijgen voordat er daadwerkelijk in de achtbaan wordt gestapt, maakt het niet uit of eerst het verhaal gelezen wordt of als eerste de rit wordt gemaakt. In beide gevallen vullen attractie en boek elkaar heel goed aan.  

Het boek is ook nog eens prachtig vormgegeven met een harde kaft, een mooi lettertype en passende, prikkelende illustraties. Wanneer een personage letterlijk onder de grond kruipt, zijn de bladzijden zwart met witte letters. Dit ziet er mooi uit en het geeft de gebeurtenissen van dat moment een extra spannend randje. Interessant en leuk om te lezen, voor jong én oud en het staat ook nog eens geweldig in de boekenkast!