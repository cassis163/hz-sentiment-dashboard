Een genot om te lezen en te bekijken is dit boek van Toon Tellegen. Deze bundel bevat 23 nieuwe verhalen met allemaal dieren in de hoofdrol. Het ene dier beleeft van alles en nog wat en de ander iets minder. Als voorbeeld noem ik dat ze o.a. feest vieren, dat ze brieven aan elkaar schrijven, ze sluiten vriendschap, slingeren aan lampen en sommigen houden een winterslaap.

De 23 verhalen hebben ieder een dierentitel als bv de duizendpoot, het nijlpaard, de meikever enz. Dat is gelijk het dier wat de hoofdrol heeft in dat specifieke hoofdstuk. De verhalen zijn kort en daarbij goed toegankelijk voor kinderen vanaf een jaar of zeven.

De cover trekt aandacht door het gebruik van sombere kleuren in plaats van de vaak felgekleurde illustraties in jeugdboeken. De cover straalt wel vrolijkheid uit door datgene wat uitgebeeld wordt. Er wordt muziek gemaakt, gedanst, in lampen geslingerd en theekransjes gehouden. Dat wint het voor mij van de sombere kleuren, dat is wat mij het boek zou doen oppakken in de winkel.

Je raakt niet uitgekeken, telkens weer zijn er andere details die opvallen. De tekeningen zijn een mooie aanvulling op de verhalen.

Ik heb maar één minpuntje gevonden aan deze bundel en dat is het kleine lettertype wat gebruikt is.

Al met al is deze nieuwe bundel van Toon Tellegen een mooie aanvulling in de boekenkast van kinderen die zelf al wat kunnen lezen of gewoon lekker voorgelezen willen worden. Voor voorlezen zijn de verhaaltjes qua lengte ideaal.

Deze review verscheen als origineel via mijn boekenblog.