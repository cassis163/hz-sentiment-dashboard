Met dank aan Overamstel uitgevers voor het recensie-exemplaar.

Verschijningsdatum: 11/11/2016

Oorspronkelijke titel: Holding

Uitgever: The House of Books

Aantal pagina’s: 272


Over de auteur:

Graham Norton (1963) is een Ierse televisie- en radiopresentator, comedian en acteur gevestigd in het Verenigd Koninkrijk. Hij is een van de spraakmakendste talkshow-presentatoren in de UK en The Graham Norton Show heeft ook in Nederland een groot publiek. Norton schreef eerder een autobiografie en een memoir en Bewaring is zijn eerste spannende roman.

( Bron: www.thehouseofbooks.com )

Cover:

Blauw, het dorpje, eenvoudig. De koptekst en het feit dat Graham Norton de auteur is, is voor mij reden genoeg om dit boek ontzettend graag te willen lezen.

Achterflap:

Duneen is een rustig dorpje, ver genoeg verwijderd van de grote steden om z’n eigen charme te hebben behouden. Onder de inwoners bevindt zich de zwaarmoedige politieagent PJ, die een eenzaam, monotoon leven leidt en van maaltijd naar maaltijd leeft.

Tot nu. Wanneer er een duistere ontdekking wordt gedaan op een bouwplaats bij de oude school, worden er lang verzwegen geheimen geopenbaard en komen oude twisten boven water, en blijkt het rustige, ooit onschuldige en in zichzelf gekeerde dorpje een duistere en inhalige kant te hebben.

Mening:

Ik ben ontzettend fan van The Graham Norton Show en thuis liggen we vaak dan ook helemaal in een deuk. En dan is daar een spannende roman van de hand van Norton, ik kon niet wachten om te beginnen met lezen. En wat een genot was het om Bewaring op schoot te hebben liggen!

Verwacht geen tenenkrommende spanning want dan kom je bedrogen uit. Wat je dan wel kan verwachten? Een verhaal zó mooi en rustig geschreven, met subtiel de cynische en sarcastische humor zoals we die kennen erdoor verweven. De dorpstaferelen, alle personages en hun perikelen en dat zó prachtig uitgediept.

PJ, een loser maar toch geen loser, de drie gezusters, Hoofdinspecteur Linus Dunne, Brid Riordan om er eens een paar op te noemen. Een ieder uniek met een eigen verleden wat raakt en een eigen rol in dit intrigerende verhaal wat je maar niet loslaat. Het ene haakt in in het ander en wanneer de vondst op de bouwplaats gedaan wordt komt er een tikje spanning om de hoek kijken. Waar is Tommy Burke en hoe zit dit in elkaar? Onderzoek volgt.. Richting einde komt daar de vaart en wordt het geheel op prachtige wijze afgerond. De geheimen ontrafeld, de hoofdpersonages ontwikkeld en op de plek, kortom: een heerlijk en indrukwekkend boek.

Conclusie:

Wat een pracht van een roman, mét een tik spanning. Met indrukwekkende personages en zo formidabel neergezet. Uitgebreid en rustig beschreven zonder ook maar ergens saai te worden, voorzien van de snufjes humor waar we zo van houden. Een compleet en verrassend plot en spreekt dit je aan dan kan ik alleen nog maar zeggen: pak op dit boek!

Schrijfstijl: 4.5

Plot: 4

Originaliteit: 4

Leesplezier: 5

Spanning: 3

Psychologie: 4

Vier sterren voor Bewaring.

Karin Meinen.