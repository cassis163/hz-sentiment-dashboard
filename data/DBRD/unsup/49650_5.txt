Een waargebeurd verhaal lezen is altijd een stuk zwaarder dan fictie. Een waargebeurd verhaal lezen over de mishandeling van een kind is loodzwaar - zeker als je een ouder bent. 'Je bent een verschrikkelijk kind' is wat dat betreft een ware hel om door te komen. Soms moet je even 'afstand' nemen van het verhaal, want het hakt er zeker in. Toch is het natuurlijk erg mooi dat een boek als dit er is. Hopelijk zorgt het voor meer bekendheid en herkenning, zodat anderen sneller uit een dergelijke situatie gehaald kunnen worden.

Ik heb ook erg veel respect voor Nina, dat ze dit allemaal zo duidelijk verwoord heeft. En dat ze - ondanks alles - geen haatdragend verhaal richting haar ouders heeft geschreven (wat ik overigens begrepen zou hebben). Het is nu een erg prettig en leesbaar boek geworden. Verhelderend en meeslepend.

Een boek als dit kan je niet anders dan 5 sterren geven, enkel al vanwege de moed die het vraagt om dit naar buiten te brengen. Maar het is ook gewoon een erg mooi (geschreven) verhaal. Op meerdere vlakken zeker een aanrader, al raad ik daarnaast aan om zakdoekjes binnen handbereik te houden.