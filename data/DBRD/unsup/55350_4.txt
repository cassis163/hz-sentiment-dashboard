'Go Tell It on the Mountain' is geen licht boek. De schrijfstijl maakt dat vooral het eerste en derde deel lastig te lezen zijn en soms wat langdradig. Maar met name het middelste deel geeft een interessant en pessimistisch beeld over de zwarte, zeer gelovige gemeenschap in Harlem in de jaren ’20 en ’30, waarin niet alleen het racisme zorgde voor veel angst en ongelijkheid, maar ook binnen de gemeenschap van ‘the Saints’ (de nogal extreme zwarte ‘preacher’-kerk) angst en haat een grote rol speelde. De hoofdpersoon, een jongen die net veertien wordt, ‘vindt de Heer’ in deze kerk, maar is zelf een product van zijn familie en omgeving en deelt hun lot. De levens van zijn stiefvader, biologische moeder en stieftante worden in het middelste deel (wat mij betreft) overtuigend neergezet in drie prachtige psychologische portretten.