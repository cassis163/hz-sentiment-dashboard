Tien mensen worden samen opgesloten in een garage. Hoewel het in eerste instantie niet duidelijk is waarom precies, blijkt al snel dat er maar één uitweg is. Elimineer de helft om de anderen te laten leven. Als deze tekst op de muur verschijnt, proberen de slachtoffers al snel een uitweg te zoeken uit de garage. Wanneer dit onmogelijk blijkt, begint het echte verhaal. Wie is het waard om te blijven leven?

Opvallend is dat het hoofdpersonage, Chleo, vragen stelt die ook als lezer door je hoofd spoken. Dit maakt het verhaal realistisch en zorgt direct voor een goed tempo. Vooral wanneer de beschuldigingen van personages beginnen, word je als lezer “verplicht” om door te lezen. De cliffhangers aan het eind van elk hoofdstuk dragen hier uiteraard ook aan bij.

Een groot pluspunt van dit boek is de ontwikkeling van het verhaal. Er is geen moment dat de lezer zich verveelt. Daarnaast is de persoonlijke groei die Chleo doormaakt leuk om te lezen. Zij verandert van een nietszeggend meisje, naar een initiatiefneemster.
Hoewel dit boek nog meer goede aspecten heeft – favoriete personages worden bijvoorbeeld niet gespaard – bevat het ook een minpunt. Ondanks dat de achtergrond van elk karakter wordt uitgelegd, mist af en toe de diepgang. De mensen in het verhaal zijn soms vrij oppervlakkig.

Al met al is dit een aangrijpend, realistisch verhaal. Vooral het realistische aspect zorgt ervoor dat je je als lezer constant in de schoenen van het hoofdpersonage kan plaatsen. Wat zou jij doen? Hoeveel is je eigen leven waard?