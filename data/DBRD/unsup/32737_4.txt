Een prachtige avonturenroman die je fantasie op hol doet slaan, en die historische feiten vermengt met fictie. Allerlei bijzondere karakters passeren de revue, en uiteindelijk blijken ze allemaal betrokken te zijn bij een zoektocht. In het boek worden de karakters in verschillende hoofdstukken uitgewerkt, waarna uiteindelijke alle verhalen samen komen. Het verhaal begint bij de jager Lorenzo Cassanova die exotische dieren vangt voor Carl Hagenbeck, die ze gebruikt voor zijn dierentuin. Cassanova vangt een dier dat zo uit de prehistorie lijkt te komen. Voordat Cassanova het dier werkelijk kan verkopen, worden beiden ziek. Hagenbeck krijgt het dier nog wel te zien voordat het sterft, voordat de tegelijkertijd stervende Cassanova kan vertellen waar hij het dier heeft gevonden. Vervolgens komen we bij Pi Ying, die in La Chinesca leeft. Hij is heer en meester over dit onderaardse gangenstelsel, een stad op zich waar honderden illegale Chinezen wonen. Dit gangenstelsel wordt gebruikt voor de illegale handel in opium en alcohol. Niemand kent de werkelijke oppervlakte van deze stad. Pi Ying moest als klein kind vluchten uit Shanghai. Tijdens zijn vlucht heeft hij drie ivoren bollen meegenomen, zonder de werkelijke waarde ervan te beseffen. Voor hem is het een bezit van emotionele waarde, voor anderen een financieel bezit. Andere bijzonder karakters zijn Rolando Hinojosa, een oud-dierenarts die na de dood van zijn vrouw samen met zijn kind wonderdrankjes verkoopt, en Karl Ritter, een voormalig spion die nog steeds rijkdom hoopt te vergaren en daartoe nu opeens een onverwachte mogelijkheid ziet. Dit zijn slechts enkele van de kleurrijke personages in dit bijzonder leesbare boek.