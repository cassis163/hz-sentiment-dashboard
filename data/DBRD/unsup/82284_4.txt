"Ongeveer een half uur nadat mijn broertje zijn eerste zoen kreeg, is hij onder de Van Marelbrug op het wateroppervlak te pletter geslagen." “Lief van je” van Roanne van Voorst grijpt je vanaf deze allereerste zin en laat je vervolgens niet meer los. Met prachtige woorden en beelden trekt ze je meer en meer in het hoofd van de getraumatiseerde hoofdpersoon en haar omgeving. Ze is nergens ongeloofwaardig of geforceerd. Roanne van Voorst heeft een boeiende roman geschreven, die je diep raakt en nog lang in je blijft zitten.

Het eerste deel van de roman beschrijft de situatie thuis na de dood van haar broertje. Haar ouders proberen het normale leven weer op te pakken, maar dat lukt de hoofdpersoon niet. Rêve gaat gebukt onder schuldgevoel. Ze trekt zicht steeds meer uit het normale leven terug om uiteindelijk in militaire dienst te gaan.
Het tweede romandeel beschrijft haar tijd in militaire dienst en vooral de kameraadschap en de speciale band die zij daar opbouwt met haar mentor. Als zij echter noodgedwongen naar huis terugkeert, wordt door een noodlottige gebeurtenis haar schuldgevoel nog groter en heeft ze nog meer moeite om zich staande te houden in de normale wereld.
Het laatste deel beschrijft het heden en de definitieve breuk met het alledaagse leven.

De gehele roman is geschreven in heldere taal met heldere beelden. Vooral in het tweede deel ligt het tempo van de gebeurtenissen hoog. De spanning wordt steeds verder opgevoerd en verslapt nergens.