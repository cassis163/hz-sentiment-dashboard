Op een van de zeldzame dagen dat Patrick Cusimano een dagdienst draait in de 24-uurs winkel waar hij werkt, ziet hij na afloop van zijn werk gothicmeisje Layla tegen zijn auto aangeleund staan. Ze zegt tegen hem dat zijn vader het jongetje Ryan Czerpak heeft vermoord. Patrick's gedachten gaan terug naar de bewuste dag. Dat zijn vader dronken thuiskwam en hij en zijn broer Mike niet wisten wat te doen. Uiteindelijk belt Patrick de politie en zijn vader wordt veroordeeld. Het voorval blijft de twee broers echter achtervolgen. Verna Elshere, het jongere zusje van Layla, wordt op school gepest. Layla wil haar beschermen en introduceert haar in de duistere wereld van de gothic. Dit leidt er toe dat Verna een keuze moet maken die ze liever niet wil maken.

Red jezelf is de derde thriller van de Amerikaanse schrijfster Kelly Braffet, echtgenote van Stephen King's zoon Owen. Het is echter de eerste die in het Nederlands vertaald is. In de Verenigde Staten is het boek, zowel door de pers als de lezers, goed ontvangen.

Het boek heeft twee verhaallijnen waarin een beperkt aantal personages voorkomen. Het eerste verhaal is dat van Patrick en zijn broer Mike. Het tweede dat van Verna en haar zus Layla. Deze personages worden al vanaf het begin goed uitgewerkt en de meeste hoofdstukken zijn geschreven vanuit het beeld van een van deze personages. Wie dit personage is, wordt in de eerste regel van dat hoofdstuk aangegeven.

Al snel is het duidelijk dat ieder zijn of haar geheimen heeft. Geen van allen heeft hier ooit met iemand over gesproken. Dat stilzwijgen leidt ertoe dat ze allemaal in hun eigen, in feite eenzame, wereld leven. En soms ook keuzes maken die, hoe moeilijk ze ook zijn, niet allemaal even goed uitpakken. Braffet heeft dit op een natuurlijke en realistische manier beschreven.

Door de vrij trage opbouw van het verhaal heeft Red jezelf niet de zinderende spanning die je van een boek met een dergelijke titel zou verwachten. Ondanks dat zit er wel degelijk een soort spanning in het verhaal. En dat is dan vooral het willen weten. Daarnaast is het overduidelijk dat Braffet naar een spannende climax toewerkt. Deze komt ook. In de vorm van een onverwachte ontknoping die tevens het meest spannende van het boek is.

Red jezelf heeft meer weg van een spannende roman dan van een thriller. Dat geeft niet, want het verhaal is intrigerend en boeiend genoeg om het aandachtig te blijven volgen. Braffet laat in het boek duidelijk zien dat het hebben van geheimen niet altijd gemakkelijk is en ook dat het maken van een juiste keuze, zeker als je problemen hebt, ingewikkeld kan zijn.