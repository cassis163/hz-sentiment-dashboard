Ze doet het met opzet, of toch niet? Het was na haar vorige thriller Sluipweg alweer lang wachten op een opvolger. Ingrid Oonincx schrijft tijdens haar vrije uurtjes, ze leidt daarbuiten nog een druk leven en draagt mooi zorg voor haar kroost. Medicijn, haar vierde thriller, dit keer met een bijzonder originele benadering en een gedurfd thema: hoe blijft men eeuwig jong? Moreel en ethisch beladen onderwerp, niet? Toch ook even de prachtige en vooral mysterieuze cover vermelden.

Over het verhaal zelf vind je ongetwijfeld elders meer dan voldoende informatie. Mooi om te volgen hoe het hoofdpersonage Ella transformeert van een gewone ordinaire vrouw, ietwat schuchter ook, in een stoere en zelfzekere dame die je als lezer weet te overtuigen. In haar eigen schrijfstijl en fraai taalgebruik, wat ik erg weet te waarderen, sleept dame Oonincx je mee in een spannend avontuur vol actie. Geen overdreven lange zinnen en vooral duidelijke dialogen. Ze gooit in dit boek maar al te graag een knipoog naar de sciencefiction. Dit laatste komt haar trouwens goed uit, af en toe flirt de auteur immers met de grens van geloofwaardigheid. Dit vergeef ik haar echter met veel plezier, ze bezorgt je immers een bijzonder interessante en krachtig neergeschreven thriller. Tevens krijg je een sterke plot, personages die echte mensen zijn van vlees en bloed.
Thema’s zoals dementie, cosmetica, antidepressiva, anti-veroudering passen perfect in het geheel en houden je constant geboeid.

Ingrid Oonincx verdient een extra pluim voor haar researchwerk; ze heeft zich meer dan uitvoerig gedocumenteerd. Een geslaagde thriller, waarin deze auteur zich prima heeft kunnen uitleven. Ze durft trouwens verder te gaan dan ze ooit voordien heeft gedaan. Ideaal leesvoer voor een vrouwelijk én mannelijk lezerspubliek. Spannend wanneer het dit ook moet zijn, boeiend ook van a tot z. Met Medicijn staat er een echt ‘Moordwijf’ op, dat ons in de toekomst ongetwijfeld nog veel dolle leespret zal bezorgen! Jammer genoeg kan ik dit boek op deze site niet belonen met 4,5 sterren, dus worden het er 4, maar dan wel ruimschoots verdiend.