Leif Davidsen is een Deense schrijver, journalist en correspondent. Inmiddels zijn vier boeken van zijn hand in Nederlandse vertaling verschenen. Nu ligt in de boekhandels: De vijand in de spiegel. Het is een verhaal over de gevolgen van 11 september voor Amerika en de internationale gemeenschap.

De Deense veiligheidsagent Per Toftlund krijgt de leiding over een speciale groep die onderzoek moet doen binnen fundamentalistische islamitische kringen. In Amerika biedt een Deens-Servische huurmoordenaar  Vuk  noodgedwongen zijn diensten aan aan de FBI. Hij is ontmaskerd, kan geen kant op en moet meewerken in ruil voor een nieuwe identiteit voor zijn gezin. De paden van beide mannen hebben elkaar al eerder gekruist (Enkele reis Kopenhagen). Gaat dit opnieuw gebeuren?

De vijand in de spiegel heeft als thema de gevolgen van de aanslagen op 11 september. Via de verhalen over Per Toftlund en Vuk worden verbijstering, angst en de politieke consequenties duidelijk.  
Als gevolg van de aanslagen wordt Vuk, die een rustig bestaan leidde in de VS, ontmaskerd. Hij kan een nieuwe identiteit verwerven als hij meewerkt. Tegelijkertijd volgen we de ontwikkelingen in Denemarken via Per Toflund. Leif Davidsen schakelt met veel gemak heen en weer tussen beide landen en geeft zicht op een scala aan ontwikkelingen. Soms lijkt het een soort journalistiek verslag dat inzichtelijk en meeslepend wordt opgediend. En het is nog een leerzaam ook!

Leif Davidsen schrijft toegankelijk en met vaart. Naast het beroepsmatige leven van Per Toftlund en Vuk wordt ook hun persoonlijk leven belicht. Per Toftlund is een sympathieke macho die het vrouwelijke schoon moeilijk kan weerstaan. Vuk is een killer die ook vecht voor zijn vrouw en kinderen. s Nachts komen angstige en bloederige dromen voorbij. Grote verdienste van Leif Davidsen is dat hij geen eendimensionale karakters neerzet. Doordat meerdere kanten worden belicht komen de personages tot leven met als gevolg dat je als lezer bij hen betrokken raakt. Bij de ontknoping vond ik iets teveel sprake van toeval. Maar dat neemt niet weg dat Leif Davidsen een gedegen, boeiende en goed geschreven politieke thriller aflevert over de gevolgen van 11 september voor de wereldpolitiek. Met echte mensen in de hoofdrol.