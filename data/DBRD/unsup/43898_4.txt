Het boek
Anna, een vlotte, zelfstandige vrouw van even in de vijftig, woont in de Vlaamse Kempen. Ze heeft regelmatig en goed contact met haar zus Sien, diens dochter Eline haar buurvrouw Marie.

Als Marie zich van het ene op het andere moment opvallend afstandelijk gedraagt, weet Anna dat er iets loos is. Als ook haar nichtje en rechercheur bij de Politie Eline, haar waarschuwt en Anna met regelmaat een vreemde man bij haar buurvrouw waarneemt is het mysterie compleet.

Ondanks de veelvuldige waarschuwingen van Eline is Anna niet voor rede vatbaar en vastbesloten uit te zoeken wat er aan de hand is. Ze raakt verwikkeld in een gevaarlijke situatie. Nog nauwelijks hersteld van de traumatische ervaring, gaat Anna met haar zuster Sien voor een korte vakantie naar Venetië. Hier blijkt dat het noodlot wel degelijk twee keer vlak achtereen kan toeslaan want ook hier krijgt Anna te maken met criminelen die het op haar en haar zus gemunt hebben. Weet Anna ongedeerd te blijven? Lees het in de spannende debuutroman ‘Hond in een kegelspel’!

Visie van de recensent
Als absolute Hollandse moest ik even wennen aan het Belgische sausje dat subtiel over de schrijfstijl van Gerits ligt. Aardig detail in dit licht is het feit dat ik mij bleef afvragen wat toch de titel betekende. Na enig zoeken kwam ik op internet terecht in het Vlaams woordenboek en daar trof ik de uitleg aan dat ‘als een hond in een kegelspel’ zoveel betekent als ‘slecht/node gezien zijn’.

Licht kritische noot: de details van de –niet altijd even relevante- achtergrondinformatie zijn mij iets teveel van het goede, althans, daar waar zij zijn opgenomen in de dialogen.

Neemt niet weg dat ‘Hond in een kegelspel’ naar mijn smaak een zeer geslaagd romandebuut is. Het leest plezierig weg en gaandeweg identificeer je je met de diverse karakters in het boek en valt het lastig weg te leggen. Dit heeft uiteraard niet in de laatste plaats te maken met de uiterst spannende situaties waarin hoofdpersoon Anna terecht komt.

Over de auteur
Viviane Gerits (1956) leeft al heel haar volwassen wereld in Antwerpen.
Ze studeerde gezinswetenschappen en gezondheidspsychologie en heeft sinds ze halftijds werkt eindelijk tijd om te schrijven.
Hond in een kegelspel is haar debuutroman.