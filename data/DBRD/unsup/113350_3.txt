Ayoola kijkt naar mijn spiegelbeeld.
‘We moeten het lichaam verplaatsen”, zeg ik.
“Ben je boos op me?”
Misschien dat een normaal mens boos zou zijn, maar wat ik nu voel is een dringende noodzaak om van het lichaam af te komen.

Ayoola is het zusje van Korede en een seriemoordenaar.
Is het moord of is het zelfverdediging?
Wat brengt haar tot een moord?
En waarom helpt Korede haar telkens weer?
Dan krijgt Ayoola een relatie met de man op wie Korede in stilte verliefd is.
Korede vreest het ergste….

“Mijn zusje, de seriemoordenaar” is een meeslepend verhaal over zusterliefde.
De schrijfster Oyinkan Braithwaite is van Nigeriaanse afkomst en dat zie je terug in sommige uitdrukkingen in het verhaal. Je krijgt een kleine blik in een andere cultuur, waar de invloed van vader en moeder en de macht van politie duidelijk aanwezig is. Het boek is luchtig geschreven in korte hoofdstukken en speelt zich af in deze tijd. Het wordt verteld vanuit Korede en switcht tussen heden en verleden.
Je vliegt door het boek, want je wilt weten wat er gaat gebeuren. Bovendien blijf je je afvragen wat de achterliggende redenen zijn waarom Ayoola een seriemoordenaar is. Heeft het met haar verleden te maken? Deze vragen worden helaas in het boek niet allemaal beantwoord.
Toch is het een prettig leesbaar verhaal, dat halverwege een beetje neigt naar een romannetje, maar uiteindelijk toch een eigen wending krijgt.