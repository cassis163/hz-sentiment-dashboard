Een goede plot met 2 totaal onafhankelijke verhaallijnen. Het duurt een hele tijd voor het verband tussen beide duidelijke wordt. Er wordt op een rustige, eerder intellectuele manier naar het einde toe gewerkt waarbij de spanning langzaam wordt opgebouwd. Een spanning die steunt op de nieuwsgierigheid van de lezer en minder op het thriller-gehalte.
Al is het geen grote verrassing, toch is het einde niet wat ik verwachtte. Er zaten echt wel onverwachte en spannende stukken in: de moorden, de ontmaskering, het verraad, de verkeerden gearresteerd...

Op basis van de cover stond het op voorhand al vast dat ik het een boeiend verhaal zou vinden en dat het mijn volle aandacht zou vasthouden. Mijn vertrouwen werd niet beschaamd. Het verhaal is zeker boeiend, zowel voor liefhebbers van mystery, pyramides en theorieën over het ontstaan van het heelal, leven en de mens. Ik had geen enkel probleem om er mijn aandacht bij te houden, wat door de vele personages wel nodig is, anders moet je hele stukken teruglezen.

Algemeen vind ik de schrijfstijl van Han Thomas prettig en begrijpelijk geschreven. Jammer van de vele cliffhangers die een tegengesteld effect hebben van wat de bedoeling is. In plaats van extra spanning te creëren, leiden ze de aandacht af van de verhaallijn. Na de cliffhanger gaat het boek verder met de andere verhaallijn wat ik nogal storend vond. Ofwel geen cliffhangers ofwel doorgaan met dezelfde verhaallijn na een cliffhanger.

Echt een internationaal mystery van hoog gehalte. Ik dacht in eerste instantie zelfs aan een Amerikaans schrijver, zeker niet aan een Nederlander.

Als ik het boek moet typeren: een Wetenschappelijk verantwoorde thriller (mystery).

De vergelijking met Dan Brown valt negatief uit voor Han Thomas en dat vind ik onverdiend. Hoewel het hetzelfde genre behelst, is dit boek anders geschreven dan de boeken van Brown. Minder puntje-van-de-stoel spanning en aktie en véél minder doden, meer tijd voor goed onderbouwde wetenschappelijke en filosofische redeneringen. Beide hebben hun verdiensten en ik lees ze graag zonder er een wedstrijd van te maken, ze zijn gewoon anders.

Binnen het mystery-genre is het thema van dit boek niet uniek, dat is nu eenmaal zo met dit genre. Een wetenschappelijke theorie (hier zelfs twee), een geheim genootschap dat zich bedreigd voelt en over lijken wil gaan, helden die een spoor over de hele wereld volgen en onderweg raadsels moeten oplossen, ... Dat de auteur zich aan de wetenschappelijke feiten houdt en zich niet verliest in wilde speculaties is al minder standaard. Dat er minder aandacht is voor eindeloze en gewelddadige achtervolgingen en meer voor de uitwerking van de theoretische basis is toch wel uniek te noemen.

Mijn conclusie: ik heb genoten van het boek en hoop dat er een vervolg komt. Met minder cliffhangers maar even goed wetenschappelijk onderbouwd.