Op de tafel ligt een prentenboek met een mooie natuurlijke kaft. In het rood zie ik een vergrootglas, die blijkt verzonken in de kaft bevestigd met eroverheen een plaksticker. De inhoudsopgave is al een speurtocht op zich. Met het vergrootglas valt te volgen dat er vele kleine beestjes aan bod zullen komen. Van wandelende takken tot wormen en van vliegen tot slakken. We zoeken naar achttien vlinders verdeeld over twee pagina’s en lezen dat in 1999 vier lieveheersbeestjes door NASA de ruimte in werden geschoten. Na wat activiteiten voor een insectendetective wordt keurig afgesloten met een verklarende woordenlijst.

Oma komt op visite en dat betekent meestal óf een spelletje spelen óf een boekje lezen. Ze pakt direct ‘Insectendetective’ erbij en de kleuter trekt de plaksticker van het vergrootglas af. Oma is dolblij en in haar nopjes met de loep, nu hoeft er geen kleinkind in haar tas te rommelen op zoek naar haar leesbril. Ze speuren samen ombeurten wat af. Er passeren zelf feiten de revue die oma nog niet wist. ‘Insectendetective’ blijkt een aanwinst niet alleen voor ons gezin, maar voor de gehele familie. Nu alleen nog maar duimen dat de peuter het vergrootglas niet verstopt zoals ze doet met al haar schatten.

‘Insectendetective’ tekst & illustraties van Maggi Li, Kosmos Natuur, april 2015

/Lmcmr