Ik kwam dit boek in het Engels tegen in de boekhandel en vond de cover zo mooi! Het was ook nog eens een hardcover dus ik besloot hem te kopen. Eenmaal thuis kwam ik erachter dat Corinne Duyvis een Nederlandse schrijfster is. Normaal vind ik het prima om Engelse boeken te lezen. Maar ik vind het toch een beetje raar om een boek dat door een Nederlandse schrijver is geschreven én in Nederland afspeelt, in het Engels te lezen. Daarom besloot ik toch ook het ebook nog aan te schaffen in het Nederlands.

Matig enthousiast
Zoals je wellicht al heb gezien bovenaan mijn review, heb ik dit boek drie sterren gegeven. Dat betekent dat ik niet enorm enthousiast was. Dit komt met name doordat ik enigszins teleurgesteld was dat dit verhaal zich niet in de ruimte afspeelt. Door het lezen van de intro, dacht ik dit eigenlijk wel. Het boek gaat over de tijd voor en na een inslag en zet een wereld neer die niemand meer kent en die geheel op z’n kop staat. Denise wil haar zus terug vinden en een plaats veroveren voor haarzelf en haar moeder en zus op het ruimteschip. Daarnaast zorgt haar moeder voor problemen en dreigt alles te verpesten.

Locatie
Waar ik ook een beetje moeite mee had, is dat het verhaal zich in Nederland afspeelt. Van te voren dacht ik dat ik dit juist heel leuk zou vinden voor de verandering. Ik ben met name een fan van contemporary boeken. Het genre sci-fi fantasy is nog redelijk nieuw voor me en heb ik pas in 2017 leren kennen. Maar als ik een sci-fi boek lees, vind ik het leuk dat ik mijn eigen fantasie los kan laten op de omgeving. Doordat dit verhaal zich in Nederland afspeelt, kon ik dat eigenlijk niet. Je weet immers hoe het eruit ziet. Het stukje waarin je je eigen fantasie kan loslaten ontbrak dus gedeeltelijk voor mij.

Autisme
Toch heb ik niet alleen maar negatieve dingen te vertellen over dit boek. Een groot deel van het verhaal speelt zich namelijk wel af op een ruimte schip. Ook al staat die gewoon op de grond en vliegt hij niet door de ruimte, vond ik dat wel heel erg leuk. Wat je ook al erg snel tegenkomt in het verhaal, is dat de hoofdpersoon Denise een vorm van autisme heeft. Van mij had het stukje autisme wel iets meer op de achtergrond mogen blijven, maar ik vind het wel heel goed dat Corinne er aandacht aan geeft! Ik begrijp nu wel beter hoe mensen met autisme denken en in welke tweestrijd ze soms zitten. Doordat Corinne zelf autisme heeft, kan ze het allemaal goed beschrijven.

Conclusie
Ik verwachtte helaas wat meer van dit boek. Als je van sci-fi houdt en het tof vind dat het verhaal zich in Nederland afspeelt, dan raad ik je dit boek zeker aan. Onthou dan dus wel even dat je geen ruimte verhaal moet verwachten.