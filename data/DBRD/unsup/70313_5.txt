Pitta van "onze" Belgische auteur Sterre Carron is het 11de boek van een spannende reeks. Ik las de eerste boeken van Sterre ook maar wat een verschil van verhaal en van spannende gebeurtenissen worden in dit boek beschreven!
Niet vanaf de eerste bladzijde, maar al vanaf de eerste zin houdt dit boek de lezer vast. Alle lezers waar ik mee gesproken heb, hadden hetzelfde gedacht.

In dit boek verdwijnt er een kindje uit een ziekenhuis. Dan verdwijnt er nog iemand en Rani Diaz, de hoofdinspecteur die in alle boeken van Sterre meewerkt, moet uitpluizen of beide verdwijningen met elkaar te maken hebben. Waar zijn de mensen die zijn verdwenen en worden ze nog levend teruggevonden? Er ontwikkelt zich een gans kluwen van raadsels voor de politie en in het zieke brein van de ontvoerder krijg je heel erge gruwelijkheden te lezen.

Het verhaal start spannend en wordt op geen enkel moment zwak. Het blijft beklemmend tot de laatste bladzijde.

Omdat dit het 11de boek is in een reeks, kan het toch apart gelezen worden. Sterre behandelt in haar boeken altijd een losstaande case, maar het persoonlijke leven van hoofdinspecteur Rani Diaz en haar team loopt als een rode draad doorheen de jaren.
Omdat de boeken zo intrigerend zijn, zetten ze je toch aan om andere delen te lezen, dus zo kan je ook meer te weten komen.

Dit boek is een door en door echte thriller, die zijn weerga weinig kent. Het is heel lang geleden dat ik nog zo een fantastisch spannend boek heb gelezen.

Ik kan niet anders dan dit boek een dikke 5 sterren geven (sterren aan Sterre...) want het verhaal is gewoon AF!
Dikke proficiat aan de auteur! Fier op dit Belgische talent!