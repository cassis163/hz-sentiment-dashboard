Auteur
Anja Maas is geboren en getogen in Alkmaar. Ze heeft als loonadministrateur gewerkt bij een WSW-bedrijf (vroeger werd dat een sociale werkplaats genoemd). Haar samengestelde gezin bestaat uit haar man en vier dochters. Naast haar baan is schrijven meer dan een hobby. Zo zet ze zich in voor schrijfvereniging ‘Vrienden van het schrijven NH’ als bestuurslid en ze is lid van de redactie. Maalstroom is het debuut van Anja Maas dit is ontstaan tijdens een onlinecursus o.l.v. Margreet Schouwenaar.

Binnen enkele minuten verandert het leven van Karin Buitendijk in een nachtmerrie. Haar driejarige dochtertje Kayla is volledig opgelost in het niets, samen met haar speelkleed en haar twee lievelingsknuffels. De politie kan geen enkele aanwijzing vinden.
Twee jaar na de vermissing komt Karin tot een schrikbarende ontdekking. De knuffels, die samen met Kayla zijn verdwenen, ziet ze tussen de andere knuffels aan het voeteneind van Kayla’s bedje staan. Ook de schoentjes, die Kayla droeg tijdens haar verdwijning, ziet ze in haar kast staan.
John, haar ex-man, en Evert, haar beste vriend, dringen aan op psychische hulp. Ondanks therapie en pillen, die haar suf maken, volgen onverklaarbare zaken elkaar onverminderd op. Karin hoort Kayla roepen en praten met haar pluchen vriendjes. Niemand gelooft Karin. Ze zakt steeds verder weg en verandert in een angstig, verward wrak.
De mensen om haar heen lijken allemaal iets van haar te willen. De stroom aan verwikkelingen stopt niet. Karin wil maar één ding, dat deze sinistere puzzel wordt opgelost

De proloog start met de verdwijning van het driejarig dochtertje van Karin. Vanaf dat moment hang je helemaal in het verhaal en is het niet meer mogelijk om het boek neer te leggen.
Je volgt Karin in haar wanhoop, zodra er steeds meer rare dingen gebeuren in haar huis, die allemaal iets te maken hebben met de verdwijning van Kayla.

Ze wrijft verwoed in haar ogen, spert ze wijd open en kijkt nog een keer. Daar zit de roze olifant, alsof hij nooit weg is geweest.
De twijfel is er niet alleen bij Karin maar ook de lezer krijgt sterk het vermoeden dat Karin niet helder meer kan denken. De adviezen die door haar ex-man John en vriend Evert dan ook gegeven worden lijken een logische start om de waanideeën van Karin te gaan onderzoeken. Desondanks voel je de drang om Karin te geloven en krijg je ook een soort van afschuw naar haar ex-man John die wel erg dominant overkomt.

Anja Maas geeft je het gevoel steeds mee te draaien in de maalstroom van Karin. Telkens als je het idee hebt dat de gebeurtenissen wel erg verdacht zijn en je Karin dus inderdaad wil adviseren zich te laten opnemen is er de volgende draai weer in het verhaal waaruit je kan concluderen dat Karin gewoon wel eens gelijk kan hebben.

De schrijfstijl is met korte zinnen en eenvoudige woorden heerlijk om te lezen. Anja Maas weet de spanning goed in het verhaal op te bouwen en je houdt vast aan een bepaalde stroom om zo zelf je hoofd boven water te houden. Het plot wordt met enige vaart uitgewerkt maar zorgt er wel voor dat je doorgaat totdat je de laatste pagina gelezen hebt.

Met het debuut Maalstroom mag Anja Maas zich zeker gaan mengen tussen de bekende auteurs die Nederland rijk is en hopelijk heeft ze nog genoeg inspiratie voor een volgend boek.

Leesplezier: 5
Originaliteit: 4
Psychologie: 4
Plot: 3,5
Spanning: 3,5
Schrijfstijl: 4,5

Ik geef Maalstroom van Anja Maas 4 sterren.

Danielle
Dank aan Godijn voor het recensie exemplaar