Ling en Luuk zijn dikke vriendjes; ze wonen naast elkaar en spelen elke dag samen.

Ling is een Chinees meisje met rode strikjes in haar haren en ze draagt vaak een rood jurkje.

Luuk is een Nederlands jongetje met blonde krulletjes. Hij draagt een tuinbroekje en gele klompjes.

Ze beleven elke dag wel wat.

Zo bouwen ze een hutje op zolder van de witte lakens die daar hangen te drogen. Luuk zijn maagje begint te knorren van al dat harde werken; hij gaat beneden chocolade halen waar ze heerlijk van smikkelen. Als mamma op zolder komt kijken is ze niet blij met wat ze ziet.

Ling is erg verdrietig; haar schildpad Sammy is weg. Ze zoeken overal. Uiteindelijk vinden ze hem wel op een heel bijzondere plek. Wil jij weten waar?

Luuk en Ling mogen logeren bij tante Jet. Ze vinden het niet leuk daar.
Ze moeten er ’s avonds in bed van huilen, maar tante weet een oplossing.

Ling en Luuk gaan de eendjes in de vijver voeren. Mamma heeft ze gewaarschuwd om voorzichtig te zijn. Luuk rent achter de eendjes aan en struikelt over een tak. Ling schrikt heel erg.

Luuk en Ling spoken van alles uit en hebben veel plezier samen, maar soms maken ze ook ruzie.

De kinderen beleven nog veel meer avonturen die je vast en zeker spannend, mooi of grappig zult vinden.

Met veel liefde zijn de alledaagse verhalen in eenvoudige taal geschreven. Kinderen zullen situaties herkennen, ervan leren of ermee kunnen lachen. Jammer dat het niet echt duidelijk wordt hoe oud Luuk en Ling zijn.
Het lettertype is groot; alles in hoofdletters. Dit heeft als nadeel dat een kind niet ziet wanneer een zin of woord met een hoofdletter geschreven moet worden. Ook sommige woorden lezen hierdoor als twee woorden, terwijl het één woord is. Misschien voor het volgende boek voor een ander (groot) lettertype kiezen? Elk hoofdstuk begint met een gekleurde tekening gekoppeld aan het onderwerp.

Taalkundig kan het net iets beter.
De hulp inroepen van een redacteur, die de fouten uit het boek kan halen en samen de puntjes op de i weet te zetten, zal de verhalen zeker ten goede komen en naar een hoger niveau kunnen tillen.

De verhalen met boodschap zijn plezierig om voor te lezen vanaf drie/vier jaar en om zelf te lezen tot en met acht jaar.

Miranda heeft zeker de potentie om uit te groeien tot een graag en veel gelezen kinderboekenschrijfster; vertellen en inleven in de beleefwereld van kinderen kan ze!



Verhalen: 5*****
llustraties: 4****
Schrijfstijl: 3***
Taalkundig: 3***