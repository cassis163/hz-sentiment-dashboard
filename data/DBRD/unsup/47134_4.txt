Wat een grappige chicklit-combi! Aan de ene kant neemt Diana Albrink je mee op avontuur in the big apple. Aan de andere kant laat ze je op een openhartige manier mee smullen (en soms huiveren) bij de mannen die ze in New York ontmoet.

Het boek komt al op de eerste bladzijde gierend op gang. Haar leven in puin: relatie op de klippen, huis een bouwval, tijd om naar de andere kant van de plas haar geluk te beproeven. Diana heeft een vlotte, vrolijke schrijfstijl. De dates die ze beschrijft zijn meestal vluchtig, altijd vermakelijk, de toeristische tips zijn wat mij betreft een geniale vondst.

Het boek is autobiografisch. In dat opzicht gaat Diana letterlijk met de billen bloot. Toch blijft het overduidelijk chicklit en vind er geen karakterontwikkeling plaats. Niet nodig voor dit genre, prima vermaak voor een warme zomer.