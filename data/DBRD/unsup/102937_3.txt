Minette Walters heeft ongeveer dertig bladzijden nodig om het verhaal neer te zetten: de ik-persoon, Connie Burns, is een oorlogsverslaggeefster. In een paar jaar tijd ontmoet ze op verschillende locaties een man die ze verantwoordelijk houdt voor seriemoorden die tegelijkertijd plaatsvinden. Ze gaat met deze verdenkingen naar de politie. Op de laatste locatie, Bagdad, komt ze te dicht bij deze man in de buurt. Ze wordt ontvoerd en na drie dagen losgelaten.
Daarna gaat ze terug naar Engeland en houdt ze zich schuil op het platteland uit angst voor deze man. Vanaf dan kabbelt het verhaal zich voort, maar tegelijkertijd broeit er van alles onder de oppervlakte. Hoe zit het met de oude vrouw van wie ze het huis huurt die op een nacht bewusteloos bij de vijver is gevonden? Wat voor geheimen heeft Jess, een vrouw die vaak bij Connie langskomt? En hoe zit het met Connie zelf? Wat is er eigenlijk allemaal gebeurd tijdens de ontvoering? De hoofdstukken worden afgewisseld met stukjes uit een verhoor met Connie direct na haar loslating. Langzaamaan worden allerlei zaken duidelijk. Minette Walters heeft hiermee weer een prima boek geschreven.