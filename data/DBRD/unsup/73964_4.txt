De ouders van Stein Knap zijn wetenschappers en hebben altijd antwoord op al zijn vragen. Toch is er een kwestie waar zijn vader hem niet bij kan helpen. Wanneer zijn moeder overlijdt, wil Stein weten waar ze is gebleven.

Stein heeft wel eens iets opgevangen over parallelle universums die naast elkaar bestaan. Dat zijn moeder in dit universum is overleden, betekent volgens hem niet dat dit in andere parallelle werelden ook het geval is. De oplossing: kwantummechanica. Stein verzamelt steeds meer informatie over deze wetenschap en de benodigdheden die hem in staat stellen om naar een andere wereld te reizen: een doos, een computer en een rottende banaan.

Wetenschap, en in het bijzonder kwantummechanica, zijn niet direct onderwerpen die je in een kinderboek verwacht. Tel daar de dood van Steins moeder bij op, en je verwacht een loodzwaar verhaal. Auteur Christopher Edge bewijst met Stein Knap en het mysterie van de parallelle universums het tegendeel. Alleen al de ondertitel - Of hoe je met een rottende banaan naar een andere wereld kunt reizen – wijst erop dat het boek ook de nodige humor bevat. Het beoefenen van wetenschap betekent ook dat alles niet in een keer goed gaat. Deze situaties toveren regelmatig een lach op je gezicht.
Edge weet daarnaast twee potentiële valkuilen te ontwijken. Samen met Stein leer je steeds meer over complexe wetenschappelijke vraagstukken, maar het wordt nergens onbegrijpelijk. Zelfs zonder wiskundeknobbel is het verhaal dus prima te volgen, terwijl de uitleg ook nergens te kinderlijk aanvoelt. Ten tweede wordt het verhaal nergens sentimenteel. Stein en zijn vader hebben net de belangrijkste vrouw in hun leven verloren, maar ze proberen zo snel mogelijk hun alledaagse ritme weer op te pakken. Met vallen en opstaan slaagt Stein hier wonderwel in. Het zijn juist de volwassenen die hem er telkens aan herinneren wat er is gebeurt en hoe hij daarop zou moeten reageren.

Christopher Edge toont met Stein Knap en het mysterie van de parallelle universums aan dat hij grote thema's als rouwverwerking en wetenschap kan behandelen, zonder dat een glimlach ver weg is.