Emma (41), kinderboekenschrijfster en pas gescheiden, probeert in een idyllisch huisje aan de rand van een Fries dorp haar leven weer op te bouwen. Vriendschappen bieden steun bij haar pogingen haar huwelijk (en de liefde) te overzien en zichzelf te hervinden. Geheimzinnige gebeurtenissen rondom haar nieuwe huis stapelen zich echter op. Emma hoort over een drama uit het verleden en voorvoelt steeds meer dat er iets staat te gebeuren. Een roman met mooi gevarieerde karakters. De bohemien Vince is plat en manipulatief, zijn e-mails aan Emma zijn vaak erg lang en hoogdravend. Andere karakters zijn toegankelijker. Het verhaal heeft een rustige opbouw en gevoelens worden minutieus uitgeplozen. Er is analyse en poëzie, spanning en romantiek, afstand en kwetsbaarheid. De roman heeft een subtiel, maar geslaagd thriller-element. Het inkijkje in Emma’s schrijversleven is interessant. Als geheel een uiterst origineel boek met een aantrekkelijk mysterieus tintje.