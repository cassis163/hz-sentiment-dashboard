Donna Leon, de vrouw die schrijft zoals een ander plaatjes inkleurt. Sfeervol, vol diepte en kleurrijk. Guido Brunetti mag blij zijn met haar. En met hem ook zijn vrouw Paola Falier, zoon Raffi en dochter Chiara. Samen vormen zijn een harmonieus en kleurrijk gezinnetje in Venetië; woonplaats en tevens werkplek van Commissario Brunetti.

Paola speelt in het leven van Brunetti niet alleen een belangrijke rol, ze heeft ook een niet te evenaren invloed op hem, de Commissario. Het is op haar initiatief als Brunetti eens gaat polsen waar de doofstomme jongen van de wasserij plotseling aan is overleden. De eerste stap bij ieder onderzoek is de identiteit vaststellen van de overledene. Hoe vreemd is het dan ook als Brunetti nergens een registratie kan vinden van de jongen.
Had iemand een groot belang om de inmiddels 40-jarige man zijn hele leven verborgen te houden? De voelsprieten van de Commmissario staan in een oogwenk recht overeind en zijn tanden klemmen zich vast rond de zaak, dit vraagt om een diepgaand onderzoek en daar is Brunetti goed in dus….

Het gaat bij de verhalen van Donna Leon niet om snelheid, bloed of verminkingen. Nee, op de eerste plaats staat de sfeer van het verhaal, daar is de auteur inmiddels een vakvrouw in geworden. Nadenkend moet ik vaststellen dat er in mijn geheugen weinig namen naar voren komen die dat kunnen benaderen, laat staan evenaren. Dat het leesplezier daarmee hand in hand gaan behoeft dan ook geen verdere toelichting. Het huiselijke van de familie Brunetti blijft ook voortdurend haar rol opeisen en dat moet binnen deze context ook.
Uiteindelijk doet Brunetti toch waarvoor hij is aangenomen bij het Venetiaanse korps, een zaak oplossen. Dan is iedereen tevreden en keert hij weer terug naar zijn Paola die hem opwacht met het glaasje grappa of een heerlijke vino rosso. Het politievak is nog zo slecht niet, tenminste in de verhalen van Donna Leon!!

Eindoordeel: 3 sterren

Spanning: 2 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 3 sterren
Psychologie: 2 sterren