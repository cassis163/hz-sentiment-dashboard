Het Jachtseizoen is het eerste deel van een nieuwe reeks met lonely wolf Carter Blake als protagonist. Hoewel het verhaal goed in elkaar zit en plezierig leest geeft het niet de ijzingwekkende spanning die beloofd wordt. Toch weet het verhaal wel te verrassen en wil je meer weten over de persoon Carter Blake. Wie is hij, waar komt hij vandaan en bovenal waarom heeft hij gekozen voor het leven dat hij leeft? Hoewel hij alleen werkt, wordt hij bijgestaan door de ambitieuze FBI-agente Elaine Banner, single moeder van een dochtertje. Samen starten ze een race tegen de klok om sluipschutter Wardell een halt toe te roepen en te voorkomen dat nog meer mensen het slachtoffer zullen worden van deze kille moordenaar.

Terwijl ik deze recensie schreef werd de fictie ingehaald door de werkelijkheid met de afschuwelijke aanslagen in Parijs. In Het Jachtseizoen gaat het weliswaar om een sluipschutter maar het resultaat is hetzelfde: onschuldige mensen worden een volkomen willekeurig slachtoffer van een nietsontziende gek met nationale angst en paniek tot gevolg. Beveiliging wordt opgevoerd en er wordt meer geld vrijgemaakt voor defensie en justitie. En daar zit eigenlijk ook direct het spanningsveld van dit boek. Er zullen altijd personen en instanties zijn die deze nationale angstgevoelens zullen aanwakkeren en bespelen voor hun eigen gewin. Personen die achter de schermen aan de touwtjes trekken en ongezien hun gang kunnen blijven gaan. En misschien is de dader in dat geval dan ook wel tegelijkertijd slachtoffer.

Hoewel het plot op het eind nog een aardige draai krijgt is het niet helemaal verrassend. Dat neemt niet weg dat ik het boek met veel plezier heb gelezen en graag wil weten hoe het verder gaat met Blake en hoe zijn personage zich verder ontwikkelt. Al met al een verdienstelijk debuut van Mason Cross.

Hoewel debuut niet helemaal opgaat, omdat hij onder zijn eigen naam Gavin Bell in 2009 al een boek heeft uitgegeven wat helaas geen succes was. Op aanraden van zijn uitgever is besloten om Het Jachtseizoen onder pseudoniem Mason Cross uit te brengen om zodoende een frisse nieuwe start te maken. En daar is hij prima in geslaagd.