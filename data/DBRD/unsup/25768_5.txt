De kaft van dit kookboek heeft mij al gelijk voor zich gewonnen. Vrolijk gekleurde kweeperen op een mooie hemelsblauwe achtergrond. Het straalt zomer uit. Dat kan wel kloppen want het is altijd zomer in Israel, het land van herkomst van Sarit Packer en Itamar Srulovich. Het boek neemt je mee op de ontdekkingsreis van de twee door Israel, via allerlei restaurants waar vele diverse gerechten worden geproefd. Dit echtpaar, dat elkaar in de keuken van een restaurant heeft leren kennen, heeft nu haar eigen restaurant Honey & Co in Londen.
Al bladerend door het kookboek wordt je geconfronteerd met namen van gerechten waarvan de meeste geen belletje zullen doen rinkelen. Gelukkig zijn er volop foto’s die voor zich spreken en zorgen dat je met interesse het recept doorleest. Iets wat overigens ook wordt geadviseerd door de auteurs in de basisinstructies.
Het kookboek heeft wel één duidelijk nadeel. Keuzestress gegarandeerd! Al nonchalant bladerend om een keuze te maken voor een etentje, moet je concluderen dat je niet kunt kiezen. Dit resulteert in een hele dag in de keuken waar dan de volgende gerechten uit het kookboek worden gemaakt: Hummus, Falafel, Bouikos, Pompoen-tahindip met geroosterde hazelnoten, fatoush, saffraan-citroentaart, pita brood en garnalen met sinaasappel, tomaat en kardemom. Kortom vrijdagavond werd het een Feast uit het Midden-Oosten.

Garnalen met sinaasappel, tomaat en kardemom
Dit is een heerlijk hoofdgerecht voor 2
Dit gerecht kan worden gemaakt met gepelde rauwe garnalen uit de supermarkt.Kun je grote garnalen vinden of gamba’s met de kop er nog aan, dat is des te beter. De saus krijgt dan nog een specifieker garnalenaroma. Gebruik je gepelde garnalen, doe er dan wat water bij.
2 el olijfolie
1 sinaasappel, in dunne schijfjes
2 tomaten, in dunne schijfjes
2 teentjes knoflook, gepeld en in dunne plakjes gesneden
2 takjes verse tijm
½ kleine rode chilipeper, zonder zaadjes en in dunne ringetjes
3 kardemompeulen (gekneusd)
12-14 grote garnalen (ca. 200gr na het pellen)
zeezout
vers gemalen zwarte peper
3-5 el water

Verhit de olie in een pan op hoog vuur, totdat er rook ontstaat. Leg de schijfjes sinaasappel voorzichtig in de olie en bak ze 30 seconden. Keer ze dan om met een vork. Voeg de tomaat, knoflook, tijm, chilipeper en kardemom toe en bak alles op hoog vuur tot de tomaat een beetje uit elkaar begint te vallen (na zo’n 2 minuten). Doe de garnalen in de pan en bestrooi ze met wat zeezout en peper. Bak ze een minuutje aan beide kanten. Doe 3 eetlepels water erbij en laat ze nog 2 minuten koken tot ze mooi roze zijn. Is de pan bijna drooggebakken doe er dan de resterende 2 eetlepels water bij, zodat je genoeg vocht hebt voor een sausje.
Serveer direct en veeg de saus van je bord met brood.

De dag in de keuken was erg goed besteed. De recepten zijn niet heel moeilijk, het is wel aan te raden de recepten eerst helemaal goed door te lezen voordat je begint met koken. Soms is het na de eerste keer lezen niet helemaal duidelijk wat je moet doen. Dit zou aan de vertaling kunnen liggen. Voor wat betreft de garnalen, ik heb voor 4 gekookt en heb daarbij 500 gram gepelde rauwe garnalen gebruikt uit het vriesvak van de supermarkt. Smaaktechnisch een prima keuze want de kruiden doen goed hun werk. Het was mij uit het recept echter niet duidelijk geworden of ik de garnalen had moeten laten ontdooien. Dit had ik niet gedaan. Hierdoor hoefde ik geen water meer toe te voegen omdat er nog genoeg vocht in de garnalen zat (precies genoeg voor het sausje).
Ook de gasten kregen keuzestress toen ik vroeg welk gerecht hun favoriet was. Er kwam even een hevig debat opgang met als uitslag dat er drie eerste plaatsen werden benoemd en vervolgens alle schalen leeg gegeten werden.
Dit boek is een must have voor de avontuurlijke eter en kok!