Alfons is het kleine broertje van Natalie. Natalie houdt van tekenen, voorlezen en knutselen. Alfons doet gezellig mee, maar hij blijkt toch over een pittig temperament te beschikken. Als hij op de dag, waarop voor Natalie alles misgaat, zijn tanden heeft gezet in haar lievelingsboek, heeft ze er genoeg van. “Alfons, nee! Dat is niet oké!” Ze maakt een boze tekening met een wervelstorm, krijsende beesten en een stout broertje. De excuses van Alfons wil ze niet horen. Maar terwijl ze in bad zit probeert Alfons het op zijn eigen manier goed te maken: hij wil het boek plakken.  

Dan gaat alles nog eens in de vergrotende trap mis: “Ik probeerde alleen het plakband te pakken, maar ik kon er niet bij.” Alfons haalt de stofzuiger erbij en je begrijpt het wel: de ravage is niet te overzien. Natalie krijgt medelijden met haar broertje en als ze ziet hoe Alfons haar tekening heeft afgemaakt is alles weer koek en ei!  

Het kleurige prentenboek in gemengde techniek is deels met witte achtergrond, deels in gele vlakken verdeeld. Natalie en haar broertje lijken kleine, lieflijke monstertjes, die zich gedragen als levensechte peuters. Het boek leent zich uitstekend om kleine ruzietjes tussen broertjes en zusjes bespreekbaar te maken. Hoe vervelend een jonger zusje of broertje ook is, aan het eind van de dag kunnen ze elkaar niet missen. Let ook op de schutbladen, die duidelijk bij het verhaal horen en illustreren hoe Natalie eerst lekker in haar eentje zit te lezen en aan het eind samen met haar broertje tekeningen maakt.  

Daisy Hirst woont en werkt in Londen. Alfons, nee! Dat is niet oké! is haar eerste prentenboek dat in het Nederlands taalgebied is uitgegeven. Zij maakt veel grafisch werk, o.a. met computertechnieken.