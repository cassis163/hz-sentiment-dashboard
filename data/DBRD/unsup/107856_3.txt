We maken kennis met Femke, Rutger en hun 3 kinderen op het moment dat ze net hun intrek hebben genomen in hun nieuwe woning. Terug naar de geboorteplaats van Femke was één van de eisen die ze haar man had gesteld nadat Femke er achter kwam dat Rutger een affaire had. Was Femke echt zo ingedut dat Rutger zijn heil ergens anders zocht. Waar was de ondernemende aantrekkelijke vrouw gebleven die Femke ooit was?

Ik kwam met een eisenpakket.Rutger gaf me tot mijn verbazing in alles mijn zin. Ik wilde weg uit Maarssen, terug naar mijn geboorteplaats, tijd voor zelfontplooiing en een baan.

Vanaf de verhuizing is Femke van plan om weer te gaan werken aan haarzelf en aan haar sociale leven. Ondertussen werkt ze samen met haar zus Mein(tje) in haar restaurant ‘Mein en Dein’.

Als blijkt dat buurvrouw Alies samen met twee van haar overgebleven vriendinnen jaarlijks naar Frankrijk gaat om tot rust te komen en te doen waar ze zin in hebben pakt Femke na enige aarzeling toch de uitnodiging aan om met ze mee te gaan. Ze rijden met de motor naar het huis van Alies haar familie in de Vallei van de Dordogne, een kleine Vinge aan de rand van het bos.

Alle vier de vrouwen kunnen doen en laten wat ze willen maar er is één eis: “What happens in the Vinge, stays in the Vinge”.

There’s a quiet storm

I think it’s you

There’s a quiet storm

And I never felt this hot before

Give me something that’s taboo

Gaandeweg blijkt dat Femke de plaats inneemt van vriendin nummer vier, Hazel, die spoorloos verdwenen lijkt te zijn. Femke is verantwoordelijk voor de maaltijden en hoeft alleen maar haar boodschappenlijstje aan te leveren. Tussendoor vermaakt Femke zich met wandelen, dagdromen en het oplossen van de verdwijning van Hazel. Femke komt steeds dichter bij de waarheid, maar niet iedereen is daar blij mee…

Lukt het Femke om het raadsel van de verdwijning op te lossen? Wat beslist ze voor haar eigen toekomst terug in Nederland, gaat ze haar eigen weg of blijft ze trouw aan haar gezin? Je leest dat natuurlijk zelf in De Midlifeclub.



Mijn mening:

De Midlifeclub is een vlot geschreven verhaal vanuit Femkes oogpunt. Het boek is opgesplitst in twee delen, ieder deel ingeleid door een gedachtespinsel van Hazel. Deel 1 beschrijft hoe de vrouwen zich voorbereiden op hun reis naar Frankrijk en deel 2 speelt zich af in Frankrijk.

In totaal 56 korte hoofdstukken waardoor je eventueel makkelijk een korte (lees)pauze kunt inlassen. De taal die gebruikt is, is goed toegankelijk en bevat geen ingewikkelde woorden. De stukjes songtekst die je af en toe door het verhaal heen tegenkomt slaan de spijker precies op zijn kop. Ze passen bij het verhaal.

Het boek heeft de vermelding van een roman daar wil ik dan wel aan toe voegen dat het er één is met spanning.