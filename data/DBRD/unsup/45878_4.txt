Luc Deflo (1958) is geen watje; zijn creatieve geest gaat geen uitdaging uit de weg. Zijn fans weten dat en kijken telkens uit op welke wijze deze Vlaamse topauteur de lezers weer eens zal verbazen. Met Onderhuids zorgt hij alweer voor de volgende surprise. Hij vormt met Aloka Liefrink (1979) een nieuw auteursduo: Deflo & Liefrink. Een oude rot, sorry Luc Deflo, gekoppeld aan een jong en bruisend talent. Bij Liefrink staat de teller momenteel op vijf boeken. Deze samenwerking zou dus voor het nodige vuurwerk moeten zorgen. Onderhuids is het eerste deel van een nieuwe serie van het pasgeboren schrijversduo.

Al op haar eerste werkdag bij de Hasseltse politie wordt de frivole Letse agente Masha Kirilenko naar een plaats delict gestuurd. Een vrouw wordt in haar flat gevonden, gewurgd. Een tweede moord die erg op de vorige lijkt, volgt al snel. Masha moet met haar collega Felix Debie op zoek naar de moordenaar. De poppetjes gaan aan het dansen. Terwijl Masha tracht af te rekenen met haar demonen uit haar verleden, zorgt een gekwelde ex-agent die kampt met zijn hormonen voor wat extra animo op het politiekantoor.

Als opwarmertje voor deze nieuwe reeks kan Onderhuids alvast tellen. Je voelt de hand van de ervaren meester, gesteund en aangevuld door de vrouwelijke psyche, passie en fijngevoeligheid van het jonge talent. De chemie die ontstaat uit deze samenwerking tilt deze politiethriller meteen naar een hoog niveau. De combinatie van de rauwe schrijfstijl van Deflo, aangevuld door de finesse van Liefrink resulteert in een vlotte politiethriller. De belangrijkste karakters worden keurig getypeerd, het zijn allemaal mensen met hun eigen persoonlijke trekjes en problemen. De spanning en zeker ook de onderhuidse, is constant voelbaar en wordt, naarmate het boek vordert, fel opgedreven. De moordenaar ken je snel; toch slaagt deze nieuwe tandem er met gemak in om je aandacht te krijgen en te behouden. De ogenschijnlijk koele agente Masha beschouw je oorspronkelijk als een bloedmooie, sexy dame en dan word je met haar verleden geconfronteerd en ontdek je de echte persoonlijkheid van deze vrouw. Dit zal wel de verdienste van Liefrink zijn, al weet je nooit met Deflo!

Beide auteurs zullen voortaan ongetwijfeld nog elk afzonderlijk thrillers schrijven. Na Onderhuids is evenwel duidelijk dat deze vlot rijdende tandem nog lang niet uitgebold is. De fans kunnen zich nog aan spannende thrillers met Masha, Felix en co verwachtenâ€¦ tenzij maestro Deflo er anders over zou beslissen en een volgende verrassing voor ons in petto heeft!