Bernice Berkleef is de Nederlandse auteur van het boek Flame, het eerste deel van de vijfdelige boekenreeks Divine Saga. Eerder schreef Berkleef al het jeugdboek Kim Dakerveld, de Missie, waarmee ze werd genomineerd voor de Zoute Zoen, de Vlaamse prijs voor kinderliteratuur. "Cody" is haar thrillerdebuut.

Jelka schrikt zich dood als het bedje waar haar zoontje Cody hoort te liggen leeg is. Ze raakt vervolgens helemaal in paniek als ze van de politie hoort dat haar partner Oscar zich op die bloedÂ­hete dag op het bureau gemeld heeft met in de de Maxi-Cosi hun zoontje Cody. Over de toedracht mogen ze haar niks vertellen. Jelka probeert te bevatten wat er gebeurt en probeert terwijl Oscar wordt vastgehouden op het bureau antwoorden te vinden. Maar hoe langer het duurt, hoe meer vragen ze heeft. Kan ze haar man nog vertrouwen? Of wil iemand anders hen iets aandoen? En waarom?

Het boek begint gelijk goed, van meet af aan zit de spanning er in. Halverwege werd het, door de verschillende uitgangspunten voor mij wat rommelig.
Er komen verschillende karakters voorbij en ik betrapte mezelf er tegen het einde van het boek op dat ik voor alle karakters een mogelijk scenario in mijn hoofd had waarom zij de dader zouden kunnen zijn. En uitgedaagd worden om zelf de dader te bedenken vind ik een groot voordeel van een boek. Het nadeel aan "Cody" was echter wel dat ik ook voor de echte dader het verhaal in mijn hoofd had en dat bleek te kloppen.
Hoewel ik het geen vervelend boek vond om te lezen was het daarmee wel ietwat voorspelbaar en dat is jammer.
De prettige schrijfstijl, niet te lange hoofdstukken, makkelijk taalgebruik, maken dat het lekker wegleest en de mooie quotes geven het een speciaal tintje.

Het boek voldeed niet helemaal aan mijn verwachtingen maar niettemin is het wel een verhaal dat ervoor zorgt dat ik een volgende thriller van deze schrijfster weer zou proberen.