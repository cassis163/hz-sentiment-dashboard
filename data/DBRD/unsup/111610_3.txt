Alice Bodin loopt weg op de trouwdag van haar zus Maureen. Alice is het zat, zij wil haar eigen leven leiden.
Twee jaar later wil Alice terugkeren naar de familie ranch waar zij is opgegroeid. Als zij naar huis loopt, stopt een man die haar een lift aanbiedt. Ze neemt de lift aan, maar dit betekent wel het einde van het leven dat zij kende en wat zij graag wilde.
De ontvoerder stopt Alice weg in een donkere kelder en geeft haar een andere naam. Hij neemt haar tot zijn vrouw en Alice is gedoemd haar leven vastgeketend, als slaaf van haar ontvoerder, voort te zetten.
In de tijd dat Alice gevangen zit, heeft Maureen 3 kinderen gekregen en vijfentwintig jaar later, is de ranch is een zeer succesvol familiebedrijf geworden. Alles lijkt voor de wind te gaan.
Bodine, de dochter van Maureen runt het bedrijf en doet dit boven verwachting. Het is haar passie, haar levenswerk. Als Callen, een kennis van vroeger, op de Ranch komt werken, roept dit verborgen gevoelens op bij Bodine.

Dan worden er 2 vrouwen dood aangetroffen, vermoord. Beide vrouwen hebben banden met het familiebedrijf. Wie kan deze moorden op zijn geweten hebben?
Niet veel later wordt Alice langs de kant van de weg gevonden, ze is zwaar gewond en weet niet meer wie ze is. Als zij herenigd wordt met haar familie herkent zij hen in eerste instantie niet. Door geduld en liefde bloeit ze langzaam op en komt de familie meer te weten over de ontberingen die zij heeft moeten doorstaan. Maar wie heeft haar toentertijd ontvoerd? En wat heeft Callen met de moorden te maken?
Het leven op de ranch zal in ieder geval nooit meer hetzelfde zijn.

Alhoewel dit boek met open armen zal worden ontvangen door de meeste van haar fans, was ik licht teleurgesteld. Het boek is geen thriller in mijn ogen, maar meer een spannende roman.
Net als haar andere boeken is de schrijfstijl door de niet te lange en makkelijk te lezen zinnen heerlijk snel. De personages zijn zodanig uitgeschreven dat je weet wie ze zijn, maar er genoeg blijft genoeg over voor eigen invulling.
Het verhaal van Alice is schrijnend, maar speelt helaas in het boek een ondergeschikte rol. Daardoor komt het verhaal niet echt van de grond. Juist omdat de achterkant van het boek over haar ging, wacht je op het moment waarop er meer informatie over haar komt en het leven bij haar ontvoerder. Het komt meer over als een verhaal over het familiebedrijf, onderlinge familiebanden en de liefde.
Mits men de juiste verwachtingen heeft, is dit een fijn tussendoor boek!