Met vlotte pen heeft Tess Franke haar tweede boek De beproeving geschreven. Het verhaal borduurt voort op haar, in 2006 verschenen debuut, De inwijding, dat ondanks enkele onvolkomenheden, goed werd ontvangen. De auteur heeft zich sindsdien verbeterd en heeft met De beproeving een eigen stijl weten te ontwikkelen. Met haar tweede boek laat Tess Franke zien dat een van oorsprong juriste ook een goede Nederlandse thriller kan neerzetten.
Ook in dit boek speelt de jonge strafrechtadvocate Femke Wolzak de hoofdrol. Ze werkt bij een vooraanstaand advocatenbureau in Amsterdam. Femke is in een zaak verwikkeld met Alwin Peerenboom. Zij moet ervoor zorgen dat de crimineel, die terecht staat voor zeven gevallen van moord, dan wel doodslag, vrijgesproken wordt. Een van de slachtoffers is zijn eigen vrouw. De zaak wordt er niet makkelijker op, omdat Femke persoonlijk de moeizame scheiding heeft geregeld. Eén van de slachtoffers was haar eigen vriend Roel en bovendien was ze zelf bij een van de slachtpartijen aanwezig. Weliswaar als slachtoffer, maar toch. Haar dubbelrol zorgt voor dubieuze ontwikkelingen gedurende het verhaal.
Dit is niet de enige zaak die ze op moet lossen. Femkes baas Theo Thans is een half jaar geleden overleden en hij heeft zijn aandeel in de zaak aan Femke nagelaten. De weduwe van Theo, Dieu, stelt daar twee voorwaarden aan. Theos naam moet zo snel mogelijk uit de bedrijfsnaam verdwijnen en ze kan altijd kosteloos een beroep op Femkes professionaliteit doen. Dat lijken twee eenvoudige voorwaarden. Maar als Dieu de zoon van de Amerikaanse ambassadeur kidnapt en hoofd blijkt te zijn van de CAC (Christians Against Crusade) wordt het toch iets ingewikkelder. Femke moet de kleine internationale groep verontruste Christenen in de ban zien te houden en tegelijkertijd mag ze de belangen van haar cliënt Alwin P. niet uit het oog verliezen.
Het zijn twee zware zaken voor Femke die ten prooi valt aan stress en vermoeidheid. Ze ziet prozac als de oplossing om zichzelf op te been te houden. Maar, niet alles draait om haar veelbewogen baan, het behouden van haar vriendschap is ook belangrijk. Tess Franke laat dit gegeven een bescheiden rol spelen in het geheel. Maar, de privé-momenten die Femke met haar vriendinnen op het Amsterdams terras doormaakt, geven het verhaal wel degelijk een persoonlijk tintje.

De hoofdstukken in het boek zijn opgebouwd uit dagen. De hele maand augustus volg je dag na dag Femkes inspanningen om haar twee zaken tot een goed einde te brengen. Het lijkt in zekere mate op een dagboekvorm, geschreven door advocate Femke Wolzak. Vooral voor Amsterdammers is het boek heel herkenbaar. De plekken waar de misdaden zich afspelen, bijvoorbeeld het Surinameplein in Amsterdam, kun je zo voor je zien. Dit maakt haar betogen tijdens de rechtzitting levendig.
De beproeving is een Nederlandse legal thriller over actuele zaken. Met haar kennis als jurist weet Tess Franke waar ze over schrijft. Door middel van vele scènes in en rondom Amsterdam wordt een herkenbaar en realistisch beeld van Nederland neergezet. Hoe echt het allemaal ook lijkt, in de verantwoording is te lezen dat bijna alles wat er in dit boek gebeurt, verzonnen is. Die kanttekening maakt het verhaal gelukkig niet minder geloofwaardig. De beproeving is een plezier om te lezen.