De Nederlandse schrijfster Joyce Pool startte haar carrière met kinder- en jeugdboeken. Met Kate Howard: Bloedlijn tracht ze nu een boek voor volwassenen uit te brengen.  

Het verhaal start bij de terechtstelling van Kate Howard, de vijfde vrouw van Henry VIII. Pool maakt van dit gekende gegeven een pakkende proloog. Vanuit haar torencel ziet Joan Bulmer hoe de jonge Kate Howard naar het schavot wordt geleid. Ze vraagt zich af of het haar fout was en of ze het had kunnen vermijden. Meteen word je meegesleurd, blijf je nieuwsgierig achter en besef je dat dit bittere ernst wordt.  

Dit fictieve verhaal, dat gebaseerd is op enkele waargebeurde historische feiten, wordt verteld vanuit de positie van de jeugdige juffrouw Joan Bulmer. Ze is van adellijke afkomst en wordt door haar vader volledig tegen haar zin en louter en alleen voor de huwelijksschat uitgehuwelijkt. We volgen haar wanneer ze enkele weken later fysiek mishandeld en psychisch getraumatiseerd haar huwelijk ontvlucht en tegen wil en dank gouvernante wordt van zes vooraanstaande maar onhandelbare meisjes.  

Eén van de meisjes is de wispelturige en praatzieke Kate, verlaten door haar vader en onder de hoede gebracht van haar tante. Kate is op dit moment nog een kind, maar hunkerend naar liefde weet ze al heel snel de nieuwe gouvernante, maar helaas ook de mannen in haar omgeving, rond haar vinger te winden. En ook als lezer ga je helemaal mee in dit sprookje.  

Want dat is het eigenlijk, dit aangrijpende verhaal over de ‘roos zonder doorns’: eerder een sprookje dan een historische roman. Een sprookje dat verteld wordt met een enorme vaart, spanning en dramatiek. Voor een historische roman is er echter meer nodig dan de achtergrond en de stamboom van de kille en op macht beluste Tudors. Alhoewel Joyce Pool hier en daar een sluier oplicht, blijf je toch een beetje op je honger zitten als je graag wat meer details over het leven in het begin van de nieuwe tijd wil te weten komen. Zo start ze het boek in de keuken van de Bulmers waar een herfstoogst wordt geschild, maar als je graag wilt weten hoe ze de groenten in de zestiende eeuw verder verwerkten en bewaarden, zul je van een koude kermis thuiskomen. Ook wanneer Joan gouvernante of hofdame wordt zouden er meer dagdagelijkse fragmenten verteld kunnen worden. Maar goed, in ruil voor de schaarste krijg je een spannend verhaal met veel vaart. Met de eenvoudige en vlotte schrijfstijl zullen bovendien de jongere en ook de minder op details beluste lezers en, laten we ze niet vergeten, haar huidige fans zich graag verliezen in dit spannende boek.  

Joyce Pool karakteriseert de hoofdpersonages Joan en Kate levensecht en vertelt ons over liefde, begeerte, leven en overleven. Kortom, een klein beetje geschiedenis in een groot sprookje voor enkele uren ontspannen leesplezier. En vergeet niet de moraal van het verhaal: geef je niet te gauw over aan een man of de toekomstige witte prins hakt je helemaal in de pan.