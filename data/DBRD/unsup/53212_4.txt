“Op zaterdag 22 mei 2016 om precies te zijn, besluit ik, Lilith Van Winckel, dat het tijd is om de dood op te zoeken”.

Er worden geen vraagtekens gezet bij het lichaam dat in stukken van het spoor wordt gehaald. Lilith Van Winckel had alle reden om zichzelf voor een aanstormende trein te gooien. Er wordt wel om haar gerouwd, maar het leven gaat gewoon weer verder. Totdat er vreemde dingen gebeuren en een alerte rechercheur hier vraagtekens bij plaatst. Dan blijkt dat Lilith met haar dood een ingewikkeld van tevoren beraamd plan in werking heeft gezet. Een plan dat hele verregaande gevolgen heeft.

De Vlaamse Pat Craenbroek debuteert met haar psychologische thriller Uitgebroed, die ik mocht lezen voor Vrouwenthrillers. Als kind won ze al opstelwedstrijden, maar ze koos voor een carrière als gerechtsarts. De drang om te schrijven verdween echter niet en in haar vrije tijd bleef ze stukken schrijven. Samen met feitelijke kennis en een ongekende verbeeldingskracht heeft dit uiteindelijk geleid tot Uitgebroed.

Wat direct opvalt aan dit boek is de aparte manier waarop het verhaal wordt opgebouwd. De lezer wordt vanaf de eerste bladzijde geconfronteerd met tijdssprongen, meerdere verhaallijnen en diverse vertelperspectieven. In eerste instantie lijkt niets ook maar iets met elkaar te maken te hebben. Als lezer begin je je af te vragen of de informatie op de achterflap wel klopt, het lijkt geen link te hebben met wat er gelezen wordt. Deze verwarring duurt vrij lang en pas in het tweede deel lijken de verschillende lijntjes betekenis te krijgen. Dan komt het verhaal echt op stoom en kun je niet anders dan maar blijven doorlezen. Het tempo gaat omhoog en wanneer de lezer denkt de puzzelstukjes op de juiste plaats gelegd te hebben blijken ze niet te passen. Meerdere plotwendingen leiden uiteindelijk naar een verbluffende plot en een onverwacht einde waar de lezer de eigen fantasie nog even op los kan laten.

In een tijd waarin zoveel thrillers verschijnen en het lastig is om nog echt origineel te zijn schrijft een debutante een thriller met meerdere lagen die lezers aan het boek gekluisterd laat zitten, die verbijstert maar ook ontroert. Pat Craenbroek verdient alle lof voor het indrukwekkende staaltje vakwerk dat ze heeft uitgebroed.