André vindt het niet leuk dat Sanne gepest wordt op school en al helemaal niet omdat Sanne er niets aan kon doen dat ze gehackt werd. Maar dan.... is hij ineens zelf slachtoffer van een hacker! Dát laat hij niet gebeuren en hij gaat samen met ethische hacker Rick de strijd aan tegen de criminele hackers. Hij vlogt zijn bevindingen in de cyberwereld. Maar als hij denkt een WhatsApp te krijgen van een klasgenoot dreigt het toch nog bijna mis te gaan.

Een heel herkenbaar verhaal, een must voor iedere jongere én hun ouders die eigenlijk ook niet weten hoe het nu zit in cyberland. Hoe kun je gehackt worden? En, wat nog veel belangrijker is, wat kun je er zelf aan doen om niet gehackt te worden? Ik heb in ieder geval gecontroleerd of mijn e-mailadressen "pwned" zijn (of mijn persoonlijke gegevens zijn aangetast door datalekken) en omdat in januari 2019 mijn mailadres blijkbaar in een collectie is opgenomen heb ik enkele wachtwoorden gewijzigd (die van de meest gebruikte apps en websites). De overige zijn aan de beurt op het moment dat ik die apps of websites ga gebruiken.