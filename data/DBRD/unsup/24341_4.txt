In Het spoor van de Amazones trakteert auteur Anne Fortier ons op een intrigerend verhaal dat zich zowel in de hedendaagse tijd als de klassieke oudheid afspeelt. Het verhaal wordt afwisselend verteld vanuit Diana Morgan, filologe en academica in Oxford, en de eerste Amazonekoningin Myrine. Behalve de twee verschillende verhaallijnen is het boek verdeeld over 5 delen: Schemering, Dageraad, Sol, Zenit, Eclips en Equinox. Deze verschillende delen van het etmaal verwijzen zowel naar het begin en eind van het moedige levensverhaal van Myrine als de speurtocht van Diana. Een speurtocht die Diana vanaf de Universiteit van Oxford naar de Algerijnse woestijn, de ruïnes van Troje en tenslotte naar het gure Finland leidt. Een speurtocht die bijna synchroon loopt aan de trektocht die de sterke en moedige Myrine in haar tijd heeft ondernomen en Diana wellicht het bewijs zal leveren dat de Amazones werkelijk hebben bestaan en niet alleen maar een legende zijn. Door elke verhaallijn van Diana te beginnen met een citaat uit de Griekse oudheid versterkt Fortier de link tussen het heden en het verleden nog verder.

Diana is al vanaf haar jeugd gefascineerd door de Amazones, niet in het minst door de invloed van haar excentrieke oma die beweerde er een te zijn voordat zij uit haar leven verdween. De uitnodiging van de mysterieuze Skolsky Foundation om bij een nieuwe geheime opgraving de tekst van een tot nu toe onbekend schrift te ontcijferen is de start van een bijzondere reis met grote persoonlijke gevolgen. Want wie is toch de ongenaakbare Ahmed die, later onder de naam Nick Barrán, telkens weer in haar leven opduikt. Maar is hij wel wie hij zegt dat hij is en wat is zijn relatie tot de in de archeologiewereld niet zo positief bekend staande al-Aqrab Foundation. Als dan ook nog collega-academicus Lord James Moselane, op wie Diana al sinds haar tienerjaren heimelijk verliefd is, opeens voor haar neus staat, raakt Diana steeds meer in verwarring. Ook de bemoeienis van Grigor Reznik, eigenaar van het door Diana zeer gewilde manuscript Historia Amazonum, maakt het allemaal nog ingewikkelder dan het al is. Tussen al deze verwikkelingen door is er nog volop ruimte voor de liefde. Beantwoordt James dan eindelijk Diana’s liefde of valt ze toch voor de onvoorspelbare Nick?

De tweede verhaallijn over Amazone Myrine, die met haar zusje Lilli en haar Amazone zusters op de vlucht is voor de hardvochtige Grieken en na vele omzwervingen in Troje belandt, is minstens zo interessant. De keuzes die zij maakt om haar zusters te redden zullen voor haar niet zonder grote gevolgen blijven. Houdt zij zich aan de eisen van de Amazones, die geen mannen in hun leefgemeenschap dulden, of verliest zij zich toch in de liefde met alle gevolgen van dien? Door het verhaal over Myrine, wordt duidelijk hoe de Amazones ooit zijn ontstaan en wellicht nog steeds onder ons zijn. Mooi hoe Fontier de Griekse legenden net een even iets andere draai geeft, waardoor een totaal andere kijk wordt gekregen op bijvoorbeeld de legende van Helena van Troje.

Anne Fortier levert na haar debuut en bestseller ‘Julia’ met deze tweede roman een fascinerend en prettig te lezen verhaal af waarin zij opnieuw laat merken dat zij haar klassieken kent. Leuk om op de website van de auteur (www.annefortier.com) te lezen dat zij al in 1986 (op 15-jarige leeftijd!) de plot voor ‘Het spoor van de Amazones’ bedacht toen zij met haar moeder op reis was in Tunesië en de Sahara. Dat het vele jaren doorpuzzelen het boek ten goede is gekomen blijkt wel uit het feit dat het verhaal de volle ruim 500 pagina’s boeiend blijft en geen moment verveelt. Een aanrader voor wie houdt van een romantische en spannende avonturenroman.