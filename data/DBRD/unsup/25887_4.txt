Om wat te verdienen werkt Rein als verzorger in de windhondenkennel van zijn moeder. Dat de kennel op de rand van de financiële afgrond staat, weet de wereld van de hondenfokkerij niet. Moeder Vera oogst lof voor haar windhonden. Om de kennel te redden vertrekt Rein met zijn zus Adelien naar de outback van Australië waar hun dromen op de proef worden gesteld.

Elfie Tromp zet de personages duidelijk neer. Rein is een computernerd. Zijn ouders zien een mislukte jonge man zonder ambities, en zien niet dat hij een druïde is in een online spel, waarbij hij opgeklommen is in de Europese toprankings. Daardoor willen de beste guilds (teams) dat hij met hen speelt. Hij leeft van pizza en voor zijn spel, niet voor geld, en worstelt met de ambities die zijn ouders en zus voor hem hebben. Hij woont in een beschimmeld huis dat hij deelt met een huisgenoot.
Zus Adelien is bijna het tegenovergestelde van Rein. Ze heeft een goedlopend administratiekantoor en is zeer ambitieus. Ze heeft haar leven exact vormgegeven zoals zij wil, behalve dat haar kinderwens nog niet in vervulling is gegaan. Vooral waar het de honden betreft heeft ze grootse plannen, die door de reis naar Australië in vervulling moeten gaan.
Zet daarnaast de zakelijke (lees dieronvriendelijke) wijze waarop in de Australische fokkerij met honden omgegaan wordt en er zit een dramatische ontknoping in het verschiet.

Tromp heeft een humoristische, realistische en tegelijk prachtige manier van schrijven. De personages komen in hun dialogen tot leven alsof ze echt bestaan. Vooral de tegenstrijdigheid tussen wat Rein wil en wat zijn familie vindt dat goed voor hem is, wordt goed uitgewerkt en leidt tot tragikomische wendingen in het verhaal. Rein heeft echt een andere stem dan de rest van zijn familie. Dat een groot deel van het verhaal vanuit zijn perspectief verteld wordt, doet het verhaal goed. Het haalt de spanning af van het succesvol moeten zijn. Want waarom zou je succesvol willen zijn als dat een leven vol stress met zich meebrengt dat je niet aankan en eigenlijk ook niet wilt?

De cover van het boek is werkelijk prachtig. Gelukkig is de inhoud van het boek dat ook. Elfie Tromp heeft een overtuigende roman geschreven over mislukken.