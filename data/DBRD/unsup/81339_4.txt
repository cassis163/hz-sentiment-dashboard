Bloedrood is de nacht is de debuutroman van Urban Waite. Deze 30-jarige auteur is woonachtig in Seattle en schreef hiervoor enkele korte verhalen. In 2012 wordt er een verhalenbundel van Waite uitgegeven in Amerika. De originele titel waaronder dit debuut is uitgebracht is The terror of living.

Phil Hunt is drugskoerier en vertrekt de bergen in om samen met een nieuw jongen een lading drugs op te halen. Bobby Drake is hulpsheriff in een klein plaatsje en verbaast zich over een achtergelaten auto. Hij trekt de bergen in om onderzoek te doen. Als de drugsdeal de mist in gaat rekent Drake wel de jongen in maar ontglipt Hunt hem. Drake gaat op onderzoek uit, maar ook de eigenaren van de drugs sturen iemand achter Hunt aan. Wat volgt is een spannende achtervolging met onverwachte wendingen.

Waite heeft een debuut geschreven dat bol staat van de spanning, met een bloedrood randje. De personages zijn goed uitgewerkt en hebben voldoende diepgang om boeiend te blijven. Geweld wordt niet geschuwd in dit strak in elkaar zittende plot, waarin de waarden goed en slecht opnieuw gedefinieerd worden. Naast een zeer spannende thriller leent dit verhaal zich voor een steengoede actiefilm.