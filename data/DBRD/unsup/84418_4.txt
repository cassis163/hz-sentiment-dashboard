John Verdon schreef eerder Think of a number  en Shut your eyes tight, die beide een groot succes waren.

Dave Gurney is eigenlijk niet gelukkig met zijn pensionering. Als zijn oude kennis Connie Clarke vraagt of hij soms haar dochter Kim wil helpen met het maken van een documentaire over de seriemoordenaar 'The Good Shepherd' aarzelt hij echter. Deze zaak was tien jaar geleden bijzonder geruchtmakend. Hij laat zich echter overhalen om Kim van advies te voorzien. Hij kan niet voorzien dat hij binnen korte tijd geheel bij deze oude en nooit opgelost zaak betrokken zal raken, op een manier die eigenlijk veel te dichtbij komt.

John Verdon is een meester in het neerzetten van regelrechte puzzels. Zijn boeken lees je niet voor het hoge tempo, de zinderende spanning of de creatieve manier waarop iemand aan zijn eind kan komen. Zijn boeken lees je voor het ingehouden, het net aan de oppervlakte liggende maar o zo gevaarlijke geweld dat dichterbij is dan je denkt. In Let the devil sleep  wordt bovendien prachtig neergezet hoe de hedendaagse media een slaatje slaan uit het verdriet van de slachtoffers. Gurney is geen superheld maar als hij eenmaal zijn tanden in een zaak zet gaat hij door tot het bittere einde. (Door: Jannelies Smit)