Er zullen niet veel voorbeelden zijn waarin een godsdienstige boodschap zo goed samen gaat met de eigenlijke werkelijkheid als in Het laatste licht van Terri Blackstock. Hoewel de kerk in het dagelijks leven van de meeste mensen is verdrongen door het bezoeken van woonboulevards op tweede paasdag, gourmetten met kerst en boodschappen doen op zondag, laat het boek zien welke rol het geloof ineens kan krijgen tijdens een crisis. De christelijke schrijfster Terri Blackstock heeft haar best gedaan een spannende thriller vorm te geven waarin God de hoofdrol speelt. Het is het eerste boek uit de 'Restoration' reeks.
Vliegtuigen die uit de lucht vallen. Autos die ineens midden op de weg stilstaan. Horloges die er mee ophouden. Sirenes blijven uit, de telefoonlijnen zijn dood. Terri Blackstock kaart een onderwerp aan dat uniek is en onwaarschijnlijk lijkt; het wereldwijd uitvallen van alle technologie zonder dat iemand weet wat de oorzaak is. En daarmee worden de carrièrevooruitzichten van Deni ook met de grond gelijk gemaakt. Evenals haar trouwplannen. Het enige wat ze nog heeft zijn haar familie en buurtgenoten. Ze komen erachter dat ze allemaal moeten samenwerken om te kunnen overleven. Elkaar vertrouwen blijkt alleen niet zo gemakkelijk, zeker niet wanneer iemand in hun wijk een moordenaar blijkt te zijn en Deni plotseling en zonder mededeling besluit samen met een vage kennis haar geliefde op te gaan zoeken.
Blackstock weet hoe ze de lezers bij het verhaal moet betrekken. Het is een origineel onderwerp waar iedereen zich in kan inleven. Dat is ook precies de reden dat het zo verlichtend en aangrijpend is. Hoe ons leven zou zijn zonder technologie gaat ons bijna te boven, maar Blackstock schetst een beeld waaruit duidelijk blijkt hoe materialistisch en individualistisch wij mensen eigenlijk zijn en hoe hypocriet er met het geloof wordt omgesprongen.
Toch zijn er wel een aantal kanttekeningen te maken. Ondanks de goede research en het feit dat religie in tijden van nood ongetwijfeld een belangrijke basis kan zijn, wordt er wel heel veel nadruk gelegd op Gods plannen met de mensheid. In principe is de link naar religie goed gelegd, maar omdat het zo sterk wordt opgedrongen is het iets te overheersend. Ook had het thrilleraspect beter uitgediept mogen worden. De spanning ontbreekt soms en het eind is nogal voorspelbaar. Daarnaast is de naïviteit van Deni soms behoorlijk ergerlijk. Hoewel Blackstock de motieven en gedachten van dit personage duidelijk heeft uitgewerkt, is ze er bij dit karakter niet in geslaagd medeleven op te wekken.
Al met al is Het laatste licht in zijn genre een goed boek met een origineel onderwerp dat veel stof tot nadenken geeft. Zeker na alle problemen rondom orkaan Katrina en 11 september is het onderwerp actueler dan ooit. Jammer alleen dat er niet wat meer mee gedaan is.