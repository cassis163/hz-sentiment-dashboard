Een boek dat mij bijna iedere pagina de slappe lach heeft bezorgd en waarvan ik van de eerste tot de laatste letter heb gesmuld, verdient dubbel en dwars 5 sterren. Ik mis hoofdpersoon Ava nu al!
Met al haar eigenaardigheden is Ava volstrekt authentiek en origineel. Ergens doet zij een beetje denken aan mannelijke equivalent Don in "Het Rosie Project", alleen is Ava echt véle malen grappiger. Het is hartverwarmend hoe zij het hart op de juiste plek heeft en hoe eigenaardig ook, op gewetensvolle wijze altijd goede bedoelingen heeft met haar medemens. Overigens zit het verhaal bomvol leuke personages. Van der Zwaan heeft een unieke humor in haar pen, waardoor ook behoeftige buurvrouw Gerda, puberdochter Cléo, lamzak ex-man Thijs en Ava's veeleisende moeder je laten schaterlachen. Wanneer de schoonbroer van moeders overlijdt, meldt zij dat het toch werkelijk niet te geloven is: dan wéét je al een jaar dat je doodgaat en dan heb je niks geregeld, wat een luiheid zeg.
Uit eigen ervaring kan ik melden dat de "gele vlinders", "rode stieren" en "blauwe pinguïns" uit de kantoorwereld géén fictie zijn. Dit kleurensysteem wordt daadwerkelijk in de corporate wereld gehanteerd, met vlaggetje en al. Voor een ieder die hiermee bekend is, is het heerlijk om je te bescheuren om hoe Van der Zwaan dit tenenkrommende systeem belachelijk maakt.
Een echte "pick-me-up" dus, dit boek. Is het dan alleen maar lachen, gieren en brullen? Nee. 19% kans op geluk is een meeslepend verhaal over iemand die leert bij zichzelf te blijven en heeft dus ook wel degelijk inhoud. Hopelijk komt Yvanka van der Zwaan snel met een nieuwe roman of een vervolg!