In Verhaal van een moeder volgen we Jessica, een vrouw die een sprookjesachtig huwelijk heeft met Matthew, wat ineen dreigt te storten op het moment dat Jessica zwanger blijkt te zijn. Ineens voelt ze zich verward en angstig, neergeslagen en weet ze niet hoe ze met deze sombere gevoelens om moet gaan. Verhaal van een moeder begint met een proloog die je direct het verhaal in trekt en allerlei vragen doet rijzen. Wat is er gebeurt? Hoe heeft het zo ver kunnen komen?

Amanda Prowse heeft een hele prettige schrijfstijl, waardoor je zo door het verhaal vliegt. Het heden en verleden wisselen elkaar af. Het heden wordt verteld in dagboekvorm, het verleden vertelt hoe het tot het heden heeft kunnen komen, wat er precies gebeurt is. Het heden en verleden wisselen elkaar af en zorgen zo voor constante spanning. Het boek begint met de trouwdag van Jessica en Matthew, gevolgd door hun huwelijksreis. Het geluk spat van de pagina’s af en is bijna voelbaar. Het heden is daarentegen grauw, donker en zwaar. Juist die afwisseling tussen intens geluk en totale depressie is heel bijzonder.

Verhaal van een moeder is een ontroerend en meeslepend verhaal over een zwaar onderwerp. Prowse weet Jessica’s depressie op een prachtige manier te verwoorden zonder dat het al te zwaar aanvoelt, waardoor je je steeds een beetje meer in kunt leven in de chaos die Jessica’s leven wordt. Hoewel ik in het begin Jessica niet zo kon waarderen, begon ik gedurende het verhaal steeds meer sympathie voor haar te voelen. Verhaal van een moeder is echt een prachtig boek en een absolute aanrader.