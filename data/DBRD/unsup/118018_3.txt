Dit boek heeft heel veel dat ik heel tof vond. Als geofysicus vond ik uiteraard het gegeven van een vijandige 'Vader Aarde' en een planeet die enorm tektonisch actief is heel interessant, net als de orogenes, mensen die steen kunnen manipuleren.

Hoewel ik niet zo'n fan ben van verhalen die in de tegenwoordige tijd zijn geschreven en al helemaal niet dol ben op jij-perspectieven, vond ik dit boek ook prettig lezen. Daarnaast boeiden de personages en de drie verhaallijnen me en vond ik het tof hoe de verhaallijnen bij elkaar kwamen.

Maar toch...

Er was een flink aantal dingen die me verwarden en daardoor uit het verhaal haalden. De setting, bijvoorbeeld, voelt vrij middeleeuws door de kleine, ommuurde gemeenschappen (comms; er zijn overigens ook megasteden) en doordat iedereen zich te voet of te paard verplaatst. Aan de andere kant heb je dan wel weer zaken als elektrische verlichting en is het taalgebruik van de personages af en toe wel erg modern.

Als geofysicus bleef ik me ook de hele tijd dingen afvragen over de platentektoniek, de tijdschalen, hoe orogeny werkt, etc. en dat haalde me af en toe flink uit het verhaal. (Vragen als 'Hoe kan iemand Syenite heten in een wereld waar geen stad Syene is waar de steensoort naar vernoemd kan zijn?' Waar ik me al niet druk om kan maken. Zucht. Uiteindelijk hield ik het er maar op dat het de Engelse vertaling van haar echte naam is.)

Ik denk dat ik dit boek meer had gewaardeerd als de setting iets anders was geweest (i.v.m. spoilers zeg ik hier niets specifiekers over). Ik had er nu af en toe flink veel moeite mee om (in goed Nederlands) mijn disbelief te suspenden, terwijl ik dat bij meer standaard fantasy niet zo heb. Daar roept mijn hoofd gewoon 'MAGIC!' wanneer er iets geks gebeurt. (Maar fantasy is sowieso niet echt mijn ding.)

Samenvattend: Goed boek, in een interessante setting en verteld op een niet-standaard manier. Voor mij bleven er te veel vragen onbeantwoord om echt van het verhaal te kunnen genieten, maar dat zegt waarschijnlijk meer iets over hoe vastgeroest (ha) mijn brein is dan over dit boek... Ik heb deel 2 inmiddels besteld bij de boekhandel en ben heel benieuwd hoe het verder gaat!