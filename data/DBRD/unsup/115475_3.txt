David Sheff schreef een boek naar aanleiding van zijn ervaringen met de drugsverslaving van zijn zoon Nic. Het waargebeurde verhaal werd verfilmd door de Vlaamse regisseur Felix Van Groeningen. Die maakte daarbij ook gebruik van het door Nic zelf geschreven boek over zijn eigen ervaringen in dezelfde periode, getiteld Tweak. De unieke combinatie van verhalen geeft een interessant inzicht in het leven met een verslaving.

Journalist David Sheff is wanhopig op zoek naar een manier om zijn zoon te redden van een Meth-verslaving. Hij probeert de situatie te begrijpen door meer inzicht te krijgen in de ziekte van zijn zoon. In zijn onderzoek spreekt hij met deskundigen op het gebied van oorzaken, gevolgen en de behandeling van verslaving. Nic zakt echter steeds dieper weg in de verwoestende cirkel van drugs, afkicken en hervallen en de rest van het gezin Sheff komt verder onder druk te staan. Nic blijft vluchten en David weigert los te laten.

“Ons verhaal is natuurlijk uniek, maar tegelijk universeel.”

Beautiful Boy is boven alles een persoonlijk verhaal, het verhaal over David en Nic en hun specifieke situatie. Toch zal het verhaal veel mensen die kampen met een drugsverslaving of -verslaafde waarschijnlijk wel aanspreken. David laat geen enkele gebeurtenis weg en de kliniekbezoeken, terugvallen en moeilijke gezinssituaties zullen, in welke mate dan ook, herkenbaar zijn.

De journalist in David is heel duidelijk te zien in Beautiful Boy. Niet alleen zijn ellenlange uitweidingen over onderzoeken en andere theoretische informatie over drugsverslaving zijn hier een voorbeeld van, maar ook de vele citaten uit literatuur, songteksten en films die hij gebruikt om bijvoorbeeld zijn hoofdstukken in te leiden. Deze citaten geven context aan het verhaal van David en Nic, ze laten ook zien hoe de band tussen deze twee hoofdpersonages is en wat hun bindt.

Sheff bouwt zijn verhaal grotendeels chronologisch op maar onderbreekt die chronologie op verschillende plekken om ruimte te bieden aan veel informatie over drugsgebruik, verslaafdenzorg en wetenschappelijke onderzoeken op het gebied van drugsverslaving. Deze uitweidingen lezen niet vlot en onderbreken het persoonlijke verhaal van David. Dat is jammer, hoewel de informatie voor lezers die geïnteresseerd zijn in de meer wetenschappelijke kant van verslavingen zeker veel toevoegt.

Iemand die zoekt naar een boek dat zowel een persoonlijk verhaal als een informatief boek over drugsverslaving is, is bij Sheff aan het goede adres. Toch is niet alleen de wetenschappelijke informatie langdradig, ook is er veel herhaling in het taalgebruik, de manier waarop dingen omschreven worden en de gebeurtenissen. Hierdoor sleept het verhaal een beetje voort zonder dat het de spanning van de lezer continu weet vast te houden. Een uniek verhaal, persoonlijk en informatief, een aanrader als je graag een diepgaand inzicht in verslaving en de gevolgen daarvan voor een gezin wil krijgen.