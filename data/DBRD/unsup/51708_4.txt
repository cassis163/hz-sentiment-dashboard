'Verroer je niet,' mompelde ik tegen de anderen. 'Hou oogcontact, maar verroer je niet.'
Terwijl ik dat zei, zocht de poema mijn blik. Haar ogen gingen wijd open en haar ronde pupillen verwijdden zich. Ze hief haar kop en snoof de lucht op. Toen gromde ze.
Ik probeerde een stap naar achteren te zetten. Ik wist dat ik dat moest doen, maar mijn benen weigerden dienst. Ik bleef staan waar ik stond en hield haar blik vast, en toen ik dat deed, leek alles om me heen te verdwijnen. (...) Een ruk aan mijn arm bracht me terug in het hier en nu, en ik zag de poema springen. Zag haar snijtanden flitsen in een grauw, zonder dat ze het oogcontact verbrak. (Let op! Deze recensie bevat spoilers van deel 1: Samenzwering).
Door Maya Delaneys moedervlek in de vorm van een pootafdruk valt het niet meer te ontkennen: ze is een skinwalker. Het is slechts een kwestie van tijd voordat ook zij de gedaante van een dier zal kunnen aannemen. Die bijzondere gave komt tot ontwikkeling  wanneer ze met haar vrienden in de wildernis strandt. Ze zijn op elkaar aangewezen om de weg terug naar huis te vinden. Maar kan Maya haar vrienden echt vertrouwen? En kan zij haar gave in bedwang houden, voordat het levensgevaarlijk wordt?
Roeping is het vervolg op Samenzwering en het tweede deel van de Darkness Rising-trilogie. Eerder schreef Kelley Armstrong de zeer succesvolle Darkest Powers-trilogie. Nadat Maya en haar vrienden in het eerste deel in een allesverslindende bosbrand zijn terechtgekomen, begint Roeping op het moment dat zij in een helikopter zitten om in veiligheid gebracht te worden. Terwijl de opluchting voor een groot deel overheerst, valt het Maya op dat de burgemeester, die ook in de helikopter zit, wel erg stil zit. De piloot reageert furieus; Maya en haar vrienden moeten bij hem uit de buurt blijven, hij ligt vast rustig te slapen na alle gebeurtenissen.
Ze hebben meteen door dat er iets niet klopt en trekken zich niets aan van de piloot. Als blijkt dat de burgemeester helemaal niet slaapt, maar buiten bewustzijn is, ontstaat er een worsteling met de piloot waarvan de vrienden meteen beseffen dat hij hen helemaal niet in veiligheid wil brengen, maar waarschijnlijk hoort bij de groep mensen die hen gevangen wilde nemen en die verantwoordelijk zijn voor de bosbrand.
Dan gebeurt er iets vreemds. Maya’s beste vriend Daniel raakt de piloot niet aan, maar toch valt deze neer. Maya staat hier niet al te lang bij stil, want ze ontdekt dat haar semi geliefde Rafe uit de helikopter dreigt te vallen. Het lukt hen niet om hem te redden, hij laat los en valt uit de helikopter…
Zo goed en kwaad als het gaat proberen de vrienden de helikopter aan de grond te zetten, maar deze missie mislukt. De helikopter stort neer en de vriendengroep belandt in de wildernis. Daar volgt een strijd op leven en dood met de groep mensen die verantwoordelijk is voor alle ellende en ontdekken de vrienden meer over hun afkomst dan hen lief is. Ook Maya ontdekt geheimen over haar verleden die schokkend zijn, terwijl ze ondertussen vecht tegen de aandrang om in een poema te veranderen. Het is nog maar de vraag of het de vrienden lukt om aan de groep te ontkomen en om te gaan met de wetenschap dat zij allen bovennatuurlijke wezens zijn.
Net als in de Darkest Powers- trilogie, die een klein deel uitmaakt van Darkness Rising, bouwt de spanning zich al snel tot ongekende hoogtes op. Door de vlotte, vaardige en beeldende pen van Armstrong besef je al snel dat je te maken hebt met een parel in het Young Adult genre. Zij weet als geen ander het verhaal bijna filmisch te omschrijven waardoor je de wereld om je heen tijdelijk vergeet. De karakters zijn zo levensecht  en goed uitgediept dat je niets anders kunt dan ieder van hen in je hart sluiten. Het zou mij niets verbazen als ook deze trilogie net zo’n succes wordt als Darkest Powers, want werkelijk alle elementen zijn aanwezig om er een groot succes van te maken.
Er is echter een zeer groot nadeel. Het is vrijwel onmogelijk om te wachten op deel drie, zo graag wil je weten hoe het afloopt. Het is bijna alsof je vrienden zich in deze levensgevaarlijke situatie bevinden en jij ze alleen kunt redden door snel verder te lezen. Kelley Armstrong mag zich met recht plaatsen tussen de beste auteurs in dit genre, zij weet met verve een dijk van een verhaal neer te zetten.

Uitgever: Moon
Prijs: 17,95