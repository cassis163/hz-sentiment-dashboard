In Entre Nous maken we kennis met drie vriendinnen. Fenna, Anne-Fleur en Joyce. Het verhaal wordt grotendeels verteld vanuit het perspectief van Fenna. Ze heeft een goede baan, maar is regelmatig weg voor haar werk. Wanneer ze een keer vroeger terug komt treft ze haar man thuis aan in bed met zijn secretaresse en hij zet haar vervolgens op straat. Maar ze laat zich niet op haar kop zitten en wil wraak. Ze neemt een onconventionele advocaat in de arm en vertrekt vervolgens naar Zuid Frankrijk om mee te werken bij de opbouw van een ouder wijnboerderij.
Anne-Fleur zit ook alleen, nadat haar man ervandoor ging met een veel jongere vriendin. Zij wil hem terug en wil daar een hoop voor doen. Ze sluit zich aan bij een groepje lotgenoten en beginnen aan hele bijzondere cursussen. Daarnaast kan ze fantastisch koken, wat een grote rol speelt in het verhaal.
Tot slot is er Joyce, een superzelfstandig kunstenares die een groepje van vier bejaarden schilderles geeft. Joyce is er om de andere dames te kunnen adviseren en ondersteunen. En de vier bejaarden laten ook regelmatig van zich horen en zijn zeer ondernemend.

Genoeg ingrediënten voor een heerlijke roman. Ivonne heeft een vlotte schrijfstijl en stopt veel humor in haar verhaal. Het hele avontuur van Fenna en haar vriendinnen gaat dan ook in een enorm tempo door en er komen erg veel thema’s voorbij. Overspel, kunst, architectuur, kinderen, paarden, problemen in een bejaardenhuis, wijnbouw en ook kleinere thema’s als anorexia, botox gebruikt en de modewereld komen voorbij. Het is dus erg veel, maar toch hindert het niet, het past er allemaal in zonder rommelig te worden.

Het verhaal speelt grotendeels in Zuid Frankrijk op een wijnboerderij en in Nederland, maar de omschrijvingen van Frankrijk spreken wel het meest tot de verbeelding. De tijd dat Fenna daar doorbrengt en haar ideeën voor het opknappen van de boerderij, haar ritten te paard door de omgeving, zorgen voor een loom vakantie gevoel. De sexy stoere buurman met zijn grote hengst dragen daar ook aan bij.

Entre nous is een snelle feelgoodroman, waarin veel gebeurt en ook een aantal verrassende wendingen heeft. Zo zijn de cursussen die Anne Fleur oppakt verre van normaal en is de wijze waarop Fenna de strijd aangaat met haar bijna ex-man zeer onconventioneel. De personages die als bij-personages voorkomen zijn nogal apart en enigszins uitvergroot en extreem, maar dat zorgt wel weer voor een stukje humor in het verhaal.

Voor wie toe is aan eens iets anders en toch een feelgoodverhaal wil lezen, zal in Entre nous vinden wat die zoekt. Een verhaal met liefde, humor, zon, kunst en niet alledaagse personages en gebeurtenissen, maken van Entre Nous een verrassend debuut.