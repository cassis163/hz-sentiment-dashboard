denk als hem, gedraag je als hem en beredeneer wat je, als dader zou hebben gedaan.
De ware fans herkennen dit als een wereldberoemde uitspraak van hun idool, Jack Reacher. Als boreling van Lee Child kan er in het elfde verhaal van deze reeks, De rekening, weer met volle teugen genoten worden van de ex-militair.
In tien voorgaande verhalen liet Child zijn volgelingen smullen van de spijkerharde avonturen van deze mannetjesputter. Uiterlijk zonder enige vorm van emotie, maar vaak overlopend van wraakgevoelens, is hij bereid tot het uiterste te gaan wanneer gerechtigheid om boete en straf schreeuwt. En of je in handen van Jack Reacher nog om spijt kunt gillen, hangt helemaal af van het feit of je de daar nog de gelegenheid voor krijgt. Hoogste tijd om te gaan ontdekken hoe Lee Child in de huid van Jack Reacher zijn slachtoffers de rekening laat voldoen.
Jack ontvangt een onverwachte geldstorting op zijn rekening die hem direct aan een code doet denken. Een code die de ontvanger oproept zo snel mogelijk andere leden van de Special Investigators op te zoeken. Aan deze speciale eenheid heeft Reacher leiding gegeven in zijn militaire periode. Wanneer blijkt dat een lid op een vreselijke manier aan zijn einde is gekomen, neemt hij al snel de verplichting op zich om de daders van deze laffe daad op te sporen en de rekening voor hun actie te presenteren. Met het verzoek om op passende wijze hun schuld te voldoen, bij voorkeur per direct.
Lee Child lukt het al ruim tien jaar om met regelmaat zijn lezers te verrassen met nieuwe avonturen van zijn geesteskind, Reacher. Je zou verwachten dat er een verzadiging op gaat treden bij schrijver en/of lezer. Niets blijkt minder waar. Deze ruwe bolster blanke pit bezit een dermate grillig karakter dat voor hem plaats is in ieder avontuur. En daar ontbreekt het in de fantasie van Child niet aan. Vechtend en speurend laat hij zijn geweten spreken en vecht in groepsverband voor gerechtigheid. Sterk teamwork dat zorgt voor het corrigerende werk. Soms met een vleugje humor, andermaal met Rambo-achtige scènes maar altijd vanuit een eerlijke geest. En ook al zijn de meeste spelers toch een slordige tien jaar ouder geworden, ze blijven aantrekkelijk, sportief, snel en sterk. Er is dus nog geen sleet te ontdekken. Child staat opnieuw garant voor een paar uurtjes stoer en mannelijk leesplezier.