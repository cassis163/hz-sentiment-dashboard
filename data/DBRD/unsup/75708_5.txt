Wie nieuwsgierig is naar het onbekende zal genieten van dit boek. Een losse opmerking van een vriend over een inbraak om veren wekt de belangstelling van Kirk Wallace Johnson. Die worstelt op dat moment met zijn werk, op zich ook een boek waard, wat hij dan ook heeft gedaan. Maar daar gaat dit boek niet over. De verendief gaat over een jongen die zich totaal verliest in een nieuwe hobby en als gevolg daarvan een ramp veroorzaakt.

Voordat Johnson het onvoorstelbare verhaal van de diefstal vertelt, neemt hij je eerst mee op reis met Alfred Russel Wallace, die andere ontdekker van de evolutietheorie. Dat stuk alleen al is een pageturner als je van avontuur houdt. Daarmee houdt het echter niet op, want vervolgens duikt Johnson de modewereld in, waar de veren van al die prachtige vogels (en vaak ook de hele vogel) die Wallace ontdekte werden gebruikt dat het een lieve lust was. Zelfs in die tijd vreesde men al voor het uitsterven van soorten en werden er maatregelen genomen om de business leuk te houden.

Pas dan komt Edwin Rist aan de beurt, een wonderkind dat al op jonge leeftijd helemaal opgaat in het dwarsfluitspelen. Zijn ouders leggen hem geen strobreed in de weg. Sterker nog, ze faciliteren hem (en zijn broer, ook zo'n wonderkind) op alle mogelijke manieren: hij vraagt, zij draaien. Op 11-jarige leeftijd raakt hij ge√Ønteresseerd in vliegbinden doordat zijn vader een video daarover zit te bekijken voor een artikel dat hij moet schrijven. Dat is het begin van wat gerust bezetenheid mag heten. Dat vliegbinden is een kunst, met name als het om vliegen voor het zalmvissen gaat.

Uiteraard faciliteert pa het geknutsel van zijn zoon en rijdt met hem naar de lokale hengelsportzaak om echte vliegen te leren binden. Fanatiek als Edwin, en later ook broer Anton, is, kent hij in korte tijd veel experts en zijn de experts onder de indruk vanwege zijn toewijding en gave om te binden. Een handboek van George Kelson, 'The Salmon Fly', wordt zijn bijbel. Enig probleem: hoe komt hij aan al die veren van exotische vogels die vereist zijn volgens Kelsons recept? Lange tijd heeft de handel het kunnen doen met de voor de mode gebruikte vogels en veren, maar die bron was langzamerhand opgedroogd.

Een van de binders zet hem op spoor van het Natural History Museum in Tring, waar al die vogels van Wallace opgeslagen liggen. Edwins geest begint te draaien, zou het hem lukken daar in te breken en de benodigde veren te roven? Het lukt hem en lange tijd komt hij ermee weg, maar uiteindelijk wordt hij toch gepakt. Dat feit is echter weinig bevredigend vergeleken met de enorme schade die hij de onderzoekswereld heeft toegebracht. Johnson probeert verwoed alsnog het bewijs te vinden dat het Rist wel degelijk ook om het geld te doen was, maar faalt helaas. Soms loont misdaad dus wel degelijk.