Korte inhoud

25 jaar geleden is er in een nacht tijd een muur om de provincie Atta, deel van het land Battalu, ontstaan. Het luidt het einde van een bloedige oorlog tussen Atta en de rest van het land Battalu maar het begin van isolatie. Wie heeft deze magische muur geplaatst en waarom?

Na 25 jaar isolatie wordt de jonge verkenner Ella ontboden in de hoofdstad Gransia, zij moet de kroonprins van Battalu door het Schemerwoud naar de hoofdstad begeleiden zodat er vredesverdragen en handelsakkoorden ondertekend kunnen worden. Wat een eenvoudige missie had moeten worden, draait al snel op een nachtmerrie uit als Ella wordt aangevallen door een duistere magiër.

Auteur

Karen Willekens (1976) uit Schoten zou als kind nooit gedacht hebben om schrijfster te worden. Pas na haar studie Ergotherapie kwam de interesse. Waar een tovenaarsleerling de deur opende, sloeg een onsterfelijke vampier die uit haar scharnieren en massa’s boeken passeerden de revue. Hoewel ze verschillende genres leest, blijft haar voorliefde voor Young-Adult boeken en Fantasy behouden. In 2012 zette ze zich achter haar laptop en begon te schrijven, hetgeen geresulteerd heeft in haar debuutroman ‘De Verkenner’. De Verkenner is het eerste deel van een trilogie.

Mijn mening

Allereerst wil ik de auteur bedanken voor het ter beschikking gestelde recensie-exemplaar.

In dit boek volgen we Ella, een jong en dapper meisje die werkt als Verkenner voor het land Battalu. Wanneer zij wordt ontboden blijkt als snel dat deze klus er een is met grote omvang. Er hangt veel vanaf. Gaande weg leert zij de mensen die met haar mee reizen steeds beter kennen, maar ook zichzelf.

Ik moet eerlijk bekennen dat ik voorafgaande aan dit boek er best tegenop zag erin te beginnen. Fantasy is over het algemeen een genre die ik probeer te vermijden. Ik heb er gewoon niet zoveel mee. Ik ben blij dat ik dit boek toch gelezen heb. Ondanks de nodige dosis fantasy in dit boek, werkt het wel voor mij. Vaak vind ik het een storende factor en kan ik niet wachten tot ik het boek weer weg kan leggen. In dit boek lijkt het allemaal te kloppen. Het is aanwezig, maar dit overdadig. Het past perfect in het verhaal, zelfs voor mensen die net als ik geen liefhebber zijn van fantasy.

Ella komt over als een spontane en slimme meid die op zoek is naar zichzelf. Ze is dapper en staat haar mannetje, maar tegelijkertijd is zij ook kwetsbaar en gevoelig. In het boek is goed te lezen hoe zij een doorgroei maakt en zichzelf ontwikkeld.

Het boek bevat ook de nodige romantiek. Heerlijk. Ondanks dat ik vaak nogal cliché is, wist de auteur mij wel te verassen. De diverse wendingen zag ik niet altijd aankomen en maakte dan ook dat ik verder wilde lezen.

De kaft is beschaafd en mooi. Wat ik wel jammer vind is dat de naam van de auteur heel klein op de kaft staat. Die had er wat mij betreft wel wat meer mogen uitspringen.

De Verkenner is het eerste boek in een trilogie en ik ben dan ook zeker benieuwd naar de vervolgdelen.