Kyra Slagter wordt op een maandagochtend vroeg uit haar bed gebeld door haar broer Jarno met de mededeling dat er een lijk hangt aan een lantaarnpaal in Amsterdam Noord. Kyra, die na het behalen van haar VWO diploma, forensische recherche wil gaan studeren, haast zich naar de plek des onheils. Daar aangekomen blijkt dat het haar leraar is daar hangt. Kyra besluit op eigen houtje op onderzoek uit te gaan.

Maud Mertens, rechercheur van de politie, is belast met het onderzoek naar de moord. Als kort na de vondst
van het lijk aan de paal een tweede dode wordt gevonden die sterke overeenkomsten heeft met de eerste moord, bestaat het vermoeden dat sprake is van een seriemoordenaar. Het wordt een race tegen de klok voor Maud en Kyra.

Het verhaal wordt verteld vanuit het perspectief van zowel Kyra als Maud, maar ook vanuit het oogpunt van de moordenaar. Wie dat is, weet je pas aan het eind van het boek.

Tussen de verschillende hoofdstukken door wordt nog een verhaal verteld namelijk dat van een onbekend meisje dat ergens in Engeland op de vlucht is. Vrijwel direct aan het begin van het boek blijkt dat de oudere zus van Kyra al vier jaar vermist is. Is zij het meisje dat op de vlucht is?

Wat ongelukkig gekozen vond ik de naam Kyra Slagter. Heeft heel veel weg van een bekende Amerikaanse auteur.

Het boek heeft korte hoofdstukken en leest daardoor zeer vlot. Al na de eerste pagina's zit de spanning er goed in. En dat blijft ook zo het hele boek. Het verhaal kent een zinderend einde waarna pas duidelijk is wie het heeft gedaan en waarom.

Behalve dan het feit dat de naam
Kyra Slagter weinig origineel is en mijn wenkbrauwen doet fronzen, is er verder niets negatiefs op het boek aan te merken. Fijn dat er nog zeker vier delen te gaan zijn in deze thrillerserie!