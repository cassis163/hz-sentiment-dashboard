Actueler kan een verhaal niet zijn. Het verhaal begint namelijk met de intocht van Sinterklaas. Dit jaar is het een extra beladen intocht, omdat er een heftige Pietendiscussie is en het schijnt dat er bewaking bij is. Sylvia gaat samen met haar zoontje Nick van drie kijken, samen met haar schoonzus Maura. De intocht verloopt goed totdat er een schot klinkt en er paniek uitbreekt. Sylvia wordt onder de voet gelopen. Als ze weer overeind komt, is Nick verdwenen. De nachtmerrie van ieder ouder, hij is weg. Ze doet samen met haar man David aangifte van vermissing. De politie stuurt een Amber alert uit maar Nick wordt niet gevonden. Haar schoonfamilie, aan wie ze een hekel heeft, is nu steeds bij hun thuis. Het is voor Sylvia niet te begrijpen waarom Nick het slachtoffer is geworden. Ze is er van overtuigd dat hij nog leeft en wil hem vinden. Echter heeft ze tegenover David en politie niet de waarheid verteld over haar verleden en dit achtervolgt haar nu. Ze durft haar verleden niet aan David op te biechten maar de politie komt er natuurlijk achter. Het verhaal gaat terug naar haar verleden. Ze moet naar bepaalde personen toe om het een en ander uit te sluiten. Nick is al een paar maanden weg en haar relatie met David wordt er niet beter op. Tegen zijn zin doet Sylvia van alles om Nick te vinden. Op een dag krijgt ze een ingeving en ze volgt haar gevoel. Wat er dan allemaal gebeurt, ga ik niet verklappen. Het is zeker thrillerwaardig.
Het plot is verrassend, dit had ik niet zien aankomen. Ik heb het idee dat het verhaal nog een vervolg zou kunnen krijgen.
De personages worden goed omschreven, vooral het karakter van Sylvia en haar vriendin Roline. Hierdoor snap je de denk-en handelswijze van Sylvia, je voelt haar angst en leeft met haar mee.
Het verhaal is zeer actueel, het is geen toeval dat het boek juist nu uitkomt. De cover behoeft geen toelichting denk ik. Het is een pageturner van de bovenste plank, je wil weten hoe het afloopt.
Dit is het debuut van Bianca Nederlof. Ze schrijft korte verhalen en minithrillers. Enkele van haar verhalen vielen in de prijzen bij schrijfwedstrijden en zijn gepubliceerd in verhalenbundels.
Ongrijpbaar is een zeer spannend en geslaagd debuut en smaakt wat mij betreft naar meer.
5 sterren.