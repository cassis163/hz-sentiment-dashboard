Sinds enige tijd woont en werkt de Nederlandse presentatrice en journaliste Marjolijn Uitzinger in Berlijn. Haar kennis over deze stad en ervaringen met de inwoners heeft ze gebruikt voor haar tweede thriller Citytrip Berlijn.
In Grünewald, een groene buurt in Berlijn, staat een sfeervol familiehotel dat gerund wordt door het echtpaar Lietzenburg en hun (aangetrouwde) kinderen. De Nederlander Thomas Dungelman, getrouwd met dochter Ursula, is de restaurantmanager. Het verhaal begint met de vondst van het dode lichaam van een hotelgast voorover liggend in een meertje vlakbij het hotel. De 'KriPo' (Kriminalpolizei) gaat op onderzoek uit. Al snel is Thomas, tot zijn grote verbazing, een van de hoofdverdachten. Hoe meer hij zijn best doet zijn onschuld aan te tonen, des te meer hij zich verdacht maakt in de ogen van de KriPo. Als dan ook nog een ander meisje dood wordt gevonden, dat voor haar dood flirtte met Thomas, lijkt zijn arrestatie onafwendbaar.
De plot van Citytrip Berlijn is origineel en verrassend. De ontknoping is onvoorspelbaar. Het is leuk voor de afwisseling een thriller te lezen die zich in Berlijn afspeelt in plaats van in de geijkte krimilanden zoals Zweden, de VS, of Groot-Brittannië. Dankzij de vlotte schrijfstijl van Marjolijn Uitzinger leest het boek lekker weg. De spanning is goed gedoseerd, al komt het verhaal erg langzaam op gang. Uitzinger legt in de eerste hoofdstukken te veel uit over de gang van zaken in het hotel en geeft te uitgebreide karakterschetsen van alle personages. 'Show, don't tell' was hier een goede leidraad geweest.
De relatie tussen Thomas en Ursula komt niet zo goed uit de verf. De lezer verwacht dat Ursula het moeilijk zal hebben tussen haar loyaliteit naar haar man enerzijds, en naar haar familie anderzijds. In het verhaal komt dit alleen tot uiting in haar afstandelijke gedrag richting Thomas. De spanningen die er ongetwijfeld zouden moeten zijn, blijven onderbelicht. Stevige dialogen zouden hier goed op zijn plaats zijn geweest. Het verhaal had dan meer diepgang gekregen en de personages meer overtuiging.
Met Citytrip Berlijn laat Uitzinger zien dat ze een goede, originele en spannende thriller kan schrijven. Als ze zich de volgende keer meer verdiept in de gevoelens en het gedrag van de personages en minder uitgebreide beschrijvingen geeft, dan liggen zeker vier sterren binnen handbereik.