Voor de kerkelijke leiders staat in dit boek van Peter Tremayne vanaf het begin vast wie de toekomstige aartsbisschop van Canterbury heeft vermoord. Maar de veroordeling van die dader zou kunnen leiden tot een politiek of zelfs een militair conflict tussen Ieren en Saksen. Daarom wordt de Ierse non Fidelma ingeschakeld om samen met de Saksische monnik Eadulf de moord te onderzoeken.

Fidelma is een 27 jaar oude non die in Ierland ook nog eens juriste is. Zij is juist in Rome - waar de moord plaatsvindt - om brieven van kerkleiders uit Ierland over te brengen. Tremayne beschrijft het Rome van 664 AD, met de kerkelijke gebouwen, het Collosseum en de catacomben. Dit alles maakt Lijkwade Voor Een Aartsbisschop heel sfeervol. Wel blijkt gaandeweg het verhaal dat bijna geen kerkelijk leider deugt. Dat lijkt me nogal gezocht.

Deze detective moet het niet hebben van actie. De meeste ruimte wordt in beslag genomen door dialogen. Daarbij wordt het perspectief wisselend gebruikt, zodat je weet wat verschillende romanpersonages denken. Fidelma komt regelmatig onsympathiek op mij over, omdat zij zich laatdunkend en hooghartig kan gedragen. Eadulf daarentegen is wel sympathiek, maar wordt door Tremayne neergezet als een niet al te snuggere man. Dat geeft natuurlijk een contrast met Fidelma, al is het een beetje te veel van het goede...

Lijkwade Voor Een Aartsbisschop is een zeer redelijke detective, die door de Roomse sfeer leesplezier verzekert. Ik hoop wel dat het volgende deel over Fidelma zich in Ierland afspeelt, waar deze non in haar natuurlijke omgeving is. Overigens wordt er van de reeks over Fidelma in Ierland een televisieserie gemaakt.