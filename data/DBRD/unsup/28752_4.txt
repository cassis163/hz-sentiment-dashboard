Had het boek al eerder gelezen maar nu nog eens gelezen. Doe ik eigenlijk nooit maar soms maak ik graag een uitzondering.

Rechercheur Michael Ormewood wordt opgeroepen voor een moord in een van de achterstandswijken van Atlanta: Grady Homes. Daar aangekomen blijkt dat er een prostituee op een gruwelijke wijze is omgebracht.

Het Georgia Bureau of Investigation, GBI, gaat zich er mee bemoeien in de persoon van Will Trent. Michael heeft het niet zo op met Will maar moet toch min of meer noodgedwongen met hem samenwerken aan deze zaak. Volgens Will valt deze moord in een serie moorden met dezelfde werkwijze en dat is de reden dat hij zich met deze zaak bezighoudt.

Dan slaat het noodlot toe, en wordt er een jong meisje dood gevonden in de tuin van Michael Ormewood. Is ze door dezelfde dader vermoord? Het lijkt er wel op, maar is het ook zo? En wat heeft John Shelley, die 20 jaar geleden werd veroordeeld voor de verkrachting van, en moord op, Mary Alice Finney, met deze zaak te maken? Hij is na 20 jaar weer voorlopig in vrijheid gesteld en is vastbesloten om nooit weer terug naar de gevangenis te gaan.

Ondanks dat al vrij vroeg in het boek duidelijk is wie de dader is, doet dat niets af aan de spanning van het boek. Ik heb het dan ook graag nog eens gelezen.