Hoewel het enige tijd geleden is dat ik zelf een tiener was, vermoed ik dat dit boek jongeren erg zal aanspreken. Het verhaal is niet te ingewikkeld en bevat geen dubbele lagen of moeilijke woorden. Tegelijkertijd is het wel ontzettend spannend. Ik denk dat het boek dus zelfs geschikt is voor jongeren die normaal niet zo vaak lezen.

Het boek is wisselend geschreven vanuit het perspectief van de meisjes die zijn overleden en degene die hen allemaal verbindt. De hoofdstukken die vanuit de meisjes zijn geschreven zijn steeds hetzelfde opgebouwd. Je leert de meisjes eerst kennen. Allemaal hebben ze enkele problemen die tieners zeker zullen herkennen. Dan beginnen ze vreemde brieven te ontvangen en uiteindelijk overlijden ze. Alleen Tess is een tikje anders. Het perspectief van degene die de meisjes verbindt is duidelijk te herkennen doordat het in rode letters is geschreven.

De hoofdpersonen in het boek zijn allemaal typische pubers, maar verschillen wel erg van elkaar. De manier waarop ze met hun problemen omgaan verschilt enorm en is interessant om te lezen. Ook de manier waarop ze reageren op de vreemde brieven die ze ineens krijgen is verschillend. Doordat lang onduidelijk blijft waarom de meisjes zelfmoord plegen en waarom ze dit allemaal vlak achter elkaar doen, wordt het boek erg spannend. Ook is al snel duidelijk dat de meisjes met elkaar te maken hebben, ook al zitten ze in verschillende klassen en kennen ze elkaar nauwelijks. Maar hoe dit precies zit, wordt pas op het laatste moment duidelijk.

De schrijfstijl in dit boek is fijn. In duidelijke bewoordingen wordt uitgelegd wat er allemaal gebeurt. Het lezen gaat daardoor erg makkelijk en snel. Dit is fijn, want door de spanning in het verhaal wil je ook graag doorlezen.

Na de sterke epiloog komt nog een verrassing en die vond ik heel erg goed. Hetgene wat de lezer na de epiloog nog te lezen krijgt, vond ik erg indrukwekkend. Dit stuk van het verhaal is daadwerkelijk hartverscheurend en Mel Wallis de Vries maakt hiermee een uiterst sterk en uiterst belangrijk statement.

De schrijfster heeft me positief verrast met dit boek Ze zet een sterk verhaal neer zonder het nodeloos ingewikkeld te maken. De hoofdpersonen zijn zo beschreven dat je je goed in hen kunt inleven en de spanning in het boek wordt goed opgebouwd. Het einde is erg goed en de verrassing die je na de epiloog nog krijgt vond ik zelfs geweldig. Het boek is zeer geschikt voor tieners en waarschijnlijk ook voor volwassenen die behoefte hebben aan een niet al te dik en niet al te ingewikkeld boek dat nagelbijtend spannend is.