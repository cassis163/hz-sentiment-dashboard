Alex Cross en James Patterson, wie kent ze niet? Waar we in 1993 voor het eerst kennis maakten met Alex Cross, kunnen we inmiddels niet meer om deze sympathieke rechercheur heen. Al twintig jaar lang maakt Cross zijn opwachting in de thrillers van James Patterson en is hij uitgegroeid tot een ware cultheld — net zoals zijn schrijfvader overigens. Ren, Alex Cross is al nummer 18 in de reeks.
Alex Cross wordt gestalkt. Een onbekende man houdt Alex en zijn familie in de gaten. De man achtervolgt hen, beschuldigt Alex van nalatigheid en onprofessioneel handelen, en heeft als doel hem zwart te maken. De reden is onbekend, maar feit is dat Alex dit er niet bij kan hebben. Hij heeft het namelijk druk genoeg met misschien wel de grootste zaak in de geschiedenis van Washington. De vondst van drie lijken is de aanzet tot een gecompliceerd moordonderzoek. Het lichaam van een jonge vrouw prijkt bungelend en vol in het zicht aan een touw buiten aan een gebouw. De autopsie wijst uit dat er minder dan achtenveertig uur voor haar dood weeën bij de vrouw zijn opgewekt, maar de baby is spoorloos. Tegelijkertijd wordt er nog een dode vrouw gevonden, achter in de kofferbak van haar eigen BMW. Onvermijdelijk wordt gedacht aan een seriemoordenaar, want geweld komt nauwelijks voor in Georgetown, de vredigste wijk van Washington. De kunst voor Alex Cross is om de moordzaken op zichzelf te bezien, zonder ze met elkaar te vergelijken. Maar naar verbanden wordt wel degelijk gezocht. Zeker als er een derde lijk wordt gevonden, ditmaal van een mannelijke student.
Een zware, drukke taak voor rechercheur Cross, die zich volledig op de drie moordgevallen richt, maar daardoor geen oog heeft voor de gestoorde stalker. Wanneer er meerdere lijken worden gevonden, neemt ook de druk van het volk toe. Is er een seriemoordenaar actief? Tijd voor rust heeft Cross amper. In de spaarzame momenten dat hij thuis is, vindt hij deze ook niet. Een mokkende adoptietiener zorgt juist voor onrust in het gezinsleven van de hardwerkende rechercheur. Het is zaak voor Cross om werk en privé gescheiden te houden, maar dit wordt bemoeilijkt door de gestoorde stalker, die overal opduikt waar Cross zich bevindt.
James Patterson houdt de lezers met dit nieuwste Crossavontuur weer op het puntje van hun stoelen. In een vlotlezende en zeer toegankelijke stijl, die zich kenmerkt door eenvoudige zinnen en ultrakorte hoofdstukken, weet hij de spanning hoog op te voeren. Door het ik-perspectief ontplooit het verhaal zich door de ogen van Alex Cross en zit de lezer in het centrum van het moordonderzoek. Vragen die na de moorden naar voren komen, zijn ook de kwesties die de lezer bezighouden. Wat zijn de verbanden tussen de moorden en hoe leiden deze naar een mogelijk motief van de dader? Of zijn er meerdere daders en hebben de moorden niks met elkaar te maken? Het talent van Patterson is om de antwoorden zo lang mogelijk uit te stellen en pas op het eind met een enigszins voorspelbare climax te komen.
De ingrediënten die Patterson in zijn thrillers gebruikt, zijn bekend, maar toch blijft er een aangenaam product uit ontstaan. De mix van spanning en emotie bewijst nog steeds zijn waarde. Nog altijd is de chemie tussen James Patterson en Alex Cross aanwezig. De ervaring die beide mannen in al die jaren hebben opgebouwd, zorgt er nog steeds voor dat miljoenen lezers wereldwijd aan de verhalen gekluisterd zitten. En terecht!
Never change a winning team! Het winnende team is in dit geval het duo Patterson en Cross, en de auteur heeft geen reden om deze succesformule te veranderen. Waarom zou hij ook? Zolang in Washington en omstreken de misdaad aanwezig is, en zolang Alex Cross deze zal bestrijden, zullen de lezers aan hun trekken blijven komen. Ren, Alex Cross is wederom zeer vermakelijk leesvoer!