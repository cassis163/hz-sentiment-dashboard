Alweer enige tijd terug ontving ik ‘Vijftien’, een Young Adult geschreven door Marlies Slegers en uitgegeven door Luitingh-Sijthof. De hardcover editie heeft zowel op de voorkant als de achterkant een opvallend duidelijk lettertype. De titel valt extra op door het gebruik van de rode kleur, de kleur die terugkomt op de zijkant en achterkant van het boek. Het onderschrift bij de titel zorgt voor spanning en maakt gelijk nieuwsgierig naar het daadwerkelijke verhaal.

De 15-jarige Elena zoekt sinds de dood van haar vader afleiding online. Ze probeert op die manier haar eenzaamheid, frustraties en gevoel niet begrepen te worden te verwerken. Ze krijgt contact met Tim en kan bij hem alles kwijt. Langzaamaan wordt zij dan ook verliefd op hem en besluit hem in het echt willen ontmoeten. Ook de 17-jarige Job probeert op zijn manier, kickboksen helpt, zijn turbulente verleden te verwerken. Job probeert tevens zijn vader, die zeker niet de makkelijkste is, tevreden te houden. Als Elena verdwijnt lijkt al zijn harde werken in het niets te vallen. Wat de twee jongeren met elkaar te maken hebben ontwikkeld zich in een spannend, actueel en realistisch verhaal.

De schrijfstijl leest vlot, er is gebruik gemaakt van fijne leesbare bewoording passend bij het YA genre. De opdeling in hoofdstukken maakt duidelijk om wie het gaat en zorgt voor vaart in het geheel. De karakters zelf, zowel Elena als Job bijvoorbeeld, hebben in het verhaal weinig diepgang. Ze hadden, wat mijn smaak betreft, nog wel iets meer uitgewerkt mogen worden. Maar ik denk dat Marlies Slegers een bepaalde boodschap wil overbrengen met dit verhaal, namelijk pas op met wie je online vertrouwt en met wat je allemaal deelt. Hierdoor is de psychologie van de personages ansich minder van belang. Het is absoluut een aanrader voor jongeren in de huidige maatschappij, waarbij het veelal draait om social media. Het gevaar wat daarin schuilt. Je hoeft daar niet een naïef, niet nadenkend, oppervlakkig type voor te zijn, het kan iedereen overkomen.

Ik geef dit boek 4 sterren

Spanning: 7
Plot: 7
Leesplezier: 6
Schrijfstijl: 8
Originaliteit: 7
Psychologie: 6