Vermist is het vierde boek van deze Amerikaan uit Boston. Na Denk aan Sarah is dit zijn tweede boek dat in het Nederlands vertaald is, maar het zou de eerste in een reeks moeten worden met politieagente Darby McCormick in de hoofdrol.
1984. In het fictieve, in de schaduw van Boston gelegen, dorpje Belham zijn drie tieners, waaronder Darby, getuige van de moord op een onbekende vrouw. De dader merkt hen op en probeert zich te ontdoen van deze ongewenste getuigen.
2007. Darby maakt ondertussen deel uit van het politiekorps en helpt bij het onderzoek naar de verdwijning van Carol Cranmore. Terwijl de zoektocht vordert wordt alsmaar duidelijker dat er een uiterst sluwe seriemoordenaar aan het werk is. Zullen ze hem te pakken kunnen krijgen? En zal Carol nog levend teruggevonden kunnen worden?
In het eerste deel, dat in het verleden gesitueerd is en uit vijf hoofdstukken bestaat, vertonen stijl en taalgebruik grote gelijkenissen met jeugdboeken, wat voor een lichte ontgoocheling zorgt. Maar sla het boek alsjeblieft niet dicht en bijt even door want gelukkig hanteert de auteur zeer korte hoofdstukken; en als hij op een gegeven moment overschakelt naar het heden past hij zijn schrijfstijl aan, waarna een zeer aangenaam lezend verhaal volgt, dat beeldend verteld wordt.
Zijn vakkundig uitgewerkt plot zit uitstekend in elkaar en hij slaagt er meesterlijk in om de lezer regelmatig, tot aan het einde toe, te verrassen door middel van geloofwaardige plotwendingen en spitsvondige verbanden. Hoe lang zal Hollywood nodig hebben om dit werk, dat zich gemakkelijk naar film zal laten vertalen, te ontdekken?
Jammer genoeg moet de geloofwaardigheid wel wat inboeten door het gemak waarmee de dader de politie een stap voorblijft en door de overdaad aan slachtoffers, die gelukkig niet allemaal beschreven worden.
Ondanks enkele kleine minpuntjes is er aan dit boek veel leesplezier te beleven en dicht ik de auteur, mits nog een beetje schaafwerk, binnen een paar jaar een plaats toe tussen de groten van het genre. Niet het perfecte spannende boek, maar toch een aanrader waar een groot publiek van zal, of op zijn minst kan, genieten.