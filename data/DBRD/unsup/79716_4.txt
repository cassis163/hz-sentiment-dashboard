Hannibal en de Romeinen


De dure eed van Hannibal door John Prevas


John Prevas neemt ons 2.200 jaar terug in de tijd naar een periode van beginnende wereldrijken, politieke intriges, veldslagen, Punisische oorlogen, enz… Gedurende 50 jaar volgt hij de veroveringstochten van de Carthager Hannibal. Zoals hij zelf stelt hoeft men geen geschiedenis gestudeerd te hebben en is een uitgebreide kennis van de historische context niet vereist om dit boek te kunnen lezen. Enkele kaarten, een beknopte chronologische lijst van de veldslagen en een opsomming van de protagonisten zorgen dat dit boek voor iedereen toegankelijk wordt.

Wat wist ik over Hannibal? Dat hij ooit via Spanje met olifanten over de Alpen trok om tegen de Romeinen te strijden. Maar verder kwam mijn kennis niet. Van het Romeinse Rijk hebben we allemaal al wel gehoord, een Punische oorlog klinkt dan weer vaag in de oren.

Het boek leert ons niet enkel wat de beweegredenen van Hannibal waren om de Romeinen op eigen bodem in Italië aan te vallen maar ook wat de impact is geweest op de verdere ontstaansgeschiedenis en bloei van het Romeinse Rijk zoals wij het nu kennen. Het boek geeft ons een helder beeld van hoe het Middellandse Zeegebied in de 2de eeuw voor Christus in beweging kwam en welke rol Hannibal speelde in de veroveringsoorlogen van de Romeinen.

John Prevas maakte dezelfde reis die Hannibal met zijn olifanten aflegde over de Alpen. Hierdoor krijgt hij (en de lezer) een klaar beeld van de logistieke problemen en natuurlijke hindernissen die Hannibal moest overwinnen.
De dure eed van Hannibal is een opsomming van heel veel feiten, data en personages maar Prevas loodst de lezer als geen ander doorheen deze boeiende geschiedenis.