Met dank aan Uitgeverij Ellessy voor het recensie-exemplaar.

Auteur: Jacqueline Coppens

Uitgever: Ellessy

Aantal pagina’s: 388

Genre: Medische Thriller

Verschijningsdatum: 25 maart 2017

Over de auteur:

Jacqueline Coppens komt uit het bibliotheekvak. Ze was hoofd van het medisch informatiecentrum in een streekziekenhuis. Tegenwoordig heeft ze een eigen tekstbureau, is recensent voor Hebban.nl/Crimezone en redacteur bij de Boekenkrant. Ze won verschillende schrijfwedstrijden en publiceerde verhalen in diverse bundels. Jacqueline woont en werkt in Hardenberg.

( www.jacquelinecoppens.nl www.ellessy.nl )

Cover:

Prachtcover! Een spotlight richt zich op een smoezelige onderzoekstafel. Het zwart, rood en wit, meer is er niet nodig om mijn aandacht te trekken, love it!

Achterflap:

Na een moeilijke jeugd heeft Marli haar leven weer op orde en wil eindelijk iets aan haar overgewicht doen. In het Oostland ziekenhuis, waar ze op de medische registratie werkt, worden sinds enige tijd maagverkleiningen uitgevoerd door dokter Van de Boom, een alom geprezen chirurg. Marli wil meer weten over deze ingreep en duikt wat dieper in de patiëntendossiers, maar komt dan tot een schokkende ontdekking. Als ze meerdere bedreigingen ontvangt, beseft ze dat iemand niet zo blij is met haar gesnuffel. Moet ze de waarheid naar buiten brengen en tegen welke prijs? Wie kan ze nog vertrouwen?

Evenwicht behoorde tot de laatste drie kanshebbers voor de Coffee Company Book Award, een literaire prijs voor het beste manuscript van niet eerder gepubliceerde schrijvers.

Mening:

De proloog knalt er lekker in en is eng. Iemand zit gevangen en wel in een zeer beroerde situatie, de toon is gezet!

Hoofdpersoon Marli heeft geen toffe jeugd gehad en de moeder-dochterrelatie was er niet één om te benijden. Nu, volwassen, werkt ze op de medische registratie en gaat met behulp van een Slankclub wat aan haar overgewicht doen. Daar ontmoet ze Rian, toch ook wel mijn favoriet in dit verhaal. Want wat vind ik nu eigenlijk van Marli? Marli is kwetsbaar, sterk en naast slim ook af en toe zo’n verdomd naïef schaap.

Op haar werk blijkt al snel dat er gerotzooid wordt met medische dossiers. Het aantal patiënten wat overlijdt na een maagverkleining is op zijn minst verdacht te noemen. Haar buren, welke ze een warm hart toedraagt, vragen hulp en daardoor begint het gedonder pas echt. De ene verhaallijn volgt de ander op. Welke rol speelde Charles in het verleden en hoe houdt dat verband met het nu? Er is flink gekonkel tussen de collega’s in het ziekenhuis en dan hebben we uiteraard Christian de arts-assistent nog. Langzaam maar zeker bloeit er wat moois op tussen Marli en deze charmante dokter. Ondertussen wordt Marl bedreigd, gewelddadig overvallen en de schuingedrukte stukken vanuit de moordenaar zijn verre van geruststellend te noemen.

De schrijfstijl is helder, lekker direct en de medische termen zijn voor mij een kadootje maar ook voor de leek in context prima te begrijpen. Coppens neemt de tijd en beschrijft veel handelingen van het dagelijkse leven. Het thema afslanken komt met regelmaat terug, gebaseerd op een achtergrond van eetstoornis. De relationele ontwikkelingen, met daarbij de tikken romantiek, worden naast de spannende elementen uitgebreid ‘behandeld’. Had dit korter gekund? Ik vind van wel zo her en der maar Coppens weet wel elke keer een thrillerelement in te voegen wat je dan weer bij de les houdt. En net wanneer je denkt ik ben nu wel een klein beetje uitgekabbeld, komt me daar toch een einde, BAM!

Het is bloedspannend, het is gruwelijk en het geweld doet je tenen krommen. Het plot is compleet, alles is je nu duidelijk, en dat de laatste zin me heel breed grijnzend en hardop grinnikend het boek dicht laat slaan. Dit is waarom ik zo van de thriller hou. Prachtig debuut!

Conclusie:

Schrijfstijl: 4

Plot: 4

Psychologie: 4

Spanning: 3.5

Originaliteit: 4

Leesplezier: 4

Vier sterren voor Evenwicht.

Karin Meinen.