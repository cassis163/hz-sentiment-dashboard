Een Kerstvertelling van Charles Dickens is een iconisch verhaal. Het staat voor hoe veel mensen kerst vieren en beleven. Deze wonderlijke novelle, dit kerstsprookje, is oneindig vaak herverteld en verfilmd. En misschien tekenend: zelfs de Disneyversie van dit verhaal volgt bijna exact het verhaal zoals het door Dickens is geschreven. Het heeft een bepaalde tijdloosheid die indrukwekkend is als je bedenkt dat dit verhaal voor het eerst werd gepubliceerd in 1843. Het is bijna onmogelijk om een dergelijk verhaal te beoordelen. Zelfs mensen die het boek nooit hebben gelezen kennen waarschijnlijk de eerste iconische zin: 'Marley was dood; dat om te beginnen. Daar bestaat geen twijfel over.'

Dickens is een briljante schrijver. Zijn beschrijvingen zijn levendig, grappig en meeslepend, net als de karakters in zijn verhalen. Natuurlijk is het verhaal ouderwets: zoals Dickens de alwetende verteller gebruikt, dat lees je tegenwoordig bijna nooit meer. En zijn visie op de vrouw kan wel een moderner jasje gebruiken. Toch blijft het verhaal overeind in deze moderne tijd. Het is het perfecte kerstverhaal. En eigenlijk iets om elk jaar in de kerstperiode te herlezen.

Eerlijk is eerlijk: ik ben begonnen om dit voor te lezen aan mijn kinderen van 8 en 10 maar voor hen is dit te ingewikkeld. Teveel ouderwetse woorden om zich te kunnen inleven. Ik zal het over twee of drie jaar nog een keer proberen.