Het leven op een privéschool is perfect, en op Waverly helemaal. Alle meiden zien er perfect uit, wonen in geweldige penthouses en laten zich per limo naar hun koffiedates brengen. Maar schijn bedriegt, want onder al die schone schijn gaan veel geheimen schuil. Waarom slikt Olivia pillen? En wat zorgde ervoor dat Serena door het lint ging? In Pas op, breekbaar blijkt dat je toch nóg beter op je tellen moet passen dan je al dacht… Deze YA-roman van Teresa Toten leest als een speer en bezorgt je kippenvel.
Kate O’Brian hoort er niet helemaal bij op de perfecte privéschool Waverly. Als beursstudente is ze de enige die geen tien creditcards heeft en ze woont in de berging van een winkel in Chinatown. Maar ze is van plan om daar verandering in te brengen en ze weet al hoe. Haar perfecte slachtoffer is Olivia, maar zij heeft ook geheimen.
Kate komt over als een meedogenloos meisje dat over lijken gaat om haar einddoel, Yale, te bereiken. Ze is heel transparant naar de lezer over haar doel – en middelen. ‘Olivia Michelle Sumner: als dat niet naar geld ruikt, dan weet ik het ook niet meer.’ Kate is berekenend en haar stappen zijn secuur uitgedacht, maar ook Olivia lijkt een plan te hebben voor Kate. De achtergrond van beide karakters is goed uitgewerkt.
De proloog trekt je meteen het verhaal in. Wat is er gebeurd? Wie is het slachtoffer? En hoe is het zover gekomen? Zo veel vragen dat je wel door móet lezen. Langzaam ontvouwt het verhaal zich. De hoofdstukken zijn afwisselend vanuit het perspectief van Kate en Olivia geschreven. Opvallend genoeg zijn de hoofdstukken van Kate in de eerste persoon geschreven en die van Olivia in de derde persoon. Hierdoor houdt Olivia enige afstand en wekt Kate, ondanks dat ze duidelijk mensen gebruikt, toch enige sympathie.
Alles verandert op Waverly als Mark Redkin wordt aangenomen op de school. De meiden op de prestigieuze school – inclusief Kate en Olivia – kunnen hem maar moeilijk weerstaan. Maar er lijkt meer aan de hand, Mark is niet de prins op het witte paard zoals hij zich voordoet. Hij blijkt met meerdere meiden van de school af te spreken, en weet ook Kate en Olivia uit elkaar te drijven. Waar je eerst vooral sceptisch bent tegenover de motieven van de meiden, weet Redkin nu de aandacht op te eisen. Redkin gaat in je hoofd zitten… Pas op: breekbaar gaat in je hoofd zitten.
De grote vraag blijft wie nou wie gebruikt in Pas op: breekbaar. De ontknoping van deze YA-thriller is snel en onverwacht. Toten zet je regelmatig op het verkeerde been, waardoor je iedereen gaat wantrouwen. Desondanks wil je Kate en Olivia toch graag vertrouwen, ze voelen bijna vriendschappelijk aan. Maar Kate, Olivia en Redkin hebben alle drie hun geheimen… Wie is bereid het verste te gaan om deze te bewaken?