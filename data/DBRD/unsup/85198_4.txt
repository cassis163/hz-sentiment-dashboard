Nico Scheepmaker schreef van 1975 tot zijn plotselinge dood in 1990 onder de naam Trijfel een dagelijkse column in de regionale kranten van de Gemeenschappelijke Pers Dienst. Deze columns gingen over van alles en nog wat. Je zou kunnen zeggen dat Scheepmaker zich over van alles kon verbazen. Scheepmaker was ook slavist en vanuit die hoedanigheid zeer begaan met het lot van de Sovjet-dissidenten. Ook daar schreef hij dan ook regelmatig over.
In deze bundel zijn tweehonderd Trijfels verzameld en het is opvallend hoe lekker deze stukken nog weglezen. Soms zijn de onderwerpen wellicht wat gedateerd, maar in evenveel gevallen kun je constateren dat er weinig verandert. Scheepmaker schreef niet alleen veel, hij schreef ook behendig en met humor. Het heeft de tand des tijds in elk geval vooralsnog goed doorstaan.