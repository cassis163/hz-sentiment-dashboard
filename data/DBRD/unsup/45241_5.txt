Sommige boeken stribbelen tegen en sommige andere lezen zich welhaast vanzelf. ‘Het Lot van de Moordenaar’ van Robin Hobb is er een van de laatste categorie. Dat wil niet zeggen dat je het boek alleen maar vast hoeft te houden en af en toe een pagina om te slaan. Het is wel hard werken (ook qua gewicht) en voor een recensent kost het haast teveel tijd om een boek van 938 pagina’s te lezen. In dezelfde tijd kan je vijf andere boeken lezen en recenseren. Maar Robin Hobb is te mooi om te laten liggen en er zelf te genieten. Je moet de maand die het me haast gekost heeft maar zien dat ik op vakantie ben geweest in de wereld van de Zes Hertogdommen en de Wilde Regenlanden. Nu we dat gehad hebben kunnen we weer door.
‘Het Lot van de Moordenaar’ is traag geschreven en dat moet je dus ook traag tot je nemen, of je wilt of niet. Af en toe wegleggen en de woorden die je geabsorbeerd hebt, hoort daar ook bij. En … het aantal woorden, dat zijn er toch bijna 300.000 en dat zijn er veel, heel veel.
Het lijkt wel of Hobb zich, met elk boek van elke opvolgende trilogie, beter thuis gaat voelen in de wereld van Fitz en het lijkt erop dat dit laatste deel van de Boeken van Fitz en de Nar het magnum opus moet worden waarin alle lijnen van alle eerdere reeksen bij elkaar komen en afgewerkt worden.
Ik heb ergens gelezen (maar vraag me niet waar) dat dit boek het laatste verhaal is dat zich afspeelt in de wereld van de Zes Hertogdommen, maar als je de laatste regels leest, dan zou er zomaar een nieuwe reeks aan zitten komen. Ik kan daar geen enkele informatie over vinden en weet dus niet waar Robin Hobb op dit moment mee bezig is. Volgens mij zijn er nog voldoende witte plekken open in de wereld van de Zes Hertogdommen die nog gevuld kunnen worden met kleurrijke figuren en omstandigheden die later weer geïntegreerd kunnen worden in de bestaande wereld van Fitz en de zijnen. Ik zou zelf wel meer willen weten over de geschiedenis van de Ouderlingen en hun wereld. Hoe kwamen die bijvoorbeeld aan alle technologie of was het niet technologie, maar tovenarij of paranormale gaven? Teleportatie, telekinese en telepathie? Waarom daar niet wat meer uitleg over? Het zou zeker meer doen aan de achtergrond en geschiedenis. Maar ook als Hobb met wat nieuws komt, dan is dat wellicht ook niet te versmaden. Misschien wennen, maar waarschijnlijk ook heel erg leuk.
Hoe dan ook… zoals ik al zei… dit boek herbergt het verhaal van Bij en de gruwelijkheden die ze moet ondergaan. De zoektocht, wraak en de vervolmaking van FitzChevalric Ziener, de wraak van de draken en het draak worden van de levende schepen. De teloorgang van de Nar in al zijn en haar verschijningsvormen.
Het is absoluut aan te raden om eerst boeken in alle andere reeksen te lezen en genieten, want dit boek is als standalone niet te doen. Dus als je nooit eerder iets van Fitz gelezen hebt, dan gewoon beginnen met ‘Leerling en Meester’, het eerste deel van ‘De Boeken van de Zieners’. Uiteindelijk kom je dan vanzelf uit bij dit boek.

Jos Lexmond