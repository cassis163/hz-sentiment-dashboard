Over de auteur:
Sarah Pinborough (1972) is prijswinnend schrijver van boeken en televisieseries, onder meer voor de BBC. Na een duizelingwekkende veiling werd het Engelse manuscript van Wat jij niet ziet verkocht. Inmiddels zijn er al plannen voor een verfilming. Sarah schrijft in diverse genres waaronder fantasy en horror.”Wat jij niet ziet”en de young adult”13 minuten” zijn de eerste boeken van haar die in het Nederlands vertaald zijn.

Achterflap:
Louise is een alleenstaande moeder. Tijdens een zeldzaam avondje uit ontmoet ze een man en valt als een blok voor hem. De maandag erop ontmoet ze haar nieuwe baas, David. De man uit het café, die getrouwd blijkt te zijn, en die zegt een fout te hebben begaan. Dan ontmoet Louise Adele, de vrouw van David. De twee raken bevriend en Louise leert een heel andere kant van David kennen. Er lijkt iets goed mis in hun huwelijk. Louise wil weten wat...

Cover:
Zwarte kaft met daarop in grote oranje letters de titel “Wat jij niet ziet”. In een strookje licht zie je dichte ogen van een vrouw. Best mysterieus en ook de blauwe rook/licht slierten dragen daar aan bij.

Mijn mening:
De hype omtrent dit boek is al in volle gang voordat het boek überhaupt hier in de winkels ligt. De marketingafdeling van The house of books draait overuren en maakt de lezers nieuwsgierig. Vooral naar het einde van dit boek, waar je niet over mag praten, alleen de #WTFthatending mag gebruikt worden.
Nieuwsgierig als ik ben, ben ik dan toch geprikkeld en wil ik het boek lezen om te weten hoe het gaat eindigen.

Het verhaal draait om Louise, een alleenstaande moeder, en het echtpaar David en Adele. Tijdens een avondje stappen ontmoet Lousie een leuke man, waar ze een intieme flirt mee heeft. Als ze maandagochtend op het werk komt, blijkt deze leuke man, haar nieuwe baas te zijn. Dat is dus verboden terrein en Louise probeert hem te vergeten. Een toevallige botsing zorgt ervoor dat ze bevriend raakt met Adele, de vrouw van David.
Adele schetst een ander heel beeld van David, dan de lieve man die Louise heeft ontmoet. Het huwelijk van David en Adele blijkt alles behalve een gelukkig huwelijk te zijn en voordat ze er erg in heeft, is Louise verstrikt geraakt in een web van leugens, manipulatie en intriges.

Sarah Pinborough geeft je het gevoel een goed doordachte psychologische thriller in handen te hebben. Halverwege het verhaal beginnen de toevalligheden zich op te stapelen en de naïeve Louise komt opeens minder geloofwaardig over. Als Adele met een boekje aankomt zetten die Louise van haar angstdromen af kan helpen, wordt het verhaal voorspelbaarder. Al snel heb je als lezer het idee welke kant het op gaat.
Toch is de schrijfstijl van Pinborough fijn en lees je aandachtig verder. De wisselingen van personages houden je bij de les en regelmatig krijg je een terugblik in het verleden, waardoor je meer te weten komt over de personages. De personages zijn, voor een psychologische thriller, zeker niet goed uitgewerkt, daar had ik meer van verwacht.
Het einde, waar je niets over mag zeggen, is echt over de top. Het boek heb ik dan ook dicht geslagen met een dubbel gevoel. Het was een onverwacht einde, dat klopt, maar het was niet nodig. Het lastige is dat ik geen spoiler wil plaatsen, maar sommige trucjes werken maar één keer.

Punten:
Originaliteit: 3
Leesplezier: 3
Psychologie: 3
Schrijfstijl: 4
Spanning: 3
Plot: 3

Wat jij niet ziet krijgt van mij 3 punten