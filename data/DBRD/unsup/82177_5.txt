De Outcast is het vierde boek van de Summoner-serie, maar dit boek is een prequel en vertelt het verhaal van de jongere jaren van Arcturus, de latere leermeester van Fletcher. De jonge wees Arcturus is een stalknecht en komt erachter dat hij demonen kan oproepen hij roept de demon Sacharissa op. Arcturus is de eerste gewone burger die in staat is om demonen op te roepen, voorheen waren enkel edelen in staat om demonen op te roepen. Hij wordt gestuurd naar de Vocans Academie om onderwezen te worden in de wereld van magie en demonen.

Taran Matharu beschrijft de wereld van de Summoners heel goed en geeft ook veel uitleg over bepaalde magische oefeningen. Ik had de vorige drie delen al gelezen, dus ik was al bekend met sommige informatie die gegeven werd. Ik vond het niet storend om deze herhalingen te lezen. Deze uitgebreide uitleg laat zien dat je de Outcast ook kan lezen als je de eerste drie delen niet hebt gelezen. Daarnaast vond ik het erg mooi hoe de relatie tussen Sacharissa en Arcturus gaandeweg het verhaal zich ontwikkelde. In het begin is Arcturus een weesjongen die altijd heeft geleerd om voor zichzelf te zorgen, maar nadat hij Sacharissa heeft opgeroepen heeft hij opeens een demon die hem troost en altijd zal bijstaan. De liefde en de goede band tussen deze twee vond ik heel mooi beschreven en ik zou willen dat ik ook een demon zoals Sacharissa had. Arcturus heeft ook vaak een innerlijke strijd met zichzelf en ik vond zijn ontwikkeling met betrekking tot het vertrouwen van anderen, met name edelen, heel fijn om te zien.

Eén van de thema´s die Taran Matharu naar voren laat komen in De Outcast is de ongelijkheid in de wereld van de Summoners. Voorheen hadden enkel edelen de kracht om demonen op te roepen, alles verandert als blijkt dat een gewone burger ook deze kracht heeft. Op de Vocans Academie krijgt Arcturus bijvoorbeeld ook te maken met vooroordelen en pesterijen. De ongelijkheid komt ook naar voren als blijkt hoe men omgaat met de dwergen. Zij worden onderdrukt , uitgescholden en moeten zich houden aan strenge regels.

Ook vond ik het geweldig om veel karakters die voorkwamen in de eerste drie delen terug te zien in De Outcast, maar dan op jonge leeftijd. Hierdoor kregen deze karakters meer diepte en kom ik ook te weten hoe bepaalde karakters zijn zoals ze zijn.

De Outcast is een geweldige toevoeging aan de Summoner wereld en staat vol met spannende gevechten, drama en intriges. Bovendien heeft De Outcast ervoor gezorgd dat ik meer te weten ben gekomen over de achtergrond van Arcturus en andere karakters. Hierdoor ben ik nog meer gaan houden van Arcturus en Sacharissa. De Outcast liet meer zien van de demonen wereld en ik vond het leuk om nieuwe elementen tegen te komen over deze wereld.