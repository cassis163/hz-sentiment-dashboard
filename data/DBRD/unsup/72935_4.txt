Pim Hofdorp: Vampiers van Valkenbos. Uitgeverij W. van Hoeve, 1969. Deel 11
Deel 11 is - misschien vanwege het getal 11 - een bijzonder mysterie. Het gaat over telepathie, oude heidense religie versus christelijke religie, seksuele revolutie, kortom de moderne mens in 1969. Heksen, heidense rituelen, in een modern jasje, doorgegeven van grootmoeder op kleindochter. Maar ook de strijd van orde en chaos.
Dit deel speelt zich in onze buurt af: de wijk waarin het mysterie zich afspeelt loopt van het stukje bij het energiebedrijf tot aan de Thorbeckelaan en van de Loosduinsekade tot aan de Laan van Meerdervoort. Zelfs het Pomonaplein wordt genoemd als de plek waar oude vrouwen het water in worden geduwd, een soort moderne heksenproef. Andere vrouwen worden lastig gevallen op straat en krijgen een naald in hun lijf geduwd. Het blijkt dat een man met telepathische gaven, maar o zo ijdel, via telepathie en hypnose mensen zo ver krijgt dat ze dit soort dingen doen.
Routier en Smythe zijn de families waar omheen alles draait en waar zowel de slachtoffers als de moordenaars te vinden zijn. Alleen wie uiteindelijk de moorden op een vrouw, een kind en een oude man begaan blijft tot het einde onduidelijk. De ontknoping is er een die je niet verwacht.
Apart aan deze aflevering is de gedachten die commissaris Aremberg heeft over orde en chaos, over heidendom en religie, maar ook de gesprekken met oud-collega Breitz over oude en nieuwe religie zijn erg interessant. De boeken over deze onderwerpen staan zelfs vermeld achterin en bieden stof tot verder lezen.
Een mooie redenering over vrijheid is er ook een om te onthouden: mensen zoeken de vrijheid, als er teveel taboes zijn of als het leven een keurslijf wordt. Zodra ze die vrijheid veroveren, zoals bij de seksuele revolutie, ontstaan er nieuwe taboes, waardoor de nieuwe vrijheid weer op haar beurt een beknelling kan worden. Een actueel blijvend thema.