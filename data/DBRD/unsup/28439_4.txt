Het jaar 1984 met een zomer die alles deed smelten in het stadje Breathed in Ohio. Een kleine gemeenschap waar iedereen elkaar kent en op elkaar let.
Veel problemen in allerlei opzicht, die – mede door de gigantische hitte – roepen om een gemeenschappelijke vijand. Vele onbegrijpelijke incidenten doen zich die zomer voor en er heerst angst onder de bevolking. Men neemt een vlucht in de reguliere godsdienst, maar ook in alternatieve vormen van ‘samen komen’ waarbij men van alles probeert om de vijand te bestrijden.

De gemeenschappelijke vijand wordt gevonden in een kennelijk van huis gelopen jongen van 13 jaar oud, die op een dag in contact komt met Fielding, een van de zoons van de familie Bliss. Deze familie neemt deze jongen, Sal genaamd, in huis en trekt veel op met Fielding. Als snel wordt Sal verdacht gemaakt omdat hij ‘een zwarte’ is en omdat vader Bliss kort daarvoor in een regionale krant de duivel heeft uitgenodigd in Breathed te komen. Sal wordt als snel als de duivel gezien en daarom steeds in de gaten gehouden.

In deze debuutroman van Tiffany McDaniel worden de ontwikkelingen in de familie Bliss weergegeven, waarbij Fielding en Sal de hoofdpersonen zijn. In eerst instantie vond ik het verhaal nogal absurdistisch van aard, maar vrij snel wordt het een boeiend verhaal waarin haarfijn wordt beschreven wat er zich in kleine gemeenschap afspeelt, welke angsten er onder de mensen leven en hoe snel iemand wordt verdacht van een ongewone gebeurtenis, waarvoor men geen verklaring heeft. Kortom, de mens in al zijn hoedanigheden en zwakheden. Geleidelijk aan nemen de spanningen toe en eindigen in een gebeurtenis die alles doet smelten.