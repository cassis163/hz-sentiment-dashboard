Dit boek gaat over Emmie die samen met haar ouders in New York woont. Op het oog een normaal gezin, toch hebben ze een geheim: Emmie heeft nog een oudere zus, Roxy. Haar zus is het huis uit gezet toen Emmie zes was, daarna hebben de twee zussen elkaar nooit meer gezien. Maar Emmie is te nieuwsgierig en gaat samen met haar beste vriendin Chastity op zoek naar haar grote zus. Nu ze zelf volwassener wordt heeft ze steeds meer vragen aan Roxy.

Emmie is een gewoon meisje die woont in een wereldstad, New York. Ze gedraagt zich voorbeeldig en haalt hoge cijfers op de particuliere school. Ze is niet enorm populair, maar ook niet compleet onzichtbaar. Samen met haar beste vriendin Chastity praat ze over alles, vooral over jongens. Ze worden ouder, komen in de puberteit en willen zoveel mogelijk te weten komen over wat er nog meer is dan hun normale leventje. Emmie durft niet zo goed anders te zijn en is bang dat ze iets verkeerd doet in de ogen van haar strenge vader. Haar zus Roxy die het huis uit is gezet is het tegenovergestelde van haar. Vroeger was Roxy rebels: ze ging altijd tegen haar ouders in en pikte het niet om zich aan de regels te houden. Emmie voelt dit als last op haar schouders tegenover haar vader, zeker nu ze ouder wordt. Zij moet het wel goed doen en zich welgemanierd gedragen, anders wordt haar vader boos. Het boek beschrijft Emmie's ervaringen met haar vader precies: ''Het was veilig en makkelijk als je dochter een kind was. Ze bewoog zich in de wereld van klapkauwgom en lolly's, zonder veel idee wat er uiteindelijk in hen zou ontwaken en alles wat ze deed en wat ze zei plotseling veel complexer zou maken.''
Naarmate Emmie opgroeit denkt ze steeds meer aan haar oudere zus Roxy. Op een bedelarmbandje en een paar foto's in de la waar vader het bestaan niet vanaf weet, is er niets meer van haar te bekennen in het huis. Emmie wil zo graag weten hoe het met haar gaat, haar ontelbaar veel vragen stellen. Zeker als ze voor het eerst op date gaat met een jongen van haar school, Evan. Misschien wil Emmie ook wel zoals zij zijn, rebelser. Het enige wat Emmie weet is dat ze een prostituee is. Als ze dat met haar beste vriendin bespreekt besluiten ze om haar te bespioneren bij het hotel waar ze waarschijnlijk woont. Daar zien ze Roxy met een man staan bij een limousine. En ze praat zelfs Frans, iets wat Emmie vreemd vindt. Haar moeder is namelijk Frans, waarom spreekt Roxy de taal nog? Maar plotseling neemt het leven van Emmie een hele andere wending. Chastity roddelt met iedereen van school over haar zus, Evan ziet haar niet meer staan en met haar ouders gaat het alles behalve goed. Emmie heeft haar zus hard nodig nu en laat een brief achter in het hotel van Roxy, samen met de bedelarmband. Zal Roxy toch komen om haar te steunen?

Mijn ervaringen met dit boek zijn fijn, alles is heel mooi en levendig beschreven. Raar feitje: Virginia Andrews is al overleden, haar familie koos een auteur uit om haar ideÃ«en voor nieuwe boeken alsnog uit te werken. Een mooi aandenken aan haar verhalen in ieder geval, dat is ook te merken in dit boek. Het verhaal is goed opgezet en er is veel over nagedacht. Het gaat over een familie met een geheim, maar ook over een normale familie die de dagelijkse dingen meemaakt en ziet hoe de dochter uit het gezin volwassener wordt. Want, zo zegt Emmie's vader in het boek: ''Als je geen andere keus hebt dan volwassen te worden, dan word je volwassen." Deze zin omschrijft eigenlijk het hele boek. Emmie wordt snel volwassen door alle veranderingen, maar Roxy deed dat ook - in haar eentje - toen ze het huis uit werd gezet. Kortom, een ontroerend verhaal met een band tussen zusjes die niet te verbreken lijkt. Zeker het lezen waard!