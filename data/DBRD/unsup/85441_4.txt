Genadeslag van David Lindseys is het zesde boek in een reeks die op dit moment uit dertien delen bestaat. Hij begon in 1983 met het schrijven van boeken en publiceerde in dat jaar meteen twee romans.
Na zijn studie aan de North Texas State University verhuisde Lindsey in 1970 naar Austin waar hij nog steeds woont. Zijn boeken zijn inmiddels in twintig talen verschenen. Een aantal is ook verfilmd waarvan Genadeslag (Mercy) in 2000 in première ging. Hij is nu ook op DVD te koop.
Zijn romans met Stuart Haydon in de hoofdrol zijn door recensisten in Amerika uitgeroepen tot de beste detectiveverhalen van de jaren tachtig. In Genadeslag, waarvan het origineel in 1990 is verschenen, is de hoofdrol weggelegd voor de Spaanse vrouwelijke rechercheur Carmen Palma. De Duitse ZDF heeft destijds uitgebreid aandacht besteed aan dit indrukwekkende verhaal.
David Lindsey opent Genadeslag al snel met de seksueel getinte moord op Sandra Moser. De wijze waarop het lichaam wordt achtergelaten doet het werk van een lustmoordenaar vermoeden. Wat achterblijft, is een ernstig verminkt lichaam dat duidelijk niet het slachtoffer is van een gewone moord. Het is het werk van een lustmoordenaar die geniet van seksuele spelletjes en die laat uitmonden in een moordend hoogtepunt. Wanneer Dorothy Ann Samenov, een vertegenwoordigster in software, een zelfde lot is beschoren, wordt rechercheur Carmen Palma als leidster op het onderzoek gezet. Zij wil gebruik maken van het deskundig advies van Sander Grant, profielanalist bij de FBI.
In een parallel lopende verhaallijn maakt de lezer kennis met Dr. Dominick Broussard, een psychiater die zichzelf als psycho analyticus etaleert.
Na Louise Ackley wordt ook Mello Bernadine op een zelfde wijze vermoord gevonden.
Carmen Palma staat voor een raadsel en de adviezen die ze op afstand van Sander Grant krijgt, helpen haar ook niet direct bij het vinden van een oplossing. Een kleine verbetering treedt op wanneer Grant naar Carmen gaat en ze direct als team gaan samenwerken. Zij het dat hun meningen over de moordpartijen nogal uiteen lopen.
De clientèle van Dr. Dominick Broussard blijkt voor een belangrijk deel uit vrouwen te bestaan, van wie de meesten vroeger als kind zijn misbruikt. Een relatie tussen dit gegeven en de moorden is niet direct aantoonbaar. Het probleem groeit en de rituele moorden lijken niet te stoppen!
David Lindsey heeft met Genadeslag een stevige roman afgeleverd. Lezers moeten er wel op bedacht zijn dat de analytische dialogen zich niet beperken tot algemene gesprekken. Omdat seks als een rode draad door het verhaal loopt worden seksueel getinte passages vrij detaillistisch beschreven. Hierbij blijft het niet beperkt tot alleen heteroseks maar komen meer categorieën uitgebreid aan bod. De lezer zij gewaarschuwd!
Bewondering is op zijn plaats voor de wijze waarop in de vele dialogen de analyses worden verwoord. Alles tot in de perfectie en in de kleinste details beschreven waardoor het geheel voor de lezer erg overzichtelijk blijft. Met grote kennis van zaken en gesteund door deskundige adviseurs op de achtergrond heeft de uitgebreide research van Lindsey zichtbaar vruchten afgeworpen. Vruchten waarvan hij de lezer graag wil laten genieten.