‘Verborgen verleden’ is na ‘Geraakt’ het tweede deel met het politieduo Ava van Amstel en Rob Welsman in de hoofdrollen. In principe kun je de beide delen afzonderlijk lezen. Maar in dit tweede deel wordt soms wel verwezen naar het eerste deel, waardoor je de boeken het beste “in de juiste volgorde” kunt lezen om overal van op de hoogte te zijn.

Na een spannende proloog lees je één hoofdstuk vanuit Robs perspectief. De rest van het boek wordt vanuit de ik-persoon van Ava verteld. Hierdoor lees je alle gedachten en gevoelens van haar, waardoor je haar weer wat beter leert kennen. Daar zit ook een zeer verrassende wending bij. Van mij hadden er wel meer hoofdstukken vanuit Rob verteld mogen worden. Het is nu niet echt duidelijk waarom Els Ruiters een hoofdstuk vanuit zijn perspectief heeft geschreven en de rest vanuit Ava.

Tussendoor zijn er enkele schuingedrukte hoofdstukken die vanuit een vrouw verteld worden. Het blijft lange tijd onduidelijk wie deze vrouw is en wat haar rol in het verhaal is. Ook vraag je je als lezer af wanneer deze gebeurtenissen zich hebben afgespeeld. Het geeft het verhaal een extra spanningslaag. Na de ontknoping vallen de momenten uit deze hoofdstukken op hun plaats.

Ruiters heeft met ‘Verborgen verleden’ een spannend boek geschreven, die een boeiende zaak behandelt. Je bent als lezer lange tijd op zoek wie er nu in de achtertuin is gevonden en wat er precies met deze persoon gebeurd is. Het einde van het boek vraagt om een derde deel over Ava en Rob. Als ik het goed gelezen heb, komt dat er gelukkig ook.