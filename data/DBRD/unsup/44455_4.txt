Jenny Aaron was één van de beste agenten van de Afdeling, een Duitse politie-eenheid die ingezet wordt voor speciale opdrachten. Totdat een missie in Barcelona volledig misgaat, waarbij haar partner Niko zwaargewond raakt en Jenny volledig blind wordt. Na jaren van revalideren lukt het Jenny uiteindelijk weer zelfstandig te functioneren, haar omgeving goed in te schatten en mensen te laten denken dat ze gewoon kan zien.

Vijf jaar na het ongeluk krijgt Jenny een telefoontje van haar oude team dat haar hulp nodig heeft bij het vinden van een seriemoordenaar. Deze zaak brengt Aaron weer terug naar gebeurtenissen uit haar verleden, maar het geeft haar ook de mogelijkheid om antwoorden te krijgen over de mislukte operatie in Barcelona en om haar eer te herstellen. De moordzaak leidt tot een spannende ontvoering en een kat-en-muisspel tussen de seriemoordenaar en de Afdeling.

Auteur Andreas Pflüger heeft een prettige en gedetailleerde schrijfstijl, waardoor Voor eens en altijd vlot leest. Daarnaast heeft hij de spanning in het boek goed opgebouwd, waardoor deze continu voelbaar is. Het verhaal bevat verschillende plotwendingen en je krijgt als lezer steeds meer antwoorden en inzichten in de gebeurtenissen uit het verleden, waardoor Voor eens en altijd een meeslepende thriller is.

Het verhaal wordt grotendeels verteld vanuit Jenny Aaron. Pflüger weet je als lezer mee te nemen in de wereld van deze blinde politievrouw. Door het gebruik van gedetailleerde beschrijvingen van de waarnemingen die zij doet met haar zintuigen die wel werken, zoals reuk en gehoor, laat hij de blindheid van Jenny waarheidsgetrouw overkomen. Zo analyseert Jenny wat ze ruikt, telt ze haar stappen en maakt ze gebruik van een klikker om haar omgeving in kaart te brengen. Op deze manier kun je merken dat de auteur goede research heeft gedaan voor het schrijven van zijn boek. De keus voor een blinde hoofdpersoon in een thriller is origineel en daarnaast is Jenny een sympathiek personage dat je graag volgt in haar zoektocht naar de waarheid.

Ook andere personages in deze thriller zijn sterk, omdat de auteur hen van hun harde kant, maar ook van hun menselijke kant laat zien. Dit is bijvoorbeeld duidelijk zichtbaar bij Jenny’s vriend en ex-collega Pavlik en vrouwelijke leidinggevende van de Afdeling, Demirci. Pavlik leidt veel operaties en is keihard in de strijd, maar aan de andere kant heeft hij een gevoelige kant door de liefde voor zijn gezin en vrienden, zoals Jenny. Demirci heeft ook een harde kant, omdat ze zich moet bewijzen als eerste vrouwelijk hoofd van de Afdeling, maar laat daarnaast ook een meelevende en zachtere kant zien als het om haar ondergeschikten gaat tijdens het uitvoeren van de missie.

Voor eens en altijd is en boeiende combinatie van keiharde actie met ontvoeringen en achtervolgingsscenes, maar aan de andere kant ook psychologische diepgang. Dit maakt het boek tot een geweldige thriller!