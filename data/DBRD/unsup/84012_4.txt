Een ondertoon van liefde â€“ Kate Paris

Over de schrijfster:
Onder de naam Kate Paris schrijf ik feelgood verhalen en romans. Op 10 juni is mijn debuutroman 'Een ondertoon van liefde' verschenen bij uitgeverij Tinteling Romance.

Achterflap:
Ik ben op twee plaatsen tegelijk als ik me omdraai en struikel op hetzelfde moment het restaurant en mijn hotelkamer in. In die laatste gooi ik mijn koffer op het bed en kwak alles erin wat ik bij me heb. Iemand roept me, bonst op de deur. Ik schuif snel het veiligheidskettinkje ervoor en ga bovenop mijn koffer zitten in een poging hem dicht te krijgen
Ik kijk in de ogen van Alexander, maar zie die van Olivier. Ik stap langs hem heen en ren zo hard als ik kan het hotel in Aspen uit. In Hotel Ford houd ik nog steeds krampachtig de klink van de deur vast.

De dag waarop Ivy Jansen haar grootste ambitie waar zou maken, werd de dag waarop ze alles verloor. Haar toekomstdroom. Haar grote liefde. Haar zelfvertrouwen. Gebroken vlucht ze vanuit Amerika terug naar Nederland, waar ze veiligheid zoekt in de nachtclub van jeugdvriend Bernd. Haar collega's ontdekken al snel dat ze een bijzondere gave heeft als het aankomt op het herkennen van wijn en verleiden haar tot het spel 'The kiss of the bottle'.
Ongewild trekt ze hierbij de aandacht van Alexander Ford, manager van het exclusieve Hotel Ford. Hij biedt Ivy een baan aan als sommelier in zijn restaurant. Al snel gaat ze niet alleen helemaal op in haar werk, maar ook in de relatie met Alexander, die haar precies geeft wat ze nodig heeft. Tot een echo uit Ivy's verleden doordringt in haar nieuwe leven en de geschiedenis zich dreigt te herhalen.

Mijn mening:
Een ondertoon van liefde heeft een zwoele kaft waarop iemand een slok wijn neemt. Zeer toepasselijk op dit boek, waarin alles draait om liefde, en dan vooral ook om de liefde voor wijn.
Ivy Jansen is al op zeer jonge leeftijd besmet geraakt met het wijnvirus, zowel haar vader als haar opa waren echte wijnkenners. Een passie die van generatie op generatie is over gedragen.
Ivy, een top wijnkenner krijgt niet alleen te maken met concurrentie op werkgebied maar ook bij het vinden van de ware liefde.
Alexander Ford leeft onder het strenge regime van zijn moeder, hierin is geen tijd voor verliefdheid, maarja, gevoelens kun je niet onderdrukken, hij valt voor de charmes van Ivy en moet keuzes maken.
Een ondertoon van liefde is een feelgood waar de passie, romantiek, liefde en jaloezie vanaf spat.
De schrijfstijl is prettig, ik moest er even inkomen, daarna las ik het boek in een mum van tijd uit. De erotische scenes zijn goed uitgewerkt, zeker niet overdreven en in verhouding tot de ontwikkeling van de relaties.
Het is een goed opgebouwd verhaal, waarin mensen elkaar goed leren kennen, de eerste indruk van iemand is niet altijd de juiste, zo blijkt maar weer.
Als lezer wordt je mee op sleeptouw genomen naar de wereld achter wijn, voor mij een onbekend gebied, zeker leuk om daar wat meer over te weten te komen.
Verder heeft Kate Paris gebruik gemaakt van bekende songteksten, sommige herkenbaar en anderen even opgezocht.
Aan het einde maakt Kate Paris bekend dat ze al bezig is aan het tweede deel van de serie waarin het leven van Olivier uitgediept wordt, zeker leuk om dit alvast te weten omdat ik heel nieuwsgierig ben geworden hoe het hem verder is vergaan.
Een ondertoon van liefde is een prima feelgood debuut van een schrijfster waar we zeker nog meer van gaan horen.

Een ondertoon van liefde krijgt van mij 4 sterren.
Bianca