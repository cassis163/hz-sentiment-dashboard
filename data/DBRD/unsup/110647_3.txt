Owan Drake: Wie ben ik.
Je kunt je afvragen wie ik ben. Nou ik ben Owan Drake, een schrijvend alter ego van iemand die je kent, of misschien niet! Om persoonlijke redenen, heb ik ervoor gekozen om mijn identiteit niet te onthullen totdat ik, Owan Drake, zal sterven. Wie ben ik? Ik weet het… Jullie kunnen alleen maar raden...

Met De Zaden der Hoop Boek 1: de Val van Hymír heeft Owan een begin gemaakt met het beschrijven van een voor ons onbekende wereld: Sistna (door de bewoners zelf Lorbadis genoemd). Dit boek is deel 1 van de Ragnarok trilogie binnen de Zaden der Hoop Saga. We lezen over personages die aan de kant van het Licht staan en personages die aan de kant van de Duisternis staan. Deze hoofdstukken wisselen elkaar af. Wilder Driez is de Profeet van het Licht. Mar Brodwick is de Profeet van de Duisternis. Owan schrijft over de vetes tussen verschillende families in de Duisternis, maar ook in het Licht is niet alles koek en ei. Zowel Wilder als Mar hebben hun goede en slechte kanten. Dus is het Licht altijd goed en de Duisternis altijd slecht?

We lezen het verhaal via Xavier, een leerling van wijsgeer Benedictus Einsberg. Deze lijn in het verhaal volgt het heden. Hij moet de boeken die Benedictus geschreven heeft over Sistna (Lorbadis) van hem lezen. De delen worden afwisselend vanuit het perspectief van het Licht en dan het Duister geschreven. Deze boeken volgen de lijn van het verleden. Wat Xavier leest, lezen wij ook. Zo leren we steeds iets meer over het kader wat Owan geschapen heeft en waarbinnen alle karakters hun rol spelen. Dwergen, kobolden, elfen en draken komen allemaal ten tonele en maken de werelden driedimensionaal en kleurrijk.
Er zit een aantal bijzondere zaken in het verhaal verweven, waarvan we nu nog niet weten waar het toe gaat leiden en hoe het in het geheel past. Wat is bijvoorbeeld Zaad Synchronisatie?

Er wordt veel gedronken, gevloekt, gevochten en gespuugd. Maar er zitten ook grappige verwijzingen in naar dingen die wij kennen, zoals het verhaal over Draconla dat geschreven is door Brammus Ztoker. Het is geen boek voor tere zieltjes. Maar wie houdt van veel karakters, veel verhaallijnen, een heden en verleden, avonturen en (absoluut geen) helden, een strijd tussen Goed en Kwaad (of Kwaad en Goed), kan zich opmaken om een nieuw avontuur te beginnen. Een avontuur dat voorlopig nog niet afgelopen is. Dit eerste boek is als een puzzel, waarvan de rand nu gelegd is. Wie het hele plaatje wil zien, zal moeten wachten tot alle delen verschenen zijn. Gelukkig is er inmiddels boek 1.5 verschenen. Een kort verhaal dat zich afspeelt tussen boek 1 en 2.