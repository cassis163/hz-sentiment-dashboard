Rébecca Dautremer is vormgever en illustrator. Ze is zeer bekend in Frankrijk waar zij woont en werkt. Ze zegt zelf dat ze houdt van een beetje vreemdheid en een beetje magie. Dat is zeker in haar illustraties terug te vinden.

In 2003 verscheen haar eerste eigen prentenboek (Ik val op jou) en valt gelijk in de prijzen.

Ze heeft een heel eigen stijl waarbij vooral de keuze van de kleuren, vooral aardse en warme kleuren, kenmerkend zijn.

In het voorwoord bedankt ze op voorhand de lezer/kijker en benadrukt ze dat dit een ideaal boek is voor alle leeftijden en zeker om samen van te genieten. Ook legt ze uit dat ze gekozen heeft te vertellen over het leven van Jacominus omdat Jacominus zelf zegt dat ze leven waard was om geleefd te worden dus vond Rébecca Dautremer het de moeite waard om over te vertellen. En dat is wat ze doet. In twaalf gebeurtenissen gaan we door het leventje van dit konijntje met hoog knuffelgehalte. Van zijn geboorte tot zijn dood.

Het is moeilijk woorden te vinden voor een boek wat vooral spreekt door zijn mooie illustraties. Paginagroot en soms verdeeld over twee pagina’s, in mooie kleuren en vol details. Als je dan weer omslaat zie je op de linkerpagina een afbeelding van Jacominus met tekst er naast op een witte ondergrond. Een groot contrast met de paginavullende illustraties die je dan weer ziet als je omslaat. De vertellende tekst gaat over de alledaagse gebeurtenissen uit het leven van dit konijn. Soms kleine en soms grote momenten. Aan het einde worden die gebeurtenissen eens opgeteld en dan blijkt dat zelfs een klein konijn veel kan meemaken.

Het is jammer dat ik jullie niet mee kan nemen terwijl ik dit fantastische mooie prentenboek weer voor de zoveelste keer doorblader. Zoals ik al zei, het laat zich moeilijk beschrijven omdat je er gewoon naar moet kijken en er van moet genieten. Oprecht een prentenboek voor alle leeftijden.