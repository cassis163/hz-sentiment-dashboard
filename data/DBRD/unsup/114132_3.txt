Een verhalenbundel met een Barok interieur op de kaft. Als Barok staat voor veelheid en overdaad past dit wel bij de verhalen. Er staat een veelheid aan verhalen in de bundel, soms voor mijn gevoel met een (te) grote overdaad aan woorden zodat de zinsbouw soms Rococo gekunsteld op mij overkomt. Maar goed, ik ben erin gedoken en toen ik aan de stijl gewend was, kon ik best ver meegaan in de niet-alledaagse, soms futuristische werelden, de gruwelijkheden en de dingen die mij zeer verwonderden. Het ene verhaal trok mij meer aan dan het andere, iets dat je in een bundel altijd wel hebt als lezer. Naar mijn mening is dit een mooie bundel met fantastische verhalen die, jammer genoeg, bij mij vaak te vaag blijven hangen omdat ze weinig betekenis krijgen in mijn hersenen, door bombastisch taalgebruik en niet voldoende uitgewerkte omgevingen. Voor lezers die een kijkje willen nemen in bijzondere fantasywerelden is dit wel een goede verhalenbundel. Ik vond hem in algemene zin gewoon goed, vandaar drie sterren.