ongeremde aktie en sterk speurwerk, maar daarnaast ook heerlijke sfeerbeschrijvingen.,Om maar eens direct met de deur in huis te vallen: Veertig woorden voor verdriet verdient 5 sterren en krijgt ze dan ook. Dit boek heeft het allemaal. Ultieme spanning, ongeremde aktie en sterk speurwerk, maar daarnaast ook heerlijke sfeerbeschrijvingen. Als Blunt schrijft over de winter in Canada, dan voel je de kou. Indrukwekkend!

Na de vondst van een verminkt tienerlichaam gaat rechercheur John Cardinal, de hoofdpersoon in het verhaal, op zoek naar de moordenaar van wellicht nog meer verdwenen tieners. Het wordt hem niet eenvoudig gemaakt, want ondertussen krijgt Cardinal een nieuwe partner - die een onderzoek naar hem instelt - en is zijn vrouw opgenomen met psychische problemen. Daarnaast heeft Cardinal ook nog wroeging van iets wat hij in zijn begin jaren van de politie heeft gedaan...

De Canadees Giles Blunt heeft een prettige schrijfstijl en weet op indrukwekkende wijze alle elementen in het verhaal naadloos aan elkaar de smeden: de zorgen die Cardinal heeft over zijn vrouw, de werkwijze van de moordenaar, de samenwerking met zijn nieuwe vrouwelijke partner...

Niet voor niets heeft hij met Veertig woorden voor verdriet de Britse Silver Dagger Award in ontvangst genomen. Volgens de Amerikaanse uitgever is de tweede John Cardinal thriller in de maak en wordt deze in maart 2003 verwacht. Ik ben er klaar voor!