Schaduwzijde is een ongewoon verhaal over een jongeman die onherroepelijk geconfronteerd wordt met de zin van zijn bestaan..

Een citaat op de achterkant van een bijzonder boek!



Een verwende jonge Engelsman is alles beu, heeft een hekel aan het gezeur van zijn familie en sluit zich het liefst op in zijn kamer. Hij is zelfingenomen, heeft weinig vragen en weet het eigenlijk allemaal wel.

Hij besluit van het ene op het andere moment zijn biezen te pakken, stapt in een vrachtwagen en trekt de wijde wereld in. Zonder doel. De vrachtwagenchauffeur blijkt een amateur-filosoof en brengt hem naar een - niet nader genoemd - Oostblokland waar hij in een soort thriller belandt.

Dit land is grijs en grauw met een naargeestige sfeer, machtsmisbruik en staatscontrole. De vrijheid van meningsuiting is aan banden gelegd en het gedachtegoed van een groot nationaal denker is verguisd. Terroristen maken het land onveilig en burgers bang, maar er zijn ook mensen die tegen de klippen op blijven geloven en strijden voor hun opvattingen.



Dit is weer zon boek van uitgeverij Signature waarvan je je kunt afvragen of het een roman is of een misdaadroman. Het zit op het grensgebied.

Het is een grappig boek waarin tal van uitspraken voorkomen die een nadere beschouwing waard zijn. Eigenlijk is het een zoektocht naar de zin van het bestaan. Dit wordt opgediend in de vorm van geestige, soms spannende, soms wijze verhalen en anekdotes.

De hoofdpersoon maakt een ontwikkeling door en leert van het leven. Over het belang van het kleine, over eenvoud, geluk, trouw en liefde.

Het verhaal is licht absurdistisch en sprankelt door gevatte en humoristische uitspraken, passages en vreemde wendingen. Een genoegen om te lezen. Geen gewone misdaadroman, maar een sprookje over goed en kwaad, over de zoektocht naar een bestemming, relativering, twijfel en volwassen worden. Authentiek, origineel en met een filosofische inslag.

Het is alleen jammer dat het verhaal  na een zeer sterk begin - tegen het einde enigszins inzakt. Maar er blijft genoeg moois over voor een waardering met 4 sterren.