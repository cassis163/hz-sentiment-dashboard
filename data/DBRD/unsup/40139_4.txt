Ongewenst is de debuutroman van Kristina Ohlsson.

De grootste nachtmerrie van een ouder is dat je kind verdwijnt en dat is precies wat er gebeurt in het begin van dit verhaal. Ogenschijnlijk is het een gemakkelijk op te lossen ontvoering van een klein meisje uit een volle trein. Haar moeder Sara gaat op het perron even bellen met haar nieuwe vriend om haar dochter niet wakker te maken. Ze wordt opgehouden door een vrouw met een zieke hond en mist daardoor de trein met daarin haar dochtertje Lilian. De moeder raakt in paniek en reist de trein achterna. De conducteur wordt ingelicht en zal op het meisje letten. Zodra de trein het station van Stockholm inrijdt, is het meisje spoorloos verdwenen. Hoofdinspecteur Alex Recht en zijn team gaan op zoek naar haar. De moeder van Lilian blijkt te zijn gescheiden. Haar man Gabriel mishandelde haar. Het ligt voor de hand, dat de vader van Lilian de dader is. Als het meisje een paar dagen later vermoord wordt teruggevonden met het woord 'ongewenst' op haar voorhoofd wordt het een moordonderzoek. Ze ontdekken, dat ze te maken hebben met een meedogenloze moordenaar. De dader gaat ondertussen gewoon door met het ontvoeren van kinderen. Niet veel later wordt er een kind uit een kinderwagen gestolen. Het wordt dood in de badkamer bij een ouder echtpaar gevonden. Ook op zijn voorhoofd staat ‘’ongewenst”. Het onderzoek zit muurvast. Op een gegeven moment komen ze erachter dat de dader iemand is die vrouwen wil straffen.

Je volgt het team op hun zoektocht. Je volgt de vorderingen in het onderzoek en hoe ze dichter bij de oplossing van het mysterie komen. Ondertussen leer je het team ook kennen in hun privéleven: Alex is al 35 jaar getrouwd en mist zijn zoon, die al twee jaar in zuid- Amerika woont; Fredrika is 35 en wil graag een kind, terwijl ze al jaren een getrouwde man als minnaar heeft; Peder is een jaar geleden vader geworden van een tweeling. Zijn vrouw heeft een depressie gekregen zodra ze hoorde, dat ze een tweeling zouden krijgen. Ellen is een gescheiden moeder, die onlangs een leuke man heeft ontmoet op vakantie in Turkije. Hoofdinspecteur Alex Recht heeft veel ervaring met verdwenen kinderen en gelooft, dat deze verdwijning snel opgelost zal worden. Fredrika Bergman daarentegen is nieuw bij de politie als criminologe en denkt, dat ze een heel andere kant op moeten en gaat op eigen houtje wat onderzoek doen. Ze weet ondertussen niet of ze wel op haar plek zit. Eigenlijk zou ze veel liever schitteren als violiste. Er is nogal wat competitie binnen het team. Rechercheur Peder Rydh en Fredrika zitten elkaar vaak in de haren. Hij is zelf vanuit de geüniformeerde politie opgeklommen naar de recherche en heeft weinig respect voor zijn academisch gevormde collega. Naarmate het onderzoek vordert, krijgen de teamleden meer vertrouwen in elkaar en gaan meer samenwerken.

De kracht van het boek zit in het steeds wisselend perspectief tussen politieteam, slachtoffer en dader en door de goed uitgewerkte karakters van de personages, zoals die van hoofdinspecteur Alex Recht, onderzoekster Fredrika Bergman, rechercheur Peder Rydh en assistente Ellen Lind. Het verhaal wordt boeiend door de karakters van de politiemensen. De lezer wordt al snel meegezogen in het verhaal, dat tot de laatste pagina's spannend blijft en nergens ongeloofwaardig wordt. De schrijfster weet hoe ze de spanning moet opbouwen. Het verhaal is niet voorspelbaar. Het heeft korte hoofdstukken en het leest lekker vlot.

Kristina Ohlsson werkt als veiligheidsanalist voor de Zweedse politie. Ze woont in Stockholm.

Ongewenst heeft alles wat je van een politieroman verwacht: een mooie plot, interessante personages en een prettige stijl.