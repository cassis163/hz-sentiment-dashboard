‘Wolven zijn makkelijker te snappen dan mensen, dacht ze. Wolven, en sterren, en sneeuw: die dingen waren logisch.’

Een verhaal dat je als kind diepweggedoken onder je dekbed met de wind gierend om het huis in vliegende vaart wilt uitlezen. Een boek dat herinneringen oproept aan De kinderen van de grote fjeld, maar dan anders.

Het boek begint met een uitleg over wolfverwilders: wolven werden ong. een eeuw geleden als huisdier gehouden door aristocraten in het Rusland ten tijde van de Romanovs. Als de wolven te dol werden, werden ze naar een wolfverwilder gebracht zodat ze konden terugkeren in de natuur. ‘Een echte wolf rent op de manier waarop onweer zou rennen.’

Feo woont met haar moeder in een afgelegen gebied en zijn wolfverwilders. Een eenvoudig leven in ruige natuur en met wolven. En dan: met een klop op de deur komt generaal Rakov hun leven veranderen. Hij vindt dat dit werk moet stoppen en de wolven gedood. Bewaking wordt ingezet.Toch sluit Feo na enige tijd vriendschap met Ilja, een jonge soldaat.
Nadat één van de wolven vee heeft aangevallen escaleert de situatie. Haar moeder wordt gearresteerd en afgevoerd naar Sint Petersburg. De moedige Feo vlucht met Ilja en de wolven. Ze komen in zwaar weer terecht. Een dorp is dichtbij. De revolutie is op handen. Ze moet naar haar moeder. Feo, het wolvenmeisje, ontmoet meer mensen dan ooit. Rakov en zijn soldaten duiken telkens op. Wolven en kinderen, hoe kunnen zij zich weren tegen de wreedheid van het leger?
Ze vormen een front, ze smeden plannen: ‘De ouderen willen dat we ons koest houden en voorzichtig zijn, maar wij hebben het recht om te vechten voor de wereld waarin we leven. En niemand heeft het recht ons te zeggen dat we moeten oppassen en verstandig moeten zijn.'

Een tijdloos verhaal over moed, liefde en vriendschap waarin dieren dieren blijven en met op de achtergrond een revolutionaire verandering kan ‘Feo en de wolven’ bij de rij jeugdklassiekers.
De vertaling lijkt soms aangepast aan nu, een twijfel over anachronismen of een vraagteken bij de uitvoering van wolfverwilderen, maar welk graag lezend kind zal daarover vallen in dit ijzig-warme avontuur?