Viproom is de nieuwe thriller van de Zweedse strafpleiter en bestseller auteur Jens Lapidus. Zijn Stockholm-trilogie kreeg internationale lof en werd inmiddels verfilmd onder de titel Snabba Cash. Hoewel deze trilogie nog voldoende mogelijkheden bood tot een vervolg, besloot Lapidus een nieuwe richting uit te gaan. Series worden naar zijn mening soms te lang gerokken, waarbij personages geen verdere evolutie meer doormaken. Geen zin om in deze valkuil te trappen begon hij aan Viproom. Oorspronkelijk bedoeld als standalone, maar meer dan waarschijnlijk de start van een nieuwe serie.

Wanneer Najdan, alias Teddy, na 8 jaar gevangenschap weer vrij komt besluit hij zijn leven te veranderen. Gedaan met zijn crimineel activiteiten, tijd voor een nieuwe start. Al snel merkt hij echter dat het als ex-gedetineerde niet evident is om een job te vinden. Wanneer een befaamd advocatenbureau zijn hulp vraagt om een welgesteld slachtoffer van een ontvoering op te sporen is hij in eerste instantie argwanend, maar al snel beseft hij dat hij weinig keuze heeft. Samen met de jonge, ambitieuze junior advocate Emelie begint hij aan een onderzoek. Een onderzoek dat hen al snel leidt tot de duistere kanten van de samenleving en Teddy geen andere keuze laat dan beroep te doen op zijn vroegere connecties en vrienden ...

Viproom kent een start die enige inspanning van de lezer vergt. De introductie van de vele personages en verhaalijnen in combinatie met het snel wisselen van perspectief maakt het in eerste instantie allemaal nogal warrig. Aandacht en concentratie zijn noodzakelijk maar daarna volgt een meeslepend - weliswaar niet altijd even spannend - verhaal.

De manier waarop Lapidus de tegenstelling tussen de hogere en lagere bevolkingsgroepen omschrijft is om van te smullen. Op rake manier wordt de hogere klasse omschreven als ambitieus en op succes gericht, waarbij enige 'waarden en normen'-besef afwezig blijft. De lagere klasse mag zich dan wel bezig houden met niet zo koosjere activiteiten, net bij hen zijn die waarden en normen wel aanwezig, misschien op een verkeerde manier maar toch ...

Ook de contrasten tussen Teddy en Emelie komen mooi uit de verf. Teddy, de ex-gedetineerde die zijn leven wil veranderen maar niet kan loskomen van zijn verleden, in combinatie met de ambitieuze Emelie die niet kan vatten waarom haar werkgever hem in dienst genomen heeft ... Afstoting en aantrekking, na verloop wederzijds begrip en appreciatie. Twee totaal verschillende personages waar het laatste nog niet over verteld is.

Minder hard en rauw dan de Stockholm-trilogie is Viproom de veelbelovende start van een nieuwe serie en het is dan ook uitkijken naar het volgende deel.