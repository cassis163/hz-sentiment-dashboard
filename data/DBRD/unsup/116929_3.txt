Anno 1965 - Peter Albert Rashkin runt ‘Masha’, een zeer bekend en begeerd restaurant in New York. Hij voelt zich heer en meester in de keuken en is daar ook het gelukkigst. Peter is een vrijgezel maar draagt een zware ballast met zich mee. Hij heeft de concentratiekampen overleefd van de Tweede Wereldoorlog, heeft een vrouw en twee dochters verloren en is Europa ontvlucht om een nieuw leven te beginnen. Zijn geluk en succes heeft hij te danken aan zijn oudoom Sol en oudtante Ruth die hem hebben opgevangen; zij zijn de enige familieleden die hij nog heeft. Tevens is zijn oom zijn zakenpartner maar hij ziet Peter als zijn eigen zoon.
Op een avond ziet hij een jongedame in het restaurant en hij is enorm geboeid door haar verschijning. Peter voelt zich meteen aangetrokken tot June en algauw hebben ze een relatie. June is model en op en top Amerikaanse, een wulps iemand en ze wil zich dan ook volledig op haar carrière storten maar dan geraakt ze zwanger. Peter en June krijgen een dochtertje. Dit betekent enorm veel voor Peter die nu terug een gezin heeft. Ruth vertelt dan ook aan June wat er gebeurd is met Peter en zijn gezin maar hijzelf praat niet over zijn verleden. Dat is iets waar June mee moet leren leven.

Conclusie
Dit boek bestaat uit drie delen: het eerste deel wordt uit het perspectief van Peter bekeken en heeft plaats in de jaren zestig. In het tweede deel komt June aan bod en dat in de jaren zeventig en als laatste komt Elsbeth aan bod en haar verhaal heeft plaats in de jaren tachtig. Het mooie hieraan is dat je van ieder decennium een mooi en typerend beeld krijgt; zo heb je de gewoonten die er waren, de muziek, de mode en beroemdheden en de huidige problematiek.
Ik had een totaal ander boek verwacht, als je denkt dat dit een oorlogsroman is dan kom je bedrogen uit. Door Peters verleden zou je gedacht hebben dat er meer flashbacks aan bod zouden komen maar in dit verhaal wordt dat maar met mondjesmaat verteld en dan zijn het nog dingen die steeds worden herhaald. Dit boek is meer een roman over een gezin dat zich zo goed en zo kwaad als ze kunnen zich proberen te settelen en met elkaar te leven ondanks het verleden van Peter. Doordat elk personage een deel heeft in dit boek, kom je meer te weten hoe zij zich voelen en hoe ze over hun eigen leven denken en wat ze ervan verwachten. Dit gaat gepaard met goede en slechte verwachtingen van wat ze uiteindelijk willen. Ook hoe ze tegen over elkaar staan en wat hun teleurstellingen zijn. Voor mij kwam Peter heel goed uit de verf maar met June had ik geen connectie, misschien kwam dit ook door het grote leeftijdsverschil tussen haar en Peter en haar manier van leven. ‘Huisje, tuintje en boompje’ staat niet in haar woordenboek en ze wil meer van het leven. Wat me enorm stoorde bij haar personage was ook dat ze erop los rookte en dat dit op den duur als paginaopvulling overkwam. Ook Elsbeth komt aan bod en vanuit haar perspectief kun je lezen dat ze niet begrepen wordt, ze zit volop in de pubertijd en door het gebrek aan aandacht en liefde doet ze dingen die haar niet ten goede komen.
Dit boek gaat over een gezin dat veel problemen heeft omdat Peter niet in zijn ziel laat kijken. Het schetst een beeld hoe dit gezin verscheurd is door zijn verleden en geen onderlinge connectie heeft. 3 sterren