Verwacht bij dit boek niet dat je ontspannen achterover in je stoel de pagina's kunt verslinden. Het boek vraagt om denkwerk en volledige aandacht. Maar al die moeite wordt zeker beloond.

Dit boek zou heel terecht de basis van alles genoemd mogen worden. Want bij elk boek dat je daarna leest, maar ook bij alle ontwikkelingen die je op een dag in het nieuws leest of ziet, denk je terug aan wat er in dit boek verteld is. Al is het maar de laatste trend van genderneutraliteit, dan denk je weer aan wat er in dit boek uitgelegd is. Dit boek is dan ook een complete openbaring voor me geweest.

Deels overlapte de inhoud ervan met mijn opleidingsachtergrond. Onderwerpen als genetica en darwinisme zijn me niet onbekend. Alleen heb ik door dit boek bepaalde zaken vanuit een heel ander perspectief kunnen bekijken. Zo heb ik tijdens mijn opleiding diergeneeskunde geleerd dat dieren het na de domesticatie het beter hadden, zolang de vrijheden werden geaccepteerd. Zoals vrijheid van honger, dorst, ziekte, pijn, etc. Ik heb er nooit bij stil gestaan dat het ontnemen van de vrijheid van een dier eigenlijk al slecht voor het dierenwelzijn zou kunnen zijn. Want ooit is er een moment geweest dat de mens een koe uit een wilde kudde haalde en het achter hekken zette, om het vervolgens voor de ploeg te spannen. Maar in feite is de moderne mens ook niet meer echt vrij en hoeverre tast dat ons welzijn aan? Interessante filosofie... Dat samen met andere vaststellingen, zoals hoe tarwe de mens heeft gedomesticeerd, maakt dat ik als kennisverslaafde razend enthousiast wordt van al deze vernieuwende inzichten. En dat zonder de nadruk te leggen op hoe wij als mens de aarde kapot aan het maken zijn of dat je denkt dat een veganist je tot zijn of haar levensovertuiging probeert te bekeren. Het is vanuit een open en objectieve visie geschreven, waardoor je je als lezer niet gedwongen voelt.

Af en toe neigt het wel heel filosofisch te worden, zoals wanneer het over imaginaire ordes gaat. Iets wat mijn verstand te boven leek te gaan en waar ik moeite mee heb gehad om het goed te kunnen begrijpen. Maar als je tot het punt komt en het wel begrijpt, dan snap je de wereld om je heen een heel stuk beter.

Iedereen zou dit boek gelezen moeten hebben. Dat was de conclusie waarmee ik de laatste pagina omsloeg.