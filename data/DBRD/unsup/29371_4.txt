Estelle Maskame begon op dertienjarige leeftijd met het schrijven van de young adult-romance Did I mention I love you, beter bekend als de ‘DIMILY’-trilogie. Ze publiceerde het verhaal hoofdstuk voor hoofdstuk op het bekende schrijversplatform Wattpad, waar het verhaal meer dan vijf miljoen keer gelezen is. Vorig jaar tekende ze een contract bij een Britse uitgever en ondertussen wordt haar trilogie in tien talen vertaald. Ondertussen is Maskame achttien en reist ze de wereld over om haar boek te promoten. Did I mention I love you volgt de zestienjarige Eden die verliefd wordt op haar bad boy stiefbroer.  

Eden brengt de zomer bij het gezin van haar vader door nadat hij drie jaar geen contact met haar en haar moeder had. In deze ongemakkelijke situatie maakt ze kennis met onder andere haar agressieve stiefbroer Tyler. Door omstandigheden raakt ze bevriend met zijn vriendengroep en ontkomt Eden er niet aan dat ze ook hem beter leert kennen. Terwijl ze zich laat meeslepen naar de wilde feesten die in Californië gegeven worden raakt ze geïntrigeerd door het mysterie achter zijn gedrag.  

DIMILY volgt in grote lijnen het welbekende liefdesverhaal van een meisje dat verliefd wordt op een bad boy met alle problemen van dien. Maskame heeft in haar boek veel Amerikaanse clichés verwerkt, vooral in de verschillende moralen die hoofdpersoon Eden heeft. Als Nederlandse lezer komt dit soms wat bekrompen over. De karakters zijn vrij statisch. Vooral van de vriendinnen van Eden is weinig hoogte te krijgen. De focus ligt voornamelijk op de jongens die in het verhaal voorkomen, hun verschillende karakters en persoonlijkheden en de interesse die Eden voor ieder van hen heeft. Dat is jammer, want het is moeilijk voor te stellen dat de interesse van de Californische tieners volledig bestaat uit shoppen, pijpen en feesten. Ook is het jammer dat Eden nooit na de eerste dag een poging doet om kennis te maken met haar andere broertjes van wie ze wel aangeeft dat ze ze aardig vindt en met wie ze dingen gemeen heeft. Zo zitten er wel meer karakterfouten in het hoofdpersonage die soms wat tegenstrijdig overkomt. Het boek heeft daarnaast wat slordigheden in de vorm van spel- en zinsconstructiefouten.  

Maskame’s debuut is verre van volmaakt, maar zal veel lezers een ontzettend fijne tijd bezorgen. Eden is heel erg menselijk, haar gedrag is relateerbaar en haar onzekerheden zijn de onzekerheden van veel meisjes. Daarnaast is dit een boek dat je niet wilt dichtslaan voordat je weet of Tyler en Eden een gelukkig einde hebben. DIMILY is toegankelijk en leest makkelijk. Het verhaal raakt wat gevoelige onderwerpen maar gaat er niet te diep op in. Dat houdt het boek luchtig. Het verhaal is redelijk voorspelbaar en bezorgt de lezer een aantal keer een facepalm-moment, maar is daardoor komisch. Alles bij elkaar is het een boek waar menig lezer ontzettend van kan genieten en dan zijn de negatieve aspecten van het boek eigenlijk te verwaarlozen.  

Did I mention I love you is een guilty pleasure voor alle young adult-lezers. Een redelijk simpel verhaal in een ontzettend leuk jasje. Als je je lekker wilt vergapen aan mooie jongens, liefdesavontuurtjes, zon en vakantie dan is dit boek een heerlijk zomerboek voor tussendoor. Neem het verhaal alleen niet te serieus, want dan zul je je waarschijnlijk kapot ergeren aan het boek.