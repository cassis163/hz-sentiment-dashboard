Al meer dan 25.000 verkochte boeken, Chantal van Gastel (1980) is een auteur die dat kan zeggen. Met stip is ze een van de beste chicklitauteurs van Nederland. Ze schreef series, romans en zelfs een thriller. Maar het begon allemaal met korte verhalen in tijdschriften. In 21 Zomers en andere verhalen lezen we 4 eerder gepubliceerde verhalen en een uitgebreide preview van Ik wist het!  

Lekker in de zon op het terras. Of heerlijk op een handdoek op het strand. Korte verhalen doen het goed in de zomer. Even weg van het dagelijks leven, en tussen de dutjes of drankjes door een verhaal. De bundel met de titel 21 Zomers en andere verhalen laat zich dan ook makkelijk oppakken als de zon begint te schijnen.
‘21 zomers’ begint wat droevig. Lauren is aan de kant gezet door haar man en ze heeft een scheiding aangevraagd. Deze zomer keert ze terug naar ‘hun’ vakantiehuisje. Om afscheid te nemen en een nieuwe start te maken. Van Gastel neemt je mee in Laurens geluk en verdriet en komt met een voorspelbare plottwist. Ondanks de voorspelbaarheid is ‘21 zomers’ een fijn verhaal om te lezen.

In ‘Roxy’s roadtrip’ ga je op reis. Roxy is alleen op weg naar Spanje. Wanneer zij onderweg autopech krijgt, ontmoet ze Raphael. Hij helpt haar op weg en adviseert een garage. Raphael hoopt op een nieuwe ontmoeting. Dit verhaal is wat langer dan ‘21 zomer’ en heeft dan ook net iets meer body. Roxy is wel wat achterdochtig – waarom? Verder een heerlijk verhaal dat je doet verlangen naar zo’n zelfde rondreis. Met een aantrekkelijke man natuurlijk!

Een verhaal vertellen in 5 pagina’s, dat doet Van Gastel in ‘Het vertrek’. Laat je je vakantieliefde gaan of hou je hem tegen? Die vraag stellen Tanja en Thomas zichzelf. Als de laatste boot naar huis vertrekt, moet Tanja direct een beslissing nemen. Heerlijk voorspelbaar, maar ideaal om even snel tussendoor te lezen. Tijdens het lezen voel je het zand tussen je tenen. Heerlijk!

Wat doe je als je claustrofobie hebt en vast komt te zitten in een lift? In het korte verhaal ‘Afleiding’ wordt duidelijk hoe makkelijk je een mooie man uit zijn angst kunt halen. Een kort, licht erotisch verhaal waar je het nog warmer van krijgt. Een verhaal dat overigens wel om een vervolg smeekt.

In het verhaal ‘Zomer in New York’ volgen we Lucy naar dé stad van Amerika. Van Gastel neemt je mee tijdens een roadtrip door de stad en vlecht daar een lovestory doorheen. Zelf zegt ze nog lang niet klaar te zijn met dit verhaal. Het was wat voorspelbaar, dus meer was zeker welkom. Voor nu een prima feelgoodverhaal dat perfect in deze bundel past. 

Wanneer dit het eerste boek van Van Gastel is dat je leest, weet de preview van Ik wist het! je warm te maken voor meer. Van Gastel geeft een prima indruk van het boek dat in 2014 is verschenen. Het verhaal eindigt niet met een cliffhanger, maar maakt nieuwsgierig genoeg naar de rest van het verhaal. En dat was het doel natuurlijk ook. 

Van korte verhalen moet je houden. Het is lastig om echt diepgang in een kort verhaal te stoppen. Ook een bijzonder origineel plot in korte verhalen verwerken is lastig, je hebt immers maar een beperkt aantal pagina’s tot je beschikking. Toch zet Van Gastel met 21 Zomers en andere verhalen een heerlijke feelgood bundel neer. Geen enorme diepgang, maar heerlijk voor aan het strand. Neem wel een extra boek mee, want voor je het weet ben je er doorheen!