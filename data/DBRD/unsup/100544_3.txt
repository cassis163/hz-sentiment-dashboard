Voor jou wil ik sterven is een thriller geschreven door Lisa Unger.

Het boek speelt zich af in New York waar Marcus en Isabel Raine het perfecte leventje leiden. Hij is een Tsjechische immigrant die computerspelletjes ontwerpt en zij is een mooie, succesvolle schrijfster. Na 5 jaar huwelijk zijn ze nog steeds even gelukkig samen. Op een ochtend vertrekt Marcus naar zijn werk en verdwijnt daarna spoorloos. Onderzoekend van geest als ze is, besluit Isabel hals over kop om zelf een onderzoek te starten naar de verdwijning van haar man. Hoe meer ze begint te spitten in zijn verleden, hoe meer ze te weten komt over wie haar man nu eigenlijk echt was en ze zelf in gevaar komt.

Unger begint het verhaal in medias res met een zeer spannend hoofdstuk.. Het boek las vlot en was spannend van begin tot eind. Als lezer kon je jezelf ook makkelijk identificeren met Isabel doordat het boek voornamelijk in haar standpunt geschreven is in de vertellende ik-vorm. Er zijn echter ook hoofdstukken in het boek waarin de neven-personages aan het bod komen en waarin hun verhaal duidelijk wordt. Elk personage heeft een eigen verhaallijn en is goed uitgewerkt. Het concept van het boek is niet bepaald vernieuwend maar toch blijft het verhaal boeiend en wordt het nooit als langdradig ervaren.

Voor jou wil ik streven is een thriller die niet bijzonder origineel is maar wel zeer vlot leest en de lezer in de ban laat tot aan het einde. Door middel van mooie beschrijvingen, intrigerende flashbacks en wisselende verhaalperspectieven weet Lisa Unger de lezer in het verhaal mee te slepen en houdt ze de spanning vast tot het einde. Een oerdegelijke thriller die geschikt is voor de meer ervaren thriller-fans die grote literaire thrillers à la Stieg Larson gewoon zijn maar ook voor de groentjes onder ons die eens iets willen lezen dat wat spannender is.