Van eind juni tot eind september heeft Stieg Larsson mijn vrije tijd voor een stuk beheerst. In totaal 1779 bladzijden heb ik gelezen in zijn drie delen van de millennium trilogie. Moest er nog een vierde deel zijn, ik begon er direct aan!
Nog nooit heb ik zoveel boeken en bladzijden van dezelfde schrijver na elkaar gelezen. Gerechtigheid is het vervolg op deel 2 waarin Lisbeth Salander de aanslagen heeft overleefd. In deel drie volgt de afhandeling van de rechtszaak en zijn gevolgen. Larsson weet zijn personages zodanig uit te diepen dat je een persoonlijke band met ze opbouwt. Het boek wegleggen is daardoor verdomd moeilijk. De verhaallijn is op geen enkel moment ongeloofwaardig en op het eind van het boek vallen alle losse eindjes samen.
Blokvist, Berger, Salander, Armanskij en andere personages: ik ga ze missen. De wereld is door de vroege dood van Stieg Larsson een formidabel auteur verloren en met hem zijn enkele fantastische personages verdwenen. Salander en Blomkvist hebben alles in zich om een legendarisch duo te worden.
De trilogie is een must voor iedereen. Leesplezier verzekerd!