Hier ligt een zeer hip, rijk aan informatie en mooi vormgegeven boek op tafel. Vegan van Sue Quinn vertelt je alles over veganistisch eten en koken. Het boek is niet alleen een aanwinst voor veganisten. Het is leuk en leerzaam voor elke geïnteresseerde kok. Zo ook voor Sue Quinn zelf, want na het raadplegen van het internet kan je tot de conclusie komen dat zij zelf niet veganistisch is. Het maakt dus niet uit. Niet om veganistisch te koken en dus ook niet om er een kookboek over te schrijven!
Op ontdekkingsreis in een wereld die nog niet voor iedereen bekend is, maar wel met de dag hipper wordt. Het boek gaat niet over hippe superfoods, maar over het eten zonder dierlijke inmenging. Waar je bij vegetarisch eten nog wel de bijproducten van dieren gebruikt, denk hierbij aan melk, eieren, honing, is dat bij veganisme allemaal uitgesloten.
De basis van het veganisme wordt in dit boek duidelijk uitgelegd en je wordt op weg geholpen met het zelf maken van bijvoorbeeld boter, yoghurt, room en mayonaise. Wil je alleen maar inspiratie opdoen voor lekker en gezond koken dan laat je dit achterwege en ga je direct door naar de recepten. Er zijn recepten voor elke maaltijd op elk moment van de dag, allen voorzien van mooie, zeer aantrekkelijke foto’s.

Het enige minpunt aan het boek of eigenlijk aan de recepten is het gemis van smaakmakers. Wanneer je de recepten zit te lezen, denk je al “waar komt de smaak vandaan?”. Kijk bijvoorbeeld naar het recept Warme boerenkoolsalade met parelgort en gedroogde kersen; dit zijn ook alle ingrediënten met erbij een dressing. Tijdens de bereiding ben je al geneigd om knoflook en ui te gaan toevoegen en tijdens het eten mis je deze smaakmakers. Het idee zelf is super origineel en hoe fijn is het om een extra recept met boerenkool te hebben!
Zet dus zelf een paar extra ingrediënten op je aanrecht klaar en voeg ze waar gewenst toe. Bij het onderstaande recept lijkt er al veel meer toegevoegd te zijn, maar ook hier werd het eten smaakvoller met onze zelfgemaakt pikante jus (niet veganistisch).

Tomaten-auberginetaart met filodeeg
Veel mensen denken dat filodeeg met gesmolten boter bestreken moet worden, maar olijfolie werkt net zo goed. Dit gerecht is een soort hartige baklava. 

Voor 4 tot 6 personen
Voorbereiding: 10 minuten
Bereiding: 35 minuten 

Voor het filodeeg:
4 el olijfolie, om te bestrijken, plus extra om in te vetten.
12 filodeegvellen 

Voor de auberginevulling:
400 gr aubergine, in blokjes
½ el fijn zeezout
2 lijnzaadeieren
75 gr broodkruim
50 gr zuivelvrije kaas, geraspt
2 el gehakte basilicum
100 ml olijfolie
2 teentjes knoflook, geperst
2 el gehakte platte peterselie
25 gr rozijnen
2 el pijnboompitten
versgemalen zwarte peper
zeezoutvlokken 

Voor de tomatenvulling:
2 el olijfolie
2 uien, gesnipperd
2 teentjes knoflook
2 el tomatenpuree
8 rijpe tomaten, ontveld en in blokjes
een snufje kristalsuiker
2 el oregano
100 gr gedopte tuinbonen, vers of diepvries
versgemalen zwarte peper
zeezoutvlokken 

Vet een ovenschaal (30x20 cm) licht in met olie. Snijd de filodeegvellen op maat zodat ze op de bodem passen. Dek af met een schone, vochtige theedoek en zet apart.
Doe de aubergine in een vergiet, bestrooi met het zout en laat 20 minuten boven een kom uitlekken. Spoel af en dep droog.
Maak ondertussen de tomatenvulling. Verhit 2 eetlepels olijfolie in een grote pan en bak de uien op middelhoog vuur tot ze zacht een goudbruin zijn. Doe de knoflook en de tomatenpuree erbij en bak een paar minuten mee. Voeg de tomaten, de suiker en de oregano toe en laat 10 minuten zachtjes koken. Doe de tuinbonen erbij, bestrooi met peper en zout en laat 5 minuten garen. Zet apart.
Maak de auberginevulling. Doe de aubergine in een keukenmachine en hak grof. Doe over in een kom en voeg de lijnzaadeieren, de broodkruim, de kaas, de basilicum, de olijfolie, de knoflook, de peterselie, de rozijnen, de pijnboompitten en peper en zout toe. Roer door.
Verwarm de oven voor tot 200°C. Bestrijk de 4 vellen filodeeg met olie en leg ze op elkaar. Leg ze in de ovenschaal en verdeel het tomatenmengsel erover. Bestrijk opnieuw 4 vellen filodeeg met olie en leg op de tomatenvulling. Schep het auberginemengsel erop. Maak een laatste laag van 4 vellen filodeeg en leg erop. Bestrijk met olie en bak 35 minuten in de oven tot het deeg goudbruin en gaar is. Serveer warm.

Het is mij echt niet gelukt om de tomatenvulling en de auberginevulling in 10 minuten te maken. Maar hè, dat is een klein detail en tot die conclusie was je al gekomen tijdens het lezen van het recept.
Aangezien wij niet veganistisch zijn (en maar één van ons vegetarisch) hebben we wel gewone eieren en gewone kaas gebruikt. En met gewone bedoel ik dan dierlijke.
Het lijnzaadei staat voorin het boek uitgelegd in het hoofdstuk ‘Zo maak je een recept veganproof’. Voor 1 lijnzaadei:
Klop 1 el gemalen lijnzaad met 3 el warm water en laat dit 15 minuten afkoelen voor gebruik. Het mengsel moet de stroperige consistentie van eieren krijgen.
Dit klinkt helemaal niet ingewikkeld en had achteraf dus prima gekund. Voor de volgende keer!