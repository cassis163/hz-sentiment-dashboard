Michael Connelly behoort al een paar decennia tot mijn selecte groepje van favoriete thrillerschrijvers. De afgelopen vijfentwintig jaar schreef de Amerikaan éénendertig thrillers. Slechts dertien ervan heb ik in mijn bezit omdat er per slot van rekening nog wel een paar andere auteurs gelezen moeten worden. Daarbij komt dat ik mijn koopwoede de laatste jaren redelijk aan banden heb weten te leggen en ik zelfs boeken van Connelly af en toe links liet liggen. Echo park (2006) had nog ik ongelezen in de boekenkast staan en het werd de hoogste tijd om die ook eens ter hand te nemen.

Harry (Hiëronymus) Bosch is – net als in drieëntwintig andere boeken van Connelly – de overtuigende politieman die de lastige klus moet zien te klaren. Bosch werkt – na een tijdje weg te zijn geweest uit het politiekorps van Los Angeles – inmiddels bij de afdeling Onopgeloste Zaken. De moord op Marie Gesto heeft hij dertien jaar lang niet uit zijn hoofd kunnen zetten. Regelmatig neemt hij het dossier ter hand en heeft hij contact met haar ouders. Als meervoudig moordenaar Raynard Waits ook de moord op Gesto wil bekennen om de doodstraf te ontlopen, ontspoort de zaak volledig en volgt er een goed geconstrueerd en geweldig geschreven verhaal dat naar een spannende ontknoping toe werkt.

Harry Bosch is een eigenzinnig type met het hart op de juiste plaats. Wel een politieman die de regels aan zijn laars lapt als het hem uitkomt. Hij wordt op een smerige manier om de tuin geleid maar weet door zijn eigenzinnige optreden samen met zijn vrouwelijke partner Kizmin Rider en FBI-agente Rachel Walling de onderste steen boven te krijgen.
Dat Michael Connelly zo’n formidabele boeken schrijft, ligt niet alleen aan zijn sterke plots en uitgewerkte karakters maar vooral aan zijn geweldige manier van vertellen. Weinig thrillerschrijvers zijn in staat om je als lezer het verhaal van zo dichtbij mee te laten maken. Je staat in deuropening als er een ondervraging aan de gang is, je loopt mee in het bos als de moordenaar de plek gaat aanwijzen waar het dode lichaam ligt en je voelt de kogels bij een schietpartij bijna om je oren vliegen.

Twee geweldige boeken van Michael Connelly zijn verfilmd: Bloedbeeld als Blood Work (2002) met Clint Eastwood en De Lincoln-advocaat als The Lincoln Lawyer (2011).
Bloedbeeld is nog altijd mijn favoriete boek van Connelly met De dichter op een goede tweede plaats. Maar ook Echo Park mag er absoluut zijn. Ik denk dat ik stiekem toch weer een paar boeken van Connelly op ga duikelen in deze of gene boekhandel. Ik ben nu echt door mijn voorraad heen.