Vitya Malonti is een korte, maar wel krachtige introductie op de Jonas Dubelaar serie. Als lezer word je echt letterlijk middenin dit korte verhaal gegooid. Dat vergt in het begin wel wat van je hersenen, zeker omdat de begrippen uit de context uiteindelijk wel duidelijk worden, maar pas echt verklaard en uitgelegd worden in de verklarende woordenlijst helemaal aan het einde.

Steur slaagt er echter wel in om deze glimp van haar fantasiewereld naar meer te doen smaken. Er blijft heel veel onduidelijk, maar daardoor is het mysterieus en wordt er iets geprikkeld. Het maakt wel dat het verhaaltje dat hier gepresenteerd wordt soms wat moeilijk te volgen is. De wereld wordt niet uitgelegd of verklaard, omdat de wereld voor Vitya heel vanzelfsprekend is. Dat maakt wel dat ik me niet echt deel van het verhaal voelde.

Maar, mocht je benieuwd zijn naar Steur's wereld en boeken en niet zeker zijn van je zaak, dan is het zeker de moeite waard om met deze prequel te beginnen. Wellicht ervaar je hetzelfde als ik ervoer en smaakt het naar meer!