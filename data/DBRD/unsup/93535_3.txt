De omslag van het boek 'Het achtste leven (voor Brilka)' geeft, door de vele afbeeldingen, meteen een geheimzinnig overzicht van de gebeurtenissen van de familie Jaschi. Nitsa vertelt het familieverhaal aan haar nichtje Brilka. De poëtische proloog wordt gevolgd door 8 hoofdstukken waarin telkens een familielid centraal staat. De familiegeschiedenis start in het begin van de 20ste eeuw. De lezer wordt ook meegevoerd in de politieke en sociale geschiedenis van Georgië en Rusland. Soms een saaie opsomming van gebeurtenissen, maar het tijdsbeeld is wel duidelijk. Regelmatig worden er citaten vermeld die perfect bij dat tijdsbeeld passen. Chocoladedrank en het geheime recept komen generatie na generatie telkens weer langs in de familie.

Maar hoeveel drama kan één familie te verwerken krijgen? Door de overvloed aan negatieve gebeurtenissen verliest het verhaal zijn kracht en geloofwaardigheid, ondanks de mooie schrijfstijl. Als lezer voelde ik weinig emotie door de overdaad aan drama, spijtig. Maar het boek is wel vlot leesbaar!