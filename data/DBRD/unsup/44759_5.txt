Het is zomer. Nina gaat met haar vader en moeder een dagje naar het strand. Natuurlijk mag Ploef, haar knuffel ook mee. Ploef is een ijsbeer en houdt niet van de zon. Hij mag lekker in de schaduw zitten onder een parasol. Nina speelt de hele dag op het strand en wanneer de zon langzaam ondergaat gaat ze naar huis. In haar bed komt Nina er achter dat Ploef weg is…..ze is hem vergeten. Vindt ze Ploef de volgende dag terug?
Waar is Ploef? is een lief, hartverwarmend prentenboek wat zich in de zomer afspeelt. Voor jonge kinderen is het verhaal heel herkenbaar. Zij nemen regelmatig hun knuffels overal mee naar toe en vergeten deze daarna mee terug te nemen. Ook al ligt hun kamer vol met andere knuffels, op dat moment willen ze toch graag die ene knuffel terug!
Bij het verhaal staan prachtige illustraties in mooie zachte pasteltinten. Ze zijn heel sfeervol, je blijft er naar kijken. Kijk ook eens in de kar van de ‘strandjutter’. Welke schatten heeft hij gevonden en vraag of iemand weet waar deze schatten vandaan komen.
Waar is Ploef? een prentenboek waar de thema’s vriendschap, zomer en ontdekken bij passen.