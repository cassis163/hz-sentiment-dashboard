Alweer het derde boek in een serie van zes met Henning Juul, een journalist, in de hoofdrol. Rode draad in zijn boeken is de brand in zijn appartement waarbij zijn zoontje Jonas is omgekomen en waarbij hij zelf dagelijks letterlijk en figuurlijk de littekens van draagt.
De brand is geen toeval en als hij op zoek gaat naar de waarheid stuit hij op tegenwerking, soms meedogenloze tegenwerking. In alle boeken tot nu toe komt hij mensen op het spoor die hier mee te maken hebben en dit zijn verhaallijnen in zijn thrillers naast enkele andere verhaallijnen. Thomas Enger is een meester in het vervlechten van deze afzonderlijke verhalen.
De thriller begint met de uitleg van Bloedmist â€“ het mistige waas dat jachthonden voor hun ogen krijgen wanneer ze bloed op het spoor zijn. Wanneer ze er alles aan doen om hun prooi te pakken te krijgen.
Bloedmist kenmerkt zich door het thema haat, uitgewerkt door het hele boek heen. Een oude vrouw wordt op brute wijze vermoord in een verpleeghuis in Oslo. De moordenaar is wreed te werk gegaan. Het tweede slachtoffer volgt al snel en beide zaken lijken met elkaar in verband te staan.
Daarnaast moet Henning Juul een verslag schrijven over de zaak van zijn zus Trine Juul- Osmundsen, minister van Justitie. Ze wordt beschuldigd van seksuele intimidatie van een mannelijke collega. Henning en Trine hebben al jaren geen contact meer. Henning Juul ontdekt dat er een smerig spelletje wordt gespeeld.
Op zijn geheel eigen wijze gaat Juul op onderzoek uit en heeft daarvoor zo zijn eigen bronnen. Bij de politie krijgt hij informatie van Bjarne Brogeland. Over en weer spelen ze elkaar informatie toe.
Deze thriller heeft sterke psychologische passages, de overdenkingen van Henning waar het mis is gegaan in zijn jeugd zijn meesterlijk beschreven. In een volgend deel gaat Thomas Enger hier vast op voort borduren want er zijn nog genoeg losse eindjes. Goede karakterbeschrijvingen, mooie wendingen en een goed plot. Je merkt dat er groei in zijn boeken zit, Thomas Enger heeft weer een meesterwerk afgeleverd.