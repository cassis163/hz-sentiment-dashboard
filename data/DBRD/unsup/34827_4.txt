Marathon en Liefje is een voorlees- en doeboek voor kinderen van wie de ouders gaan scheiden.

In elf korte hoofdstukken verwoordt de auteur de gevoelens en gedachtegang van de bijna achtjarige Rosa. Ze doet dit met veel inlevingsvermogen en in begrijpelijke taal.

Monique Claes, KIES- en kindercoach, heeft creatieve doe-opdrachten aan het verhaal toegevoegd om het verwerkingsproces van het kind te ondersteunen. Enkele opdrachten zijn: maak een verbodsbord, verboden voor ruzie, teken wat of wie je mist en teken waar bij jou dat nare gevoel zit.

Monique van Vlodrop, illustratrice, heeft geprobeerd pijnlijke momenten met humor en lichtheid vorm te geven. De toepasselijke kleurrijke tekeningen en cover geven dit boek een vrolijke uitstraling.

Op elke bladzijde naast de tekst worden de tekeningen afgewisseld met doe-opdrachten. Opvallend is dat de bladzijden niet genummerd zijn.

Rosa Andersom haar ouders gaan scheiden. Dat vindt ze helemaal niet leuk. Ze raakt ervan in de war en moet huilen. Haar vader gaat ergens anders wonen. Nu ziet ze haar vader veel minder. Door de week skypen ze en in het weekend gaat ze naar hem toe. Ze heeft nu ineens twee woningen; een mamma-huis en een pappa-huis. Dat voelt raar in haar buik.

Door de week woont Rosa bij haar moeder, samen met kater Marathon. Rosa is bijna jarig; ze vraagt zich af of haar pappa op haar verjaardagsfeestje komt. Mamma vindt dat niet zo’n goed idee. Rosa is hier erg verdrietig over. Om haar te troosten mag ze voor mamma alvast een kitten uitzoeken voor haar verjaardag. Ze is helemaal blij en noemt het poesje ‘Liefje’.

Marathon kan niet wennen aan Liefje. Hij vindt dat ze verwend wordt; ze krijgt allemaal lekkere dingen te eten, zoals melk, zachte hapjes en zelfs verse vis. Marathon krijgt alleen harde brokjes te eten. Ze neemt zijn plaats op de bank in. En nu mag ze ook al in het wiegje op de slaapkamer van Rosa slapen. Dat was zijn plekje! Hij voelt zich buitengesloten en vindt het allemaal niet eerlijk.

Marathon wil dat Liefje verdwijnt. Hij bedenkt een plan en dat lukt: Liefje is weg. Mama, pappa, en Rosa gaan haar zoeken. Rosa is ontroostbaar als ze Liefje niet vinden. Ze wil zelfs haar verjaardag niet meer vieren.

Denk je dat ze Liefje vinden? Heeft Marathon spijt van wat hij heeft gedaan?

De auteur heeft een leuk boek geschreven voor kinderen van wie de ouders gaan scheiden. Taalkundig kan het net iets beter; samen met een redacteur overbodige woorden eruit halen, vaak voorkomende woorden wijzigen en de puntjes op de i zetten zal dit boek ten goede komen.

Het boek is geschikt voor kinderen vanaf een jaar of vier/vijf. Voor kinderen die net zelf kunnen lezen is het lettertype voor mijn gevoel te klein. De korte hoofdstukken compenseren dit enigszins.

De doe-opdrachten zijn van meerwaarde; de kinderen worden aangezet tot nadenken over hun gevoelens en gedachten Ze worden gestimuleerd deze tot uiting te brengen. Ouders krijgen hierdoor meer inzicht van wat hun kind bezighoudt en kunnen daarop inspelen.

Dit boek heeft een goede combinatie van verhaal en moeilijk onderwerp.

Knap debuut en zeker een aanrader voor de doelgroep.



Verhaal: 4****

Schrijfstijl: 3***