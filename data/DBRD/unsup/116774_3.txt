Via Instagram zag ik een oproep om het e-book gratis te lezen in ruil voor een beoordeling/recensie. Ik heb even getwijfeld omdat ik de korte inhoud niet erg duidelijk vond. Een recensie van iemand gaf me meer duidelijkheid waarna ik toch besliste om het te lezen. De korte inhoud kan volgens mij beter.
Ik heb zeker genoten van het boek. Mooi hoe de wereld gecreëerd is met de verschillende bevolkingsgroepen. Al mocht dat nog meer in de verf staan. Duidelijker schetsen hoe die wereld precies ontstaan is. Het blijft nogal algemeen op sommige punten. Kalle is een Observant met bepaalde gaven die naar mijn mening te weinig aan bod komen in het begin van het boek. Hij blijft qua emotie teveel aan de oppervlakte. Die gaven moeten toch iets uitlokken bij hem. Ook bij Vita zie ik die gevoelens weinig. Ze heeft ze zeker dat weet ik maar ze zijn niet genoeg aanwezig.
Er zit een goede opbouw in het verhaal die naar het einde toe plots verwatert. Het einde lijkt er snel achteraan gebreid terwijl dat net het doel was van het boek. Daar zou ik zeker nog werk van maken.
Observant is een boek dat écht wel goed in elkaar zit, er is over nagedacht en er zit potentieel in. Een goede redactie en een grondige herschrijfbeurt maken het volgens mij nog sterker dan het nu is.
Niettegenstaande dit heb ik genoten en ga ik Manipulator en Katalysator zeker lezen. Ik wil weten hoe het verder gaat. Bedankt voor het boek Ole Nyland!