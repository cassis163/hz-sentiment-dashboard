Tamara McKinley (1948) is een bestsellerauteur van inmiddels veertien historische romans die zich grotendeels afspelen in Australië. Zelf is ze geboren in Tasmanië, maar ze is opgegroeid in Engeland bij haar oma en twee tantes. Voor de research van haar boeken reist ze regelmatig naar Australië. Haar boeken zijn in 20 talen vertaald. Haar historische roman Eiland in de wolken (2018) speelt zich zowel in Australië als op het Schotse eiland Skye af.

Hoofdpersonage Christy is geboren op het Schotse eiland Skye en groeide er op, tot de landheer besloot dat de cottages in de dalen en valleien moesten worden geruimd. Met veel geweld werden ze verdreven en met hen vele andere families. Op Skye was geen werk meer, maar emigratie naar Canada of Australië was wel mogelijk. Na een vreselijke overtocht kwam ze met haar familie aan in Australië om daar een nieuw leven op te bouwen.

Christy is inmiddels 65 en heeft drie volwassen kinderen. Haar man is onlangs overleden en ze besluit nog eenmaal terug te reizen naar het eiland van haar jeugd. Haar dochter Anne en haar kleindochter Kathryn reizen met haar mee. Christy maakt gebruik van de gelegenheid om hen alles te vertellen over haar jeugd en de zware tijd van vroeger. Tijdens haar reis ontstaan er in Australië grote problemen en staan het behoud van de landgoederen en de goede naam van de familie op het spel.

De verhaallijnen op beide continenten wisselen elkaar steeds af. Het begint heel idyllisch tijdens de reis van Christy naar en op Skye. Het eiland en de reis worden mooi omschreven en de verhoudingen tussen de dames zijn goed uitgewerkt. In Australië doet schoonzoon Harold er alles aan om de dreiging die hen boven het hoofd hangt te stoppen. Wat die dreiging precies inhoudt wordt zorgvuldig omzeild, er wordt maar mondjesmaat informatie aan de lezer gegeven. Het boek komt daardoor wat traag op gang en het is soms ronduit irritant dat niet wordt uitgelegd waar het om gaat. 

In de tweede helft krijgt het boek meer vaart. Het avontuurlijke verhaal dat Christy vertelt over de beginjaren op de goudvlaktes in Australië blijkt de basis te zijn van de problemen van nu. Bepaalde door Christy gemaakte keuzes om gebeurtenissen uit het verleden verborgen te houden, zorgen er nu voor dat het voor haar schoonzoon een race tegen de klok wordt om tot een oplossing te komen, wat enige spanning in het verhaal brengt.

Door de constante afwisseling van perspectief leest het boek prettig. Ook de verschillende persoonlijkheden helpen daaraan mee, zo zorgt de boze dochter Anne met haar gedrag voor een komische noot en blijkt schoonzoon Harold een trouwe doorzetter. De afwisseling zit ook in het verhaal dat in twee verschillende tijden speelt, aan de ene kant het grimmige verhaal van de jeugd van Christy op Skye, tegenover haar terugkeer vele jaren later.

In een fijne schrijfstijl die prettig leest is het mooi om te zien hoe de verschillende verhaallijnen op het einde samenkomen. Eindelijk is het duidelijk wat er vroeger is gebeurd en hoe de geheimen uit het verleden zoveel problemen konden opleveren.

Een mooie historische roman, waarin de geschiedenis van het eiland Skye en de goudvelden van Australië een ideale basis vormen voor een avontuurlijk en romantisch verhaal.