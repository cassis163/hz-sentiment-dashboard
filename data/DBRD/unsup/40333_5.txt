Kayla Green is pr-medewerker op een kantoor dat gespecialiseerd is in vakanties en vrije tijd. Als ze ergens een hekel aan heeft, dan is het aan kerst, omdat dit nare herinneringen bij haar oproept. Wanneer ze gevraagd wordt de marketing te doen voor een hotel in Vermont dat bijna failliet is, biedt ze meteen aan om daar met de kerst naar toe te vliegen. Als je aan het werk bent, hoef je ten slotte ook niet aan kerst te denken.
Jackson O’Neil is mede-eigenaar van het hotel in Vermont en een ontzettend knappe man. Hij heeft zich de laatste anderhalf jaar beziggehouden met werk en heeft daardoor niet de tijd gehad aan mooie vrouwen te denken. Totdat Kayla voor hem gaat werken.
Vanaf het begin van het boek voel je de knetterende spanning tussen de twee hoofdpersonen die ze allebei hard proberen te ontkennen. Kayla moet de familieleden van Jackson om weten te praten, aangezien zij niet willen investeren in reclame, omdat zij dit onzin vinden. Wanneer Kayla terecht komt in de keuken van de familie, roept dit zoveel herinneringen op dat ze haar poging de familie te overtuigen, verpest. Ze loopt weg, maar Jackson komt haar achterna. Ze leert in de komende week die volgt niet alleen Snow Crystal goed kennen, maar ook Jackson O’Neil.

Het eerste hoofdstuk moest ik even wennen aan de perspectiefwisseling. Maar dat is van korte duur, want het geeft het boek een extraatje dat je het verhaal van twee kanten kunt beleven en daardoor de hoofdpersonen extra goed leert kennen. De hoofdpersonen draaien wel flink om elkaar heen, want vanaf het eerste moment is al duidelijk dat ze iets voor elkaar voelen.

Dit boek weet een ontzettend lekkere sfeer op te roepen. Het winterse kerstgevoel zo aan het einde van het jaar is echt iets om je helemaal in te verliezen. En de witte wereld die wordt geschetst met alle romantiek en de dingen die er bij horen (schaatsen, warme chocolademelk, rijden op een arrenslee, sledehonden) zijn bijna jaloersmakend.

De schrijfstijl past helemaal bij het boek. Het is humoristisch, het is romantisch. Het is ook heel erg lief. De familie van Jackson is namelijk echt aandoenlijk, inclusief brombeer Walter.
Het boek heeft uiteraard geen verrassend einde, maar dat hindert niet. Ik heb mijn nieuwe favoriete schrijfster gevonden!

De broers van Jackson die ook in dit verhaal al een rol speelden, hebben ieder hun eigen boek gekregen en ik kan niet wachten deze verhalen ook te lezen!