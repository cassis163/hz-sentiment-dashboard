Eind april komt de film 'The Guernsey Literary and Potato Peel Pie Society' uit. De titel kwam me zo bekend voor, dus toch maar eens in mijn boekenkast gesnuffeld. En ja hoor ik heb 'Het Literaire Aardappelschiltaart Genootschap van Guernsey' gewoon op mijn boekenplank staan. Jaren terug als aanbieding gekocht om de titel, maar nog altijd niet gelezen. Het liefst lees ik eerst het boek voordat ik een film ga zien, dit was dan ook de reden dat ik dit boek direct ben gaan lezen. Waarom heb ik dit boek niet al jaren geleden gelezen? Wat een heerlijke roman. Mijn complimenten voor de uitstekende vertaling.

Centraal figuur is de schrijfster Juliet in het na-oorlogse Londen en haar correspondentie aan haar vrienden. Per toeval krijgt zij een brief uit Guernsey die haar bijzonder intrigeert. Ze beantwoord de brief en al snel volgt er een levendige correspondentie met meerdere bewoners op Guernsey over het bijzondere literaire genootschap dat is ontstaan tijdens de Duitse bezetting op de Kanaaleilanden. En over hun leven gedurende de Tweede Wereldoorlog. Het contact is zo aangenaam dat ze besluit er een boek over te schrijven en gaat naar het eiland om nog meer achtergrondinformatie te verzamelen. Voor zover ze het nog niet had gedaan sluit ze de mensen en het eiland in haar hart.

En niet alleen de fictieve hoofdpersoon, maar ook ik sloot de mensen en het eiland in mijn hart. De roman in briefvorm is met zoveel liefde en humor beschreven. Het was moeilijk het boek zo nu en dan aan de kant te leggen omdat het dagelijkse leven ook door moest gaan. Ik wilde echt door blijven lezen. En ondanks dat het boek uit is, wil ik nog steeds bij hun levens betrokken blijven. Het is een geweldig roman, met een lach en een traan (het gaat ten slotte over de Duitse bezetting op een eiland volledig afgesloten van de buitenwereld). Het gaat over vriendschap, samenhorigheid, liefde en veerkracht van de eilandbewoners.

Na het lezen van dit boek wil ik zeker ook de film zien. Ik ben benieuwd wat ze ervan gemaakt hebben. De cast is in ieder geval al een schot in de roos met Lily James, Matthew Goode, Penelope Wilton en Michiel Huisman.