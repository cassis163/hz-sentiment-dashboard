Dit boek zat in de januari  fantasy boekenbox van Boox, en is zeker een goede treffer voor deze boekenbox geweest. Als extraatje is het boek ook nog eens gesigneerd! Hoe gaaf is dat!

Bij het uitpakken van het boek vond ik de cover eigenlijk wel een beetje duister en mysterieus. Het is tenslotte een best donkere cover, waarop je iemand over een pad in een donker bos ziet lopen. Op enkele gekleurde blaadjes in de hoek na is alles grauw. Echter past dit zeker wel bij het verhaal, wat juist ook mysterieus is. Wat me eigenlijk pas opviel tijdens het lezen van het boek. Kijk zelf maar eens goed naar de cover! Ik ben benieuwd wat je eraan opvalt.

Maar dan nu: het verhaal zelf! Want hoe apart en bijzonder de cover er wel niet uitziet, jullie zijn tenslotte nieuwsgierig naar het boek! Ik vind het zelf een aanrader.

Want........ wat als de wereld van je nachtmerries de werkelijkheid blijkt te zijn? En je daar terechtkomt met iemand waarvan je niet zeker weet of hij wel helemaal aan jouw kant staat? En dat terwijl je opgejaagd wordt door onbekende mannen die de opdracht hebben je te vermoorden? Weet jij  dan nog wat je moet doen om te overleven?
 
Verwarring en nieuwsgierigheid spannen in het begin van het boek de kroon. Want wat gebeurt er met Sammy? Hoe komt het dat er dingen in haar dromen gebeuren die zich uiten in de werkelijkheid? Wordt ze echt krankzinnig?

Vriendschap en verbondenheid zorgen voor een veilige basis als het gaat om Matt en Sammy. Je leest duidelijk dat ze elkaar door en door kennen, wat ervoor zorgt dat je je veilig voelt en het gevoel krijgt dat alles goed zal komen met Sammy. Maar komt dit het wel?
 
Wat ik erg leuk vind is de lekkere dosis humor als het gaat om het op flauwe wijze plagen van collega's op Sammy's werk, aangezien de auteur een goede beschrijving geeft van de typerende vrouwelijke collega's van Sammy. Het doorsnee meisjes meisjes type, dat absoluut niet tegen een plagerijtje of grapje kan, waardoor ik ook in de lach schoot, wanneer Sammy en Matt streken uit gingen halen.
 
Naast deze flauwe humor blijven de spanning, nieuwsgierigheid en drang om door te lezen  in het gehele verhaal aanwezig. Mede door de nieuwe informatie die je geleidelijk ontdekt samen met Sammy, Daron en Matt als je op onderzoek gaat naar het werkelijke leven van Sammy en waar deze zich bevind.
 
Het is een boek dat ik zeker aanraad om te lezen. Het bevat humor, mysterie, spanning en een geweldige vriendschap. En het belangrijkste: de nieuwsgierigheid naar meer! Je wilt blijven lezen en wanneer je niet kan lezen, blijft het verhaal door je hoofd spoken. Want wat gebeurt er nou met Sammy. Je wilt hier dolgraag achter komen en daarnaast zijn er verscheidene plot twists waardoor je drang om te lezen nog groter wordt.
 
Ik ben erg benieuwd naar het volgende deel in deze reeks!