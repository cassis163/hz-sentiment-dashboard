Mike Nicol. Een schrijver waar ik nog nooit van had gehoord, maar als je zijn boek "Payback", de eerste van zijn nieuwe Kaapstad-trilogie, leest, dan weet je waarom hij de snel rijzende ster is van de Zuid-Afrikaanse misdaadliteratuur, zoals Deon Meyer, die hier doorbrak met de thriller "13 uur", al zei.
"Payback" is het debuut van de auteur Mike Nicol op het gebied van thrillers. Eerder schreef hij journalistieke artikelen, romans, poëzie en een boek over Nelson Mandela. Nicol kiest voor een redelijk harde schrijfstijl. Zijn hoofdpersonage, Mace Bishop, heeft namelijk rauwe, duistere kantjes.

Mace Bishop en Pylon Buso zijn voormalige wapenhandelaars die afstand hebben genomen van de criminaliteit en het perfecte leventje met hun gezin proberen op te bouwen in Kaapstad. Mace en Pylon zijn inmiddels bodyguards van toeristen die Zuid-Afrika bezoeken, maar plots haalt hun verleden hen in. Wanneer ze worden ingeschakeld door criminele horecabazen, die worden afgeperst, ontmoeten ze Sheemina February. De advocate stelt een vreemde eis: stop de drugsverkoop in de discotheek of anders…blaast ze de boel op. Wanneer de horecabazen de eis niet nakomen gaan de bommen af. Mace en Pylon voelen zich genoodzaakt op te treden. Een fout zo blijkt, want de dochter van Mace, Christa, wordt ontvoerd door de afpersers. Wat de advocate Sheemina February niet voorzien had, is dat ze Mace Bishop beter te vriend had gehouden. Mace Bishop is namelijk een taai ventje, waarmee niet zomaar te sollen valt. Hij is vastberaden om goed te doen voor Christa en zijn vrouw Oumou en ze van een rustig leven te voorzien en daar hoort Sheemina February niet bij…

Het boek zelf is opgedeeld in drie hoofddelen. Het eerste en laatste deel gaat over wraak op Mace Bishop, in het middelste neemt hij zelf wraak. Wat opvallend is dat in de drie delen er telkens een vrouw centraal staat. Dit is ook meteen het sterke punt van het boek. De ruige en duistere, maar toch liefhebbende huisvader Mace Bishop is niet de gevaarlijkste speler in dit hele ‘wraakspel’, dat zijn de vrouwen die zich in het spel mengen.
Mace moet zich namelijk continu verweren tegen aanvallen van de andere sekse. Of het nu om verleiding of geweld gaat, hij kan alleen maar reageren. Wat niet wegneemt dat hij dit maar al te graag doet, liefst zo hard mogelijk. Dit laat zien dat Mace Bishop een toegewijd vader en echtgenoot is, maar ook genadeloos kan zijn wanneer hij belazerd wordt. Iemand waar je dus, bij momenten, beter bang voor kan zijn.
Mike Nicol wil hiermee de illusie doorprikken dat de vrouw minderwaardig is in de maatschappij, maar vooral in de criminaliteit. Ze is helemaal niet zo kwetsbaar en onschuldig als wij denken, maar zijn vaak diegene die het milieu zo gevaarlijk en meedogenloos maken.

"Payback" is zeker het lezen waard. Dan moet ik wel waarschuwen dat het boek bij momenten zwaar was om te lezen. Mike Nicol is een auteur die graag in detail treedt. Dit zorgde ervoor dat het soms moeilijk was om verder te lezen omdat sommige stukken gerust een pak korter hadden kunnen zijn. Maar de vele personages, de avonturen, de complotten, de twisten en het einde van het boek deden mij dit vergeten. Naarmate je het einde nadert, wordt de titel steeds toepasselijker en het einde zelf was totaal onverwacht. Deze twee eigenschappen overtuigde mij ervan dat het een goed boek was. Desondanks ben ik niet zeker of ik de twee vervolgboeken ga lezen, voor mij is het goed zoals het is.