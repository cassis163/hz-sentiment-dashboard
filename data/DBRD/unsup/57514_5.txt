De Australische Hannah Kent heeft met 'De laatste rituelen' een pracht van een boek geschreven. Onbegrijpelijk dat niet meer mensen dit boek gelezen hebben.

Het verhaal, dat trouwens op een ware gebeurtenis gebaseerd is, speelt zich af in het IJsland van begin 19e eeuw. Agnes Magnúsdóttir wordt, samen met twee anderen, schuldig bevonden aan de dood van twee mannen. In afwachting van de executie wordt Agnes bij een boerenfamilie in het Noorden van IJsland ondergebracht. Aanvankelijk wordt Agnes maar ten node geduld, maar na verloop van tijd sluit zij min of meer vriendschap met het gezin en met de jonge priester Tóti, en begint zij haar verhaal te vertellen.

Een hoofdrol is niet alleen weggelegd voor Agnes, maar ook voor het ruwe IJslandse landschap. Kent beschrijft heel beeldend de immense vrieskou in de winterperiode, de erbarmelijke toestand van de woningen in die tijd, de sociale verhoudingen tussen de mensen, ...

'De laatste rituelen' is een must-read, in het bijzonder voor diegenen die houden van IJsland en van historische (spannende) romans.