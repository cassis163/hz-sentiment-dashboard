Samuel werkt bij communicatiebureau Puntjes op de i. Hij is een stille kracht en krijgt weinig waardering van zijn baas. In gedachten is hij opstandig en heeft hij allerlei kritische gedachten over zijn collega’s en de maatschappij. Samuel uit dit door ingezonden brieven te schrijven aan een krant. Zijn brieven worden nooit gepubliceerd, maar hij blijft stug brieven schrijven waarin hij zijn mening over allerhande zaken uit de maatschappij uiteenzet.

Op een dag knapt er iets bij hem. Als een dolle verlaat hij zijn kantoor. Later zit hij in een inrichting, noemt hij zichzelf Manuel en bestaat zijn dagelijkse besteding uit het in elkaar zetten van IKEA-meubelen en gesprekken voeren met Sophie, de psycholoog die hem begeleidt. Hoewel hij Sophie een leuke vrouw vindt, wil hij toch zo snel mogelijk weg, om weer terug de maatschappij in te gaan.

Steven de Jong heeft met Samuel een boeiend personage gecreëerd. Hij komt intelligent en verstandig over, maar je weet dat hij ergens ook de weg aan het kwijtraken is. De brieven van Samuel aan de krant en zijn beschouwingen zijn scherp en fascinerend om te lezen. De auteur heeft met dit verhaal een bijzondere manier gevonden om een kritische noot te plaatsen bij dingen die in onze samenleving gebeuren.

De schrijfstijl van het boek is bijzonder sterk. Je ziet terug dat de schrijver goed heeft nagedacht over zijn woorden en de formuleringen van de zinnen. Dit past bij het het hoofdpersonage uit het boek, die in de communicatie werkzaam is en graag met taal en schrijven bezig is. Hier en daar is er een overdaad aan weloverwogen formuleringen, waardoor het soms minder natuurlijk overkomt.

Steven de Jong heeft met Bezorgde Burgers een bijzonder vermakelijke roman geschreven. Met kunstig geformuleerde zinnen en een dosis humor worden er in het boek wat herkenbare pijnpunten uit onze maatschappij aangestipt en daarmee inspeelt op de actualiteiten.