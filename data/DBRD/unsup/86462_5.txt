“W-A-U-W”, dit waren de enige vier letters die ik uit kon brengen toen ik de laatste pagina van het boek Stop de Rush! van Leen Steyaert omsloeg. “Wauw”, een allesomvattend vierletterwoord voor de 301 pagina’s die ik met heel veel verwondering en belangstelling heb doorgenomen. Ware het niet dat ik (jammer genoeg) nog niet het genoegen heb gehad de auteur persoonlijk te kennen, zou ik bijna denken dat Leen mijn hartsvriendin is en dit boek speciaal voor mij geschreven heeft. Er is echt zoveel herkenbaarheid in het verhaal dat naar voor wordt gebracht. Stop de Rush! wordt opgedragen aan alle vrouwelijke werk-, zorg-, drukte- en haast-en-spoedverslaafden. Het boek kaart het hedendaagse probleem aan van strijdende vrouwen in een race tegen de tijd. Van multitasken en streven naar perfectionisme en controle, tot altijd moe-zijn, een combinatie van werk en privéleven volhouden, burn-out en andere lichamelijke klachten.

Maar dit is niet de enige reden waarom ik zo extatisch een review over Stop de Rush! neerpen. Het is een one-of-a-kind-boek. Na bijna twintig boeken over de thema’s stress, gejaagdheid en gerelateerde gezondheidsklachten gelezen te hebben, kan ik als “ervaringsdeskundige” (kuch kuch :-)) proefondervindelijk bevestigen dat er aardig wat boeken zijn verschenen die deze thema’s aankaarten. Gezondheid is dan ook een hot topic. De ene auteur valt al wat meer in herhaling dan de andere, maar echt nieuwe (interessante) dingen was ik persoonlijk al een hele tijd niet meer tegengekomen. Eerlijk… Ik had Stop de Rush! na aankoop bijna vier maand onaangeroerd op mijn boekenplank laten liggen… Weer “zo’n” boek. Is alles over stress dan al niet gezegd geweest? Lees je één boek, heb je ze als het ware allemaal gelezen… Ik zat dus grondig fout…!

Stop de Rush! wierp voor mij persoonlijk een volledig nieuwe kijk op de thema ‘stress’ en ‘gejaagdheid’. De insteek van het boek is om te vertrekken vanuit het menselijk, hetzij vrouwelijk, lichaam. Daartoe is enige kennis vereist over hoe een ‘vrouwenlijf’ in elkaar zit. De auteur, Leen Steyaert heet de lezer daarom eerst welkom in het heelal van de hormonen en wat er gebeurt als de balans zoek is. Ze schrijft dit op een noodzakelijk theoretische, maar toch heel begrijpelijke manier neer. Dat Leen Steyaert van wanten weet is duidelijk. Ze heeft meer dan vijventwintig jaar ervaring in complementaire en natuurgeneeskunde, is menspauze-consulente en voedingsdeskundige. En dat merk je op elke pagina van het boek.

Als je als lezer eenmaal weet hoe de vork nu precies in de steel zit, worden er tal van oplossingen aangereikt om het vrouwelijke lichaam opnieuw in balans te brengen. Zowel ademhalingsoefeningen, meditatietechnieken, voedingstips, info over supplementen, tips naar levenshouding,… komen aan bod om elke vrouwelijke lezer te helpen de rust in de drukke hedendaagse maatschappij terug te vinden. Zoals Leen het schrijft:

Het hoeft niet meer gezegd dat ik dit boek absoluut aanraad als grote meerwaarde op menige boekenplank. Heel wat opvattingen die ik voorheen voor waar nam over voeding en hormonen, moest ik aardig bijstellen. Niet alleen is mijn bewustwording flink aangescherpt, ik heb ook heel wat bijgeleerd. Ik hoop dat Stop de Rush! voor alle vrouwelijke lezers van Inspirerend Leven een persoonlijk handboek kan worden, waar nog menig keren naar teruggegrepen wordt in de zoektocht naar die felbegeerde balans. 10/10 zonder twijfel!