De minnaar -Jet van Vuuren

Jet van Vuuren is het pseudoniem van de Nederlandse thrillerschrijfster Hennie de Groot (1956). Ze was werkzaam als beeldend kunstenaar en boekhandelaar voordat ze debuteerde in 2011 met de thriller ‘Zomerdruk’. 
De minnaar is een thriller die gaat over Dottie, een jonge vrouw die twijfelt aan de werkelijke toedracht van de dood van haar oma Charlie. Wanneer ze op de begrafenis een aantal onbekende mensen ontmoet en daar een opmerking maakt over haar twijfels wordt er iets in gang gezet waar ze tot op het laatst van het boek geen vat op kan krijgen.
Hoe komt het dat oma Charlie geen geld meer heeft? Had ze echt een minnaar en is dit dan ook de moordenaar zoals staat op het briefje dat ze ontdekt in haar jaszak; 'Zoek de minnaar en vindt de moordenaar'? Wie zijn die Dimitros, Ellen en Julia die ze op de begrafenis ziet? Wat hebben zij gemeen met oma Charlie? Waarom heeft ze steeds het idee dat haar moeder dingen achterhoudt voor haar?
Door het hele boek krijgt de lezer vele vragen te verwerken en maar weinig antwoorden tot op het laatste moment.
Het boek is verwerkt in goed leesbare hoofdstukken die elkaar afwisselen in Toen en Nu. Als lezer wil je snel verder lezen om achter de antwoorden te komen. Jet van Vuuren weet haar lezers vast te houden met de opgebouwde spanning en de uiteindelijke antwoorden pas aan het eind van het boek. Het plot is prachtig uitgewerkt en onverwachts. Jet weet haar personages goed uit te werken, al lezende kun je je gaan ergeren aan Dottie en haar argwaan over alles en iedereen.
De minnaar is een zeer goede en spannende thriller geschreven door een zeer goede schrijfster.