"De jongen die ontsntapte" is het hartverscheurende verhaal van Jakob, een zigeunerjongen, in de tijd van de zigeunerholocaust. Het boek geeft verschillende periodes weer in het leven van Jakob en het leven van zijn ouders en zelfs grootouders voorheen.
Voor mensen die niet zo bekend zijn met de periode rond de zigeunerholocaust, raad ik aan eerst de geschiedenis te lezen, die staat achterin het boek. Hieruit leerde ik zoveel meer dan mij ooit op school geleerd is, want daar hadden we het steeds over de Joden-holocaust en werden de zigeuners zo goed als volledig genegeerd terwijl dit verhaal toch duidelijk maakt dat het voor zigeuners ook zeer zeker een verschrikkelijke periode was. 

Kippenvel van begin tot einde, dat is wat ik heb ervaren tijdens het lezen van dit boek. Lindsay Hawdon schrijft zeer overtuigend en dit maakte het voor mij mogelijk om mij in te leven in de verschillende personages in dit boek. Ik voelde de verwarring, de woede, de angst en de pijn die Jakob, Lor, Yavy, ... gevoeld hebben. 
Doordat je ook een deel van Jakob's geschiedenis leert kennen, leer je dat Yavy  gezorgd heeft dat er zoveel kleur en hoop in Jakob's leven bestaat en hoe hij hem uiteindelijk toch bijstaat in de zware momenten die hij beleeft.

"De jongen die ontsnapte" is een boek vol hoop, passie, en tragedie en uiteindelijk maakt dit het boek zo onvergetelijk. Dit boek verdient een plaatsje in mijn Top 10. Dit boek zal nog lang nazinderen.