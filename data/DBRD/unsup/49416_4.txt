Carve The Mark is het eerste deel van een nieuwe Science Fiction boekenreeks van Veronica Roth. De fantasierijke reeks zal helaas slechts uit twee delen bestaan. Veronica begon al jong als auteur en werd als snel bekend en populair door haar Divergent boeken. Deze populaire Young Adult boeken werd tevens met groot succes verfilmd door Summit Entertainment. Carve the mark zou weleens het volgende filmsucces voor Veronica Roth kunnen worden. Het verhaal leent zich er in elk geval zeker voor.

In Carve the mark volg je als lezer twee hoofdpersonages op de voet: Cyra en Akos. Het verhaal van Akos is geschreven in de hij-vorm en de stukken over Cyra in de ik-vorm. Carve the mark is geen boek wat je even vluchtig uit kunt lezen, het verhaal is behoorlijk gecompliceerd, waardoor je continu je aandacht erbij moet houden. Heb je het boek een aantal dagen terzijde gelegd dan kun je weer terug gaan bladeren, omdat je dan bepaalde dingen niet meer weet. Er komen in het Science Fiction verhaal veel fictieve namen voor, namen van personages, maar ook van verzonnen planeten, originele vechtsporten, niet werkelijk bestaande kruiden en dergelijke. Allemaal nieuwe woorden dus en dat is even wennen. Gelukkig staat er wel een korte opsomming van een aantal termen achterin het boek, maar deze is lang niet compleet. Een namenlijst van de vele personages ontbreekt helaas volledig.

Akos komt uit het rijk Thuvhe, waar het altijd koud is. Cyra woont in een ander rijk op dezelfde planeet. Een planeet met de tot de verbeeldingsprekende naam Shotet. De twee volkeren waartoe Cyra en Akos afzonderlijk behoren zijn elkaars vijanden. Zowel Akos als Cyra behoren tot een uitverkoren familie en ze bezitten een unieke gave. Cyra heeft de gave om andere mensen pijn te doen, maar lijdt hier zelf nog het meest onder. Haar wrede broer Ryzek, die de machtshebber van hun rijk is, maakt misbruik van zijn zusters-gave. Akos en diens broer worden door hem gevangengenomen. Akos broer heeft een voorspellende gave en dat komt Ryzek goed uit. Akos kan pijn verlichten en wordt om die reden de gevangenen van Cyra. Akos en Cyra komen voor de keuze te staan, helpen ze elkaar of maken ze elkaar kapot?

Carve the mark is een indrukwekkend young-adult boek, met een verhaallijn dat zeker een groot publiek aan zal spreken. Misschien dat een minder enthousiaste lezer het boek al snel terzijde zal leggen, maar dat zou zonde zijn. Laat je niet tegenhouden door alle informatie die je in de eerste hoofdstukken naar je toe krijgt geworpen. Het boek is pittig, maar zeker het lezen waard. Een mooi fictief verhaal over bovennatuurlijke gaven, energiestromen, macht en romantiek. De fanatieke lezer heeft met Carve the mark een juweeltje in handen. Een juweeltje zonder einde dat dan wel! Het is wachten op het tweede deel om te zien hoe het met Cyra en Akos af zal gaan lopen. Hopelijk laat dit deel niet te lang op zich wachten.