Het moederschap heeft grote impact. Je leven wordt op zijn kop gezet en het verandert wie je bent, maar ook wat je doet en hoe je met je tijd omgaat. In de verhalenbundel Ik, moeder delen verschillende schrijvende moeders fictieve of persoonlijke verhalen, anekdotes, gedichten en wijsheden over het moederschap.

Verhalenbundel Ik, moeder is samengesteld door auteurs Annemarie de Gee & Eva Kelder. Verder hebben zeer uiteenlopende schrijvende moeders een bijdrage aan deze bundel geleverd, in de vorm van een verhaal of een gedicht. Zo hebben onder andere auteurs als Saskia de Coster, Joke J. Hermsen, Roos Schlikker, Nilgün Yerli en Jannah Loontjes verhalen geschreven. Auteur Anna Enquist heeft een prachtig gedicht geschreven over het moederschap ‘Demeter’, dat ook in deze bundel is opgenomen.

De verschillende auteurs delen elk hun kijk op het moederschap. De verhalen zijn zeer divers en hebben allemaal een andere invalshoek. Zo deelt de ene auteur een persoonlijk verhaal over haar eigen kinderen, een ander schrijft over een andere (fictieve) moeder en de volgende heeft een andere, een meer melancholische benadering van het moederschap. Zo is een mooie afwisseling van verhalen ontstaan.

Het moederschap kan prachtig zijn, maar vraagt soms ook veel. Daarnaast willen vrouwen veel ballen in de lucht houden: een perfecte moeder zijn, een lieve en knappe vrouw, een leuke vriendin én carrière maken. Dit alles valt niet altijd mee. Deze twijfel en ook de zoektocht die daarbij komt kijken, zie je terug in deze verhalenbundel over het moederschap. Een fijne bron van herkenning, die je laat inzien dat je niet alleen staat.

Een mooie zin uit het verhaal van auteur Marjolijn van Heemstra: ‘Vreemd hoe mensen moeders met zachtheid associëren. In de dierenwereld zijn het de moeders die krabben, bijten, doden om hun kinderen te beschermen.’ Een herkenbaar beeld, waardoor je gaat nadenken of het beeld dat wij van een moeder hebben wel zo natuurlijk is.

Door het moederschap verander je zelf ook als persoon. Joke J. Hermsen schrijft daar een treffend stukje over: ‘Sinds je geboorte lijk ik nergens meer helemaal te zijn. Ik ben er niet met jou en ik ben er ook niet zonder jou. Ik ontbreek ofwel aan mezelf of aan de ander. Dit nieuwe ‘wij’ dat we geworden zijn is een kunstwerk op zich’.

De auteurs hebben allemaal een verhaal geschreven in hun eigen schrijfstijl, dit maakt de bundel zeer divers en afwisselend, waardoor een zeer gevarieerd boek is ontstaan. Ik, moeder is een prachtige bundel met uiteenlopende verhalen over het moederschap, de vreugde die het kan brengen, maar ook de minder makkelijke kanten. Ik geef het boek 4 sterren.

@indeboekenkast