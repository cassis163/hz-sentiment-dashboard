‘Onzichtbaar’ is een al wat oudere titel van de Zuid-Afrikaanse thrillerschrijver Deon Meyer. Het boek verscheen in Zuid-Afrika in 2007. Het is niet Meyers allerbeste, maar toch een sterk boek, dat geen thrillerliefhebber aan zijn neus voorbij mag laten gaan.

In ‘Onzichtbaar’ introduceert Meyer hoofdpersoon Lemmer, een blanke Zuid-Afrikaan die de kost verdient als bodyguard. Net als alle andere Meyer-helden is Lemmer een man met problemen. Hij is daar erg gesloten over, maar in de loop van het verhaal komt de lezer er geleidelijk toch achter wat er loos is. Lemmer wordt ingehuurd door Emma le Roux, een rijke jonge vrouw die op zoek wil gaan naar haar oudere broer, die al twintig jaar dood wordt gewaand, maar volgens haar nog leeft. Lemmer neemt Emma aanvankelijk niet serieus, maar als het duo doelwit wordt van aanslagen verandert dat snel.

‘Onzichtbaar’ speelt grotendeels op het Zuid-Afrikaanse platteland met zijn bedreigde natuur. Daarover komt de lezer en passant heel wat te weten, net als over de andere maatschappelijke problemen in het Zuid-Afrika van na de apartheid. Veel aandacht is er, als altijd in de thrillers van Meyer, voor de nieuwe verhoudingen tussen de verschillende bevolkingsgroepen.

Een enkele keer vergeet Meyer dat het merendeel van zijn lezers niet in Zuid-Afrika woont. Dan legt hij te weinig uit of komt de vereiste informatie later dan gewenst. In ‘Onzichtbaar’ gebeurt dat helaas uitgerekend bij de ontknoping, waardoor het even duurt voor je begrijpt hoe het zit. Daarom verdient ‘Onzichtbaar’ ‘slechts’ vier sterren in plaats van vijf. Maar deze actiethriller blijft verplichte kost, dankzij de boeiende personages, de maatschappelijke diepgang en het feit dat je gedwongen bent hem in één ruk uit te lezen.