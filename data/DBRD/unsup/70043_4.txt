Bevrijding is het vierde deel van de vijfdelige Cazalet-kronieken van de Britse schrijfster Elizabeth Jane Howard (1923 – 2014). De eerste 4 delen schreef ze in de eerste helft van de jaren negentig en het laatste deel werd in 2013 gepubliceerd en zal volgend jaar in Nederland uitgegeven worden. In de eerste drie delen van de kronieken, hebben we het wel en wee van drie generaties van de welgestelde Engelse familie Cazalet gevolgd vanaf 1937 tot aan het einde van de tweede wereldoorlog.

In Bevrijding proberen de Cazalets het gewone leven na de bevrijding weer op te bouwen. Rupert is na jarenlang vermist te zijn in Frankrijk weer terug in Engeland en probeert zijn huwelijk met Zoë, die ook het nodige heeft meegemaakt tijdens de oorlog, weer op te pikken. Diana, de minnares van Edward, dringt steeds meer aan op een scheiding tussen hem en zijn vrouw Villy. Hugh worstelt met zijn verdriet om zijn overleden vrouw en de ogen van Rachel worden geopend. Louise, Polly en Clary, de drie oudste kleindochters, zijn inmiddels volwassen geworden. Louise is jong getrouwd, maar haar huwelijk is niet erg geslaagd. Polly en Clary hebben een baan, delen samen een woning en er komen mannen in hun levens. Ook Archie, vriend en steun en toeverlaat van de Cazalets krijgt in dit deel veel aandacht.

De auteur brengt de vele en zeer verschillende personages echt tot leven door niet alleen hun handelen en gedachten te beschrijven, maar ze ook door de ogen van anderen te laten zien. Hierdoor krijg je een erg goed beeld van iedereen, ga je vanzelf met ze meeleven en blijf je nieuwsgierig naar hoe het met ze verdergaat. Ik kijk dan ook reikhalzend uit naar deel 5.