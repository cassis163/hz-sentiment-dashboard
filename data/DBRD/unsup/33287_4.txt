Voormalig hoofdcommissaris Wolfgang ontvangt van zijn vroegere collega van de moordbrigade Claus Rehberg een email waarin deze hem vraagt te willen helpen bij een onderzoek dat op een dood spoor is geraakt. Het gaat om een moord die is gepleegd op de Joodse begraafplaats in Weissensee-Berlijn. Wolfgang vertrekt naar de stad waar hij jarenlang werkzaam is geweest maar daar krijgt hij te horen dat het beter is dat hij zich niet met het onderzoek bemoeit. Er staan grote belangen op het spel die het voor de chef van de moordbrigade onmogelijk maken Wolfgang in te huren. Daarom gaat hij zelf op onderzoek uit waarbij hij geholpen wordt door de ambitieuze politievrouw Esra GÃ¼nermengi, zijn vriendin Gitta en de mysterieuze journalist Christov Krug. Wanneer er kort na elkaar twee vrouwen worden vermoord en Wolfgang steeds dichter bij de oplossing van de Weissenseemoord komt, bevinden hij en een aantal mensen in zijn directe omgeving zich plotseling in groot gevaar.

Ellen G. (pseudoniem voor Ellen Gerretzen) debuteerde in 2011 met de thriller Bloedbruiloft met hoofdcommissaris Wolfgang van de Berlijnse moordbrigade als hoofdpersoon. Na Manzanilla (2014), het vierde boek in de serie was het een tijdje stil rondom Ellen Gerretzen en Wolfgang maar met het verschijnen van Zerk is er een einde gekomen aan het lange wachten.

Ellen Gerretzen heeft met haar frisse en compacte schrijfstijl een prachtige en zorgvuldig opgebouwde thriller geschreven. Zerk is opgedeeld in 146 hoofdstukken en kent verschillende perspectieven en verhaallijnen. Er gebeurt veel in het verhaal en moeiteloos schakelt Ellen Gerretzen van de ene scene naar de andere zonder bij die wisselingen veel overgangstekst te gebruiken. Je valt van de ene actie in de andere en dat geeft een enorme vaart aan het verhaal. Ellen Gerretzen voert hierbij een strakke regie waardoor het overzicht nergens verloren gaat. Snelheid gaat vaak ten koste van diepgang maar dat effect treedt in Zerk niet op. Dat komt met name door de personages die herkenbaar en beeldend worden beschreven. Ellen Gerretzen vertelt de verhalen over hoe hun levens hen gevormd hebben tot de mensen die ze nu zijn en hoe dat weerspiegeld wordt in hun huidige doen en laten. Het maakt het verhaal krachtiger en authentieker en voegt emotie toe, zoals bijvoorbeeld het verhaal van Esra.

Zerk is vanaf de eerste pagina erg boeiend. Er zijn veel plotwendingen en het decor is internationaal. Ellen Gerretzen heeft de plaatsen die in het verhaal voorkomen zelf bezocht en dat leidt tot treffende sfeertekeningen. Het verhaal is geloofwaardig en eindigt met een daverende finale. Hoewel alle puzzelstukjes op hun plaats vallen is er aan het einde genoeg stof over voor een vervolgthriller.

Zerk is een boeiende, spannende en overtuigende thriller waarmee Ellen Gerretzen laat zien dat zij een uitstekend en getalenteerd misdaadauteur is; een schrijfster die de Nederlandse thriller naar een hoger niveau heeft getild. Zerk is daar een overtuigend bewijs van en daarvoor verdient zij alle lof. Ik heb beduidend mindere thrillers De Gouden Strop zien winnen.