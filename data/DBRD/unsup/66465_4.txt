Het lijkt er een beetje op dat ik tegenwoordig bijna om het boek weer een Lehane lees, en ik moet zeggen, dat is voorwaar geen straf! Was zijn ‘Mystic River’ soms wat zwaar naar mijn smaak, de Kenzie/Gennaro-serie, waarvan ik eerder de laatste worp ‘Moonlight Mile’ heb gelezen, vormt echt kostelijk vermaak.
Met goede moed begon ik dan ook aan dit eerste boek uit genoemde reeks. Hierin is Patrick Kenzie nog vrijgezel en Angie Gennaro nog getrouwd met een bullebak van een vent en zijn ze net samen begonnen met hun detective-bureau. Ze worden gevraagd een vrouw op te sporen die belangrijke documenten heeft gestolen, en stuiten op een snel uitdijende intrige die in hoofdzaak draait rond enkele hoge politici en twee rivaliserende zwarte Bostonse bendes.
Net als Lehane’s andere worpen, zijn ook hier het rauwe, ongepolijste verhaal, de altijd dichtbije humor, de snedige dialogen en het razendhoge verteltempo absolute pro’s. En tegens? Die zijn er bijna niet, naar mijn idee, of het moet het soms wel heel zwartgallige maatschappijbeeld zijn wat Lehane soms tentoonspreidt. Maar dat laat onverlet dat dit weer een kostelijk, zeer genietbaar boek is! Lezen!