Bitterder dan de dood  is deel twee van de Siri Bergman-reeks, die geschreven wordt door de Zweedse zussen Camilla Grebe & Åsa Träff. Bitterder dan de dood  kan als standalone gelezen worden, maar om de leefsituatie en de psychische gesteldheid van Siri te begrijpen is het wenselijker eerst deel 1 te lezen.
Grebe & Träff zijn opgegroeid met de thrillers van Sjöwall & Wahlöö. Op zeker moment vatten ze het plan op zelf een misdaadverhaal te schrijven, om de beurt een hoofdstuk, puur voor het plezier. Dat heeft geresulteerd in de publicatie van hun eerste en meteen succesvolle boek Vredig.
Siri Bergman runt samen met haar collega's Aina en Sven een praktijk voor psychotherapie. Het gaat langzamerhand beter met Siri. Samen met collega tevens beste vriendin Aina durft ze het aan een zelfhulpgroep te begeleiden voor vrouwelijke slachtoffers van huiselijk geweld. Op de bijeenkomsten vertellen de vrouwen hun verhaal, daarin gestimuleerd en bijgestaan door lotgenoten. Doel is het opbouwen van zelfvertrouwen, herstel van eigenwaarde en acceptatie. Dit roept heftige emoties op, variërend van huilbuien tot woedeaanvallen. Deze emoties raken ook de therapeuten, waarbij met name Siri zich de vraag stelt of ze nog in de liefde mag geloven. Kan een nieuwe man haar overleden echtgenoot Stefan vervangen?
Er blijken onderlinge verbanden te bestaan tussen de vrouwen in de zelfhulpgroep. Ook wordt een verband duidelijk met een vrouw die door een man is doodgeschopt, een misdrijf waarvan een vijfjarig meisje ooggetuige was. Het aanvankelijke vertrouwen binnen de groep begint scheurtjes te vertonen. De spanning loopt op, calamiteiten kunnen niet uitblijven.
De jacht op de moordenaar wordt ingezet.
Bitterder dan de dood  is een psychologische thriller met als hoofdthema huiselijk geweld. Aangrijpend en realistisch. Geweld, vernederingen, wantrouwen, boosheid, het komt allemaal voorbij. Siri heeft het er moeilijk mee, zij heeft de handen al vol aan zichzelf en wordt nu ook nog eens geconfronteerd met een maatschappelijk probleem van grote omvang. En met een moordenaar m/v.
Evenals in Vredig  steekt dit verhaal van Grebe & Träff psychologisch prima in elkaar. Daarnaast hebben de auteurs zich in positieve zin ontwikkeld voor wat betreft spanning en spanningsopbouw. Hun schrijfstijl is effectiever en concreter geworden, meerdere personages worden uitgediept. Kortom, de potentie die achter deel 1 voelbaar sluimerde, is in dit deel ontwaakt.
De hoofdrol is voor Siri, maar minstens zo belangrijk is het door de auteurs aangekaarte thema van geweld binnen relaties. Hieruit spreekt maatschappelijke betrokkenheid à la Sjöwall & Wahlöö. Het boek levert geen pasklare oplossing, want die bestaat niet. Wel jammer is, dat er nogal veel opengelaten wordt in het verhaal; het is onbevredigend niet te weten of de vrouwen uit de zelfhulpgroep baat hebben gehad bij het project.
Het venijn zit hem in de staart  Het laatste hoofdstuk blijkt zeer verrassend!