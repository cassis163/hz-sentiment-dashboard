Eerder schreef ik al over de Loseragenda en nu eindelijk ligt deel 9 van de Loserserie van Jeff Kinney voor mijn neus. Ik wacht tot middenin onze (flut)vakantie en op een regenachtige dag begin ik er in te lezen. Die dag is omgevlogen en als ik om mij heen kijk dan valt het eigenlijk wel mee met onze staykantie.

De familie Botermans gaat onverwachts op vakantie, dat is een ideetje van mam en heeft ze waarschijnlijk in een tijdschrift gelezen. Onderweg is het de bedoeling dat ze Spaans leren van een bandje, zitten de drie broertjes niet comfortabel op een volgestouwde achterbank, slapen ze in smerige hotels, raken ze de weg kwijt, doen ze mee met een smerigste schoenen wedstrijd, krijgen ze autopech, winnen ze een biggetje, krijgen ze ruzie met een andere familie, raakt Bram zijn kluissleutel van WaterZooi kwijt, maar komen ze gelukkig weer thuis. Gelukkig voor ons heeft Bram van dit alles een dagboek bijgehouden!

Het dagboek blijft een achtbaan van ellende. Net wanneer je denkt dat het zonnetje opkomt en het toch echt niet erger kan komt er weer iets op het pad van Bram Botermans. En dat lees je dan niet alleen, het wordt ook nog eens in beeld gebracht door al die tekeningen. Voor het geval je het niet goed gelezen had, dan maken de plaatjes het wel duidelijk. Er is geen beter vermaak dan leedvermaak!

‘Flutvakantie’ van Jeff Kinney, Uitgeverij De Fontein, 2015.

/Lmcmr