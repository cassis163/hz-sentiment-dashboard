Voor mij ligt alweer het zevende deel in de reeks Oerknagers van Geronimo Stilton. Dinopech vertelt het verhaal van Geronimo Stiltone, uit het stadje Rotsfort. Meta Melkzuur behoeft voor haar overheerlijke kaasbavarois oerpepertjes. Om aan een hele berg oerpepertjes te komen van de andere kant van het eiland schrijft ze een wedstrijd uit met een mooie prijs. De winnaar krijgt niet alleen een grote kaasbavarois maar ook nog eens vijfhonderd ulken. Neef Klem haalt Geronimo over om mee te doen aan deze dinorace, Thea Stilton hoeft niet overgehaald te worden. De wedstrijd is niet zonder gevaren, ze komen in onherbergzame gebieden waar sabeltandtijgers wonen en moeten door de Knuttenbaai. Het is nog maar de vraag of de aartsluie galoposaurus het wel op kan nemen tegen de raceÂ­ ankylosaurus van Rena Ras en Fiene Fast bijvoorbeeld. Wat volgt is een spannende strijd met veel Dinopech, hulp onderweg en vele avonturen. Zou Vandana vergezicht trots zijn op Geronimo bij de eindstreep? Krijgt Meta Melkzuur wel voldoende oerpepertjes voor haar kaasbaravois en wie gaat er uiteindelijk met de vijfhonderd ulken vandoor? Neef Klem kan de ulken goed gebruiken voor zijn Herberg de Holle Kies om een jaarvoorraad kaasbaravois mee in te kopen.

Dit verhaal past goed bij de aangegeven leeftijdsgroep van 7 tot 9 jaar. Het onderwerp, een race met dinosaurussen, spreekt aan. Het verhaal verspringt niet in de tijd, maar loopt van a naar b naar c tot de eindstreep en is heel goed te volgen dus. Voorin staat een Rotsfort (muizeneiland) plattegrond om het de lezertjes ook nog eens helder voor ogen te duiden. Hartstikke leuk is de manier waarop sommige steekwoorden geschreven zijn. Het woord KAAS is in kaasletters geschreven, STOFWOLK is geschreven in een stofwolk. Het einde is niet te voorspelbaar en herbergt zelfs een levensles in zich, maar dat tipje van de sluier licht ik niet op.


/Lmcmr