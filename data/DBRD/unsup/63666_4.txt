Het gezin van Gideon en Rifka Metselaer werd op zijn kop gezet toen twee politieagenten met een mededeling aan de deur kwamen. Het avondeten werd koud terwijl het gezin te horen kreeg dat dochter Lieve na een auto-ongeluk om het leven was gekomen. Sinds die dag is het gezin getekend voor het leven. Maar Gideon en Rifka hebben tevens de zorg voor nichtje Tamara, waardoor het leven door moet.

Voordat zijn zus door de slopende ziekte kanker stierf, beloofde Gideon Tamara als zijn dochter te beschouwen. Lieve en Tamara delen een zorgeloze jeugd, maar dragen ondertussen een geheim met zich mee dat zij slechts met elkaar kunnen bespreken. Tien jaar na dato worden zowel de dader als Gideon getroffen door beschuldigingen aan hun adres. Welke geheimen verbergen zij voor de mensen die hen liefhebben en welke gevolgen heeft het wanneer deze duistere feiten aan het licht komen?

Loes den Hollander kondigde al tijdens het schrijven van Aangetast aan dat het boek deel zou gaan uitmaken van een tweeluik. Met de ondertitel Dossier Metselaer I maakt de lezer kennis met familiegeheimen die genoeg stof opleveren voor een vervolg.

Wraak en vertrouwen zijn de factoren waarop de hoofdpersonages uit het boek van Loes den Hollander teren. Mede hierdoor wordt de sfeer van het boek dreigend en komen de betrokkenen van het drama één voor één aan het woord. Door de bijzondere indeling van het boek blijft lang onduidelijk wie er een misdaad op zijn of haar geweten heeft.

Waar vele thrillers draaien om het politieapparaat en hun zoektocht naar de dader, schuilt de kracht van Aangetast in het feit dat de personages in dit boek maar ‘gewone’ mensen zijn. Den Hollander graaft nog iets dieper in haar boek om verborgen leed en geheimen aan de oppervlakte te brengen door middel van een beeldende schrijfstijl. De allerlaatste zin van het boek is er één die de lezer nog lang bij zal blijven.

Aangetast is een doortastende thriller rondom de gevolgen van een levensingrijpende gebeurtenis die de leden van de familie Metselaer op verschillende manieren raakt. De cover van het boek zal na het lezen van dit boek een geheel andere indruk geven.