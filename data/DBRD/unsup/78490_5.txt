Ik kan nu met alle zekerheid zeggen dat deze serie een van mijn favorieten is geworden. Deze serie (en vooral dit boek) was ONMOGELIJK om neer te leggen en oh, het einde..

Het einde van de Selectie is eindelijk aangebroken. Van de 35 meisjes moet Maxon er nu 1 kiezen waarmee hij gaat trouwen en die zijn vrouw en koningin van Iléa wordt. De rebellenaanvallen bereiken echter zijn hoogtepunt en de toekomst van de koninklijke familie én Iléa is niet zeker..

In dit deel draait het uiteraard nog steeds om de twijfel bij America, wil ze haar leven delen met Maxon, de persoon waar de ongelofelijk verliefd is geworden maar daar een ongelofelijke verantwoordelijkheid bij krijgt als koningin van Iléa. Of voelt ze nog steeds veel voor Aspen, haar liefde van vroeger? Naar mijn mening duurt die twijfel wel erg lang en op een gegeven moment begint America een beetje irritant te worden, ze draait om haar gevoel heen en lijkt nooit haar keuze te maken. Een groot pluspunt van dit boek is dat de band tussen de overgebleven dames hechter en hechter wordt. Ook kom je erachter dat bepaalde karakters anders zijn dat dat we dachten en ook om hen begon ik meer te geven.
Maar het einde, het einde! Dat is ook een van de redenen dat dit boek al mijn 5 sterren verdient. Ik had het misschien aan kunnen zien komen maar wow, ik was daar nog helemaal niet mee bezig. Wát een twist. Toen ik het boek uit had wilde ik hem eigenlijk meteen opnieuw lezen.

Kiera Cass heeft zo'n fijne schrijfstijl en ze houdt de spanning er in alle delen zo goed in (én ze is super lief!) dat ze zeker een van mijn favoriete auteurs is geworden. Gelukkig zit de serie er nog niet op, The Heir komt er nog aan. Alleen ben ik een beetje bang of dat boek niet al te uitgekauwd wordt. We zullen zien!