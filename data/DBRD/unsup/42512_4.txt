Dit is een verhaal waarvan je zult houden of juist niet. De auteur speelt een spel met de lezer; je kunt je vooroordelen laten spreken of wachten tot je de laatste bladzijde gelezen heb. Deze psychologische thriller bracht mijn nieuwsgierigheid tot het kookpunt; ik kon niet geloven wat ik las.

Totdat ik me bedacht dat er écht mensen bestaan die zijn zoals een van de personages beschreven wordt. Ik ken er zelfs een in mijn naaste omgeving en ben van haar manipulaties nog steeds onder de indruk en blijf me verbazen over het feit dat iedereen haar gelooft.

Lees in ‘Het Cassandra-effect’ mee met de gedachten van Cassandra, die Cass genoemd wordt door haar omgeving. Als jong meisje verdwijnt Cass samen met haar zus spoorloos. Wanneer ze na drie jaar weer alleen opduikt bij haar moeder is de verbazing groot; waar is ze al die tijd geweest en waar is haar zus gebleven?
Cass vertelt wat haar overkomen is maar wordt niet door iedereen gelooft.
Ze wordt zelfs beschreven als psychisch gestoord, maar is ze dat ook echt?
Ook haar eigen familie is hierin verdeeld; haar moeder en haar broer die elders woont zijn twee heel verschillende personen met verschillende meningen. Broers en zussen kunnen een heel hechte band hebben, maar ze kunnen elkaar ook breken.
De karakters zijn goed beschreven maar groeien tijdens het lezen als personage, zodat ze meer tot leven lijken te komen en je na gaat denken over je eventuele ervaringen met dit soort geraffineerde spelletjes van bekenden.

De twijfel van de lezer wordt aangewakkerd door het hele verhaal heen, maar de puzzelstukken vallen op het eind op hun plaats. De geheimen die de personages hebben worden onthuld en de ware gevoelens komen naar boven. Het was een genot te lezen hoe de auteur dit einde bewerkstelligd heeft.