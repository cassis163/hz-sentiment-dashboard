Een eeuw geleden debuteerde Elsschot, pseudoniem van Alfons de Ridder tekstschrijver van reclame werk, met Villa des Roses. Villa des Roses is de veel te mooie naam van een verlopen pension slechts één verdieping hoog tussen gebouwen van vijf, zes verdiepingen hoog. De kleinburgerlijke levens van allen die betrokken zijn bij het leven in dit pension worden met bondigheid beschreven. De situaties, gebeurtenissen en personen worden met compassie en satire uitgetekend.
En van dat alles zijn er veel; veel personages, ieder met zijn eigen karakteristiek, veel gebeurtenissen, van amusant tot schokkend. Zowel liefde, zelfdoding, bedrog abortuspraktijken en schokkende wraak komen aan bod. En dat alles in een wereldstad als Parijs, alhoewel Parijs op zich geen grote rol speelt, wel het contrast tussen het stadse en dorpse.
Ook al is het verhaal 100 jaar geleden geschreven, het is nog actueel en met plezier te lezen. De rake tekening van de personages en situaties toveren keer op keer een glimlach te voorschijn.
Er zijn achter in het boek aantekeningen waarin verouderde begrippen worden ‘vertaalt'. Ook is er een nawoord van Eric Rinckhout dat een extra laag aan het al gelaagde verhaal geeft.