Het is als schrijver toch heerlijk toestemming te hebben om een uitgebreid familiearchief te raadplegen, het materiaal te gebruiken voor je nieuwe boek. Geert Mak had die geluk. Hij werd warm welkom geheten bij de familie Six. Een oude rijke familie, die zich in de 16de eeuw vestigde in Amsterdam en tijdens de Gouden Eeuw tot de belangrijkste regentenfamilies behoorde.

We volgen de geschiedenis van de familie via de oudste zonen. Binnen de familie heet de oudste zoon Jan. Het is prachtig en beeldend geschreven hoe je aan het eind van het eerste hoofdstuk met Geert Mak teruggaat in de tijd. Ik citeer: “Opeens heb ik de originele huwelijkshandschoen in mijn handen, de parels en het harde stof, de wat stugge stof. Even is het 1612”. Vanaf hoofdstuk 2 begint dan het verhaal/ de geschiedenis.

De kracht van “De levens van Jan Six” is dat Geert Mak niet alle informatie waarover hij beschikt als een brij over de lezer uitstort . Door de focus te houden op de oudste zoon blijft het verhaal vrij overzichtelijk. Daarnaast is het ook de geschiedenis van de stad Amsterdam en de geschiedenis van de oude families. Hoe gaan ze om met de veranderingen en hoe behouden zij hun privileges en manier van leven?

Ik hou van dit soort historische non-fictie. Door wat er in het verleden is gebeurd, helpt mij de gebeurtenissen van nu beter begrijpen. Dankzij Geert Maks hele fijne schrijfstijl komt de geschiedenis tot leven. Ik ben zeer geboeid blijven lezen.