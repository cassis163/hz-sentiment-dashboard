De Ketting is het Nederlandse debuut van Sloane Crosley, de New Yorkse auteur die met haar essaybundels de Amerikaanse bestsellerlijsten bereikte. Ze heeft ondertussen al drie titels op haar naam staan dus Nederland heeft nog wat tegoed van deze auteur. Het korte, bestaande verhaal, waar haar boek op gebaseerd is, is echter niet haar favoriete korte verhaal. Zelf houdt ze meer van de eigentijdse verhalen (bron: http://www.interviewmagazine.com/culture/sloane-crosley/ ).

Kezia, Nathaniel en Victor zijn drie oud-studiegenoten die elkaar tegenkomen op de bruiloft van hun studievriendin. 3 mensen die met niks anders bezig zijn dan zichzelf en hun eigen leven, vallen terug in de oude gewoontes van de studietijd. Na een nachtelijke ontmoeting van de onzekere Victor met de schoonmoeder van de bruid, raakt hij in de ban van de vermiste ketting. Nu hij een doel heeft merkt Victor dat hij tot meer in staat is dan gedacht en zet hij stappen die de vriendschap tussen hem, Kezia en Nathaniel voor altijd veranderen.

De Ketting draait om de 3 studievrienden Kezia, Nathaniel en Victor. Kezia werkt als assistente bij een excentrieke ontwerpster en ziet de kans om te groeien in haar vak steeds kleiner worden naarmate ze langer blijft waar ze werkt. Victor kan hetgeen hij doet goed, maar als hij op zijn werkplek probeert mee te denken heeft dit niet de meest prettige gevolgen. De sombere man ziet vooral problemen, heeft vrijwel geen sociaal netwerk en doet ook geen moeite om de schijn op te houden. Totdat hij geobsedeerd raakt door de vermiste ketting. Dit in tegenstelling tot Nathaniel, wiens wereld draait om de buitenkant en pretenderen dat je iemand bent of hard onderweg bent iemand te worden. De ego√Østische Nathaniel, die vooral gericht is op zichzelf, wordt gedwongen om zijn leven onder de loep te nemen. De keuzes die alle drie gedwongen worden te maken, maken duidelijk hoe belangrijk de vriendschap voor ieder van hen is maar confronteren de vrienden ook met het verschil tussen hun wensen en gedrag ten opzichte van elkaar. De tijdslijn in De Ketting is geloofwaardig en goed te volgen. Zowel de terugblikken naar het verleden als de momenten in het nu, bijvoorbeeld bij de reis van Victor, passen goed in het verhaal. Helaas duurt het wel lang voordat het verhaal op agng komt. De eerste hoofdstukken, waarin je als lezer en kijkje krijgt in de levens van de hoofdpersonages tot nu toe, nemen veel ruimte in beslag. De uiteindelijke obsessie die, de doorgaans besluiteloze en sombere, Victor in beweging krijgt is gepassioneerd en hierdoor zijn de keuzes die hij maakt ook geloofwaardig. Een minder geslaagd punt zijn de regelmatig aanwezige stukken in de Franse taal, die je niet kunt volgen als je de tekst niet machtig bent. En dat dit eens een zin is, zou nog te doen zijn, maar in De Ketting is het ook een keer een halve pagina in het Frans geschreven. Door de verhalende vertelstijl van Crosley gaat het verhaal echter wel leven en krijg je ook gevoel bij de omgeving waar Victor doorheen reist. Een onderhoudende roman, kritische naar vriendschappen en moderne relaties, met een vleug historie.