"Het beste van Adam Sharp" is een verhaal vol muziek over liefde en een teruggevonden geliefde.
Twintig jaar geleden heeft Adam voor zijn werk een half jaar in Australië gewoond. Daar heeft hij een relatie gehad met Angelina, een actrice. Zij was drie maanden zijn grote liefde en zij hadden een heerlijke tijd samen. De hobby van Adam was piano spelen in een bar en Angelina zong daarbij. Aan het eind van zijn periode in Australië moest hij kiezen tussen zijn werk, doorreizen naar het volgende project, en Angelina. Hij koos voor zijn werk.
Als na twintig jaar Angelina contact met hem opneemt, denkt hij in nostalgie terug aan haar en begint per e-mail met haar te flirten. Wat zou er gebeurd zijn als hij twintig jaar geleden anders gekozen had?
Zijn relatie met Claire loopt stroef, zeker als Claire door de overname van haar bedrijf waarschijnlijk voor een langere periode naar Amerika moet verhuizen. De grote vraag waar Adam mee zit is of hij zijn relatie wil redden en met Claire mee gaan of gaan ze uit elkaar.
Dan vraagt Angelina of Adam zin heeft een week bij haar en haar man Charlie in Frankrijk te komen. Het wordt een week vol nostalgie en liefde, ontboezemingen en verrassingen. Charlie heeft er op het oog geen problemen mee dat Adam en Angelina veelvuldig de liefde bedrijven en zij hopen dat er een tweede kans is voor hun eerste liefde.

De vlotte schrijfstijl van Greame Simsion wisselt tussen gevoelig en hilarisch, van contemplatie tot beschrijvingen van hete seks. De personages zijn heel goed beschreven en komen tot leven. Het zijn mensen met hun hoogtepunten en tekortkomingen.
Het boek heeft korte hoofdstukken, wat ik prettig vind lezen. Daarnaast bestaat het uit twee delen. In het eerste deel maken we kennis met Adam, lezen we over zijn e-mail contact met Angelina en zijn reactie daarop. Het geeft ook een terugblik op zijn tijd in Australië en de relatie die hij met Angelina had. Het is een voorbereiding van het tweede deel, waarin hij naar Frankrijk reist en een week met Angelina doorbrengt. De grote vraag die in het tweede deel steeds op de achtergrond aanwezig is, is of Adam en Angelina weer bij elkaar komen.
Het einde is verrassend, maar erg mooi. Welke keuze maken Adam en Angelina en wat zijn de gevolgen voor hen. Het zet aan tot nadenken over de keuzes die ieder mens moet maken.

Voorin het boek staat de tip tijdens het lezen naar de genoemde muziek te luisteren en achterin staat een afspeellijst. Ik heb de tip opgevolgd en het maakt volgens mij het boek nog leuker.

Ik vind dit boek een aanrader, met de muziek op de achtergrond wegdromen en nadenken over het leven.