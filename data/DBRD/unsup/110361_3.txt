Lynn blikt in het boek terug op haar verliefdheid voor Stephan. Het boek gaat voornamelijk over het grote leeftijdsverschil tussen heb (19 en 37 jaar). Je leest over de moeilijke momenten, vooroordelen van de maatschappij en hun zoektocht naar hoe zij hun relatie vorm kunnen geven. De verliefdheid spat van het boek af en als lezer krijg je stiekem ook heimelijke gevoelens voor Stephan, die zo ontzettend lief is voor Lynn. Totdat hij het plots uitmaakt en het contact tussen Lynn en Stephan verbroken wordt.

Vanaf dat moment gaat het boek verder naar de huidige tijd (4 jaar later) waarin je leest hoe Lynn haar leven weer heeft geprobeerd op te pakken en haar gevoelens voor Stephan ver weg heeft gedrukt. Het nieuws dat Stephan gaat trouwen komt hard aan en maakt dat Lynn twijfelt of haar gevoelens voor hem wel weg zijn. Wanneer zij elkaar weer tegenkomen, zijn alle twijfels en gevoelens weer volledig terug!

Lynn: Stephan ik vind je een geweldige man. Wat ik voor jou voel, heb ik nog nooit voor iemand anders gevoeld. Zullen we afspraken dat we voor nu even vergeten hoe oud we zijn? Dat we vergeten dat je mijn leraar bent, dat je mijn vaders beste vriend bent? Als het over een tijdje nog steeds zo goed voelt als nu, zien we wel weer verder.

Sommige stukken in het boek zijn wat mij betreft iets te langdradig beschreven, maar de overstap naar de huidige tijd komt precies op het juiste moment. Het maakt dat je door wilt lezen en dat je wilt weten hoe het verder gaat met Stephan en Lynn. Het boek is niet per definitie spannend, maar wel zo geschreven dat je steeds verder wilt lezen. Wat mij betreft een goed boek wanneer je zin hebt in een avond zwijmelen op de bank en waarbij je zelf ook even terug denkt aan je enorme verliefdheid op jonge leeftijd! Gelukkig ben ik met die van mij getrouwd hih!