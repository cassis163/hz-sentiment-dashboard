Het was uitkijken na Tango Mortale en eindelijk hebben we hier weer een topper. Aanstormend politiek talent Raymond Deweert wordt tijdens een etentje met een kruisboog vermoord. En dit is een uitdaging voor de commissaris Bracke. Alles binnen een context van de verkiezingskoorts. Raymond Deweert geeft een etentje voor sympathisanten. De sfeer zit er goed in, het gezelschap gooit alle remmen los. Plots duikt een schimmige figuur op uit het niets. Een loepzuiver schot met een kruisboog gaat dwars door de keel. Exit Deweert. Enkele uren later staat de hele politieke wereld op haar kop. Het team van commissaris Bracke begint aan een moeilijke zaak, al zijn er motieven genoeg. Krijgt Deweert, niet vies van duistere zaakjes, de dodelijke rekening gepresenteerd van een van zijn zakelijke partners? Of moet de amoureuze veelvraat een hoge prijs betalen voor zijn losse handjes? Bracke en zijn team dalen af in de diepste politieke krochten. Stinkt deze beerput zo erg dat men letterlijk over lijken gaat? Stefaan Van Laere is een veelzijdig man. Een journalist die ook zijn kunst ter beschikking stelt van de songteksten en meer literair werk. Zowel fiction als non-fiction. Ook in dit boek gaat hij de toer van de welgeschreven thriller op, een meeslepend verhaal over een actueel en pijnlijk onderwerp. We herontdekken er de personages van het eerste verhaal, commissaris Bracke en zijn collega's. Naast het thrillergehalte zitten we ook met het menselijke in dit boek, waarin de gemengde gevoelens van de betrokkenen een belangrijke rol spelen, en waarbij de herkenning bijzonder geslaagd is. Het hoofdpersonage is een mens, gehuwd en vader van drie kinderen, die toevallig ook met de gruwelijkheden van zijn beroep moet omgaan. Het is een levendig boek, een leuke plot en een buitengewoon knap verhaal.