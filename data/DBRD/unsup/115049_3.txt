André het astronautje terug op aarde is alweer het derde jeugdboek over de jonge astronaut André.

In dit nieuwe avontuur zijn André, Valentina, Astromuis en de hond Laika in hun raket op terugreis naar aarde. Ze komen terug van hun bezoek aan de planeet Mars. Ze zweven door het heelal en genieten van het wonderlijke uitzicht dat ze vanaf deze plek in het universum hebben op de aarde. Volgens Valentina lijkt de aarde wel een blauwe knikker en alsof er magie aan te pas komt veranderd de aarde in het donker in een bal vol met lichtjes. Wanneer ze eindelijk landen op aarde merken ze dat ze een paar verstekelingen hebben van Mars, wat zouden zij vinden van onze planeet?

André het astronautje terug op aarde is een leuk verhaal uit een mooie reeks boeken. Een reeks die compleet het beste tot zijn recht komt, de verhalen lopen dan als het ware een beetje in elkaar over. Toch kun je de boekjes ook prima afzonderlijk van elkaar voorlezen. Het prentenboek staat ook dit keer weer vol met de mooie illustraties van Natascha Stenvert. Eenmaal een keer voorgelezen kunnen jonge kinderen het boek zelf doorbladeren en zullen dan ongetwijfeld het bijhorende verhaal direct weer herinneren. André het astronautje terug op aarde is niet alleen een leuk vermakelijk voorleesverhaal, maar bespreekt ook een paar problemen waarmee we op aarde te maken hebben. Milieuproblemen zoals luchtvervuiling en het smelten van het ijs op de Noordpool. Deze pittige problematiek is gelukkig zo in het verhaal verwerkt dat het geen afbreuk doet aan het vermakelijke gedeelte van het verhaal. Wel kan dankzij deze aanvulling het boek op scholen een goede aanloop zijn om milieuproblemen, op een luchtige manier, klassikaal bespreekbaar te maken.