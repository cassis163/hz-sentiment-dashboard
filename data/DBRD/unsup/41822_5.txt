Na een grote ramp is het aantal mensen op Aarde drastisch verminderd. De overlevenden van de grote ramp, mensen van de nieuwe tijd, klauteren langzaam uit het diepe dal, en proberen zich als gemeenschap opnieuw te organiseren. De immense vervuiling van de atmosfeer zorgt er echter voor dat het zonlicht niet meer tot bij ons raakt. De laatste dieren sterven uit, gewassen groeien niet meer, met als resultaat het slinken van de voedselvoorraden. In Arendsjong volgen we een tiener, Wolf genaamd, die door zijn volk is uitverkoren om met het vliegtuig Zwerver de wereld te verkennen, op zoek naar nieuwe voedselbronnen en manieren om als gemeenschap te overleven.

Klinkt apocalyptisch? Dat is het ook, maar dan gegoten in een uiterst spannend avontuur voor de jeugd.

In het eerste hoofdstuk leren we het hoofdpersonage kennen. Wolf leidt ons door zijn leefomgeving, en geeft ons een stukje van de sluier prijs van wat er nou precies op Aarde is gebeurd. Ook volgen we hem op zijn eerste missie, een cruciale missie, want zijn volgende vluchten hangen af van het succes van deze missie. Persoonlijk vond ik dit hoofdstuk lekker mysterieus, vooral de kennismaking met een bepaald personage is leuk neergeschreven.

Vanaf hoofdstuk twee gaat het echt van start. Wolf trekt met zijn vliegtuigje Zwerver richting Marokko. Na een gewaagde landing raakt hij verzeild bij een roversbende die mensen als slaaf gevangen houdt. Na Marokko bezoekt Wolf tal van andere landen, wat het lezen lekker afwisselend maakt. Zit je in het ene hoofdstuk in het zonnige Griekenland, dan val je in een ander hoofdstuk figuurlijk in de Noorse sneeuw. Helpt Wolf het ene moment een Franse wijnboer in de strijd tegen wespen, dan staat hij tijdens een andere missie een meisje bij uit de Dominicaanse republiek.

Na ieder bezocht land, keert Wolf terug naar zijn thuis, waar hij zijn vergaarde kennis deelt met de geleerden, en het voedsel geeft aan zijn gemeenschap.

Ikzelf hoor al een tijdje niet meer bij de jeugd, maar desondanks heb ik genoten van dit boek. Leen Lefebre hanteert een vlotte en aangename schrijfstijl. Het boek is geschreven met het oog op de jeugd vanaf 11-12 jaar. Complexe zinnen en exotische woorden worden wijselijk vermeden, zodat het verhaal prettig lezen is voor de jongsten. Is Arendsjong toegankelijk voor volwassenen? Jazeker! Vooral de opbouw van de hoofdstukken is interessant. Ieder hoofdstuk brengt je als lezer bij een nieuw land en apart avontuur, waardoor het fijn is om iedere avond een hoofdstuk te lezen.

Wat voor boek is Arendsjong? Hierover kan ik heel duidelijk zijn: een op en top avonturenboek, en ik hoop meer van deze auteur te horen.