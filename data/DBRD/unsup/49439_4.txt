Coben schreef op zijn 26e zijn eerste boek. Hierna volgde er nog één en daarna besloot hij om het anders te proberen. Hij begon met een serie rond één bepaald personage en werd hiermee erg beroemd in zijn vaderland. In 2001 verscheen zijn eerste stand-alone thriller, die later verfilmd werd. Hier ging hij in verder en zo verscheen Spoorloos als tweede boek in dit genre.
De eerste zin op de cover van dit boek Je eerste liefde vergeet je nooit. Die van mij werd vermoord. is meteen een knaller als intro. De moeder van Will Klein vertelt hem op haar sterfbed dat zijn oudere broer, die elf jaar geleden verdwenen is nadat hij verdacht werd op de moord van Wills ex-vriendin, nog leeft. Enkele dagen daarna verdwijnt plots zijn huidige vriendin en blijkt ze gezocht te worden door de politie. De raadsels en wreedheden stapelen zich op en Will tracht zichzelf, zijn liefde en zijn familie hier uit te redden.
Het verhaal begint op de dag van mevrouw Kleins begrafenis. We ontmoeten meteen het hele gezin: Meneer Klein, zijn kinderen Melissa, Will en Wills huidige vriendin Sheila. Er wordt meteen een duidelijk beeld geschetst van een gebeurtenis van de afgelopen 11 jaar. Ook wordt van in het begin meegegeven dat de relatie tussen de familie van het vermoorde meisje en Wills familie nog steeds stroef is. In de volgende hoofdstukken wordt heel wat verschillende informatie aangehaald. In het begin was dit erg verwarrend, maar het zette wel aan tot doorlezen, daar je in de wereld van de personages wilde duiken. Toch zijn er ook gedeeltes waarin opeens nieuwe personages verschijnen die nauwelijks iets met elkaar van doen lijken te hebben. In het begin is dit erg verwarrend om te volgen. Coben heeft dit ongetwijfeld gedaan om vragen op te roepen bij de lezer. Achteraf blijken deze dus wel duidelijk in de verhaallijn te passen. Het vertelperspectief blijft steeds hetzelfde, namelijk een alwetende verteller.
Dit is een erg sterk boek. Niets is wat ik aanvankelijk dacht. Coben zet de lezers op een totaal verkeerd spoor. Hij schrijft treffend, spannend en gevoelig. Er worden interessante, levensechte personages neergezet. Vooral de beschrijvingen over John Asselta alias Het spook waren op momenten echt angstaanjagend. Ik kreeg zowaar met momenten rillingen van ze. De ontknoping vond ik verrassend en het einde bevredigend. Zo rond de laatste 15 paginas denk je het eigenlijk al te weten, maar toch krijgt het nog een hele andere wending. Hierdoor blijft de lezer geboeid tot het einde.
Al met al is Spoorloos een thriller zoals hij moet zijn. Het boek grijpt je bij de keel en laat je niet meer los. Ook interessant om te weten is dat het boek gebaseerd is op waargebeurde feiten, al vermeldt de auteur wel dat hij er veel bij heeft verzonnen. Ik raad het iedereen aan, ook al hou je niet van dit genre. Harlan Coben laat je er van houden en genieten!