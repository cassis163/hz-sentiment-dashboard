Aan alle jongens van wie ik hield vertelt het verhaal over het 16-jarige Amerikaans-Koreaans meisje Lara Jean. Lara Jean is een heel net meisje. Ze houdt van koekjes bakken en doet braaf wat van haar verwacht wordt. De moeder van Lara Jean is enkele jaren geleden overleden. Desondanks vormt ze met haar vader, haar oudere zus Margot en hun kleine zusje Kitty een warm gezin. Lara Jean heeft de gewoonte om de jongens op wie ze ooit verliefd was een brief te schrijven om hen te vertellen wat zij voor haar hebben betekend. Deze brieven verstuurt ze echter nooit, maar bewaart ze in een hoedendoos. Op een dag komt Lara Jean erachter dat de brieven zijn verstuurd naar de jongens voor wie zij ze schreef. Alleen heeft Lara Jean dat niet gedaan. Het laat zich raden wie de schuldige is, alhoewel ze daar zelf pas aan het eind van het boek achter komt. Ook het ex-vriendje van haar zus Margot en tevens buurjongen, Josh, ontvangt een brief. Om gezichtsverlies te voorkomen, doet Lara Jean alsof haar gevoelens voor Josh verleden tijd zijn en dat zij inmiddels verliefd is geworden op een andere jongen, namelijk de populairste jongen van school, Peter Kavinsky. Door met Peter, die ook in het complot zit, een nep-relatie aan te gaan hoopt Lara Jean dat Josh begrijpt dat zij niet meer op hem verliefd is en dat daardoor alles weer gewoon wordt. Alsof haar brief nooit is verstuurd. Ook Peter ziet wel voordeel in een nep-relatie met Lara Jean. Dan zal zijn ex-vriendin Genevieve eindelijk begrijpen dat het uit is tussen hen beide. Maar is een nep-relatie eigenlijk wel zo simpel als Lara Jean en Peter denken?

Aan alle jongens van wie ik hield laat zich omschrijven als een heerlijk romantisch boek. Niet alleen leuk om te lezen als je net als Lara Jean jong bent, maar ook voor volwassenen een aanrader. Het verhaal is zeer vlot geschreven, waardoor het niet moeilijk is om je in Lara Jean te verplaatsen Alsof je zelf weer 16 jaar jong bent en je eerste verliefdheid meemaakt.

Het verhaal heeft een open einde. Maar gelukkig is inmiddels het vervolg uit: PS ik hou nog steeds van je. Het is absoluut een must om deze boeken op volgorde te lezen, want PS ik hou nog steeds van je begint waar Aan alle jongens van wie ik hield eindigt. En neem van mij aan, als je dit boek uit hebt, dan wil je niet anders dan verder lezen over de liefdes perikelen van Lara Jean.