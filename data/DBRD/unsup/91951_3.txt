Wereldwijd bekend en altijd goed voor een meer dan spannend boek. Zo kun je de vele boeken van de inmiddels overleden Tom Clancy beschrijven. Nu worden onder zijn naam boeken uitgegeven maar geschreven door coauteurs en dat pakt niet altijd even goed uit.
Voor de duidelijkheid 'Plicht en eer' is een goed leesbare thriller maar komt bij verre niet in de buurt van de fantastische verhaallijnen, complottheorieÃ«n en opgebouwde spanning die de meesterverteller Tom Clancy zo beroemd maakte.
In dit verhaal heeft Grant Blackwood wederom voor gekozen om Jack Ryan jr. als einzelganger door te laten gaan. Hij is uit de campus gezet, nadat hij zich voor de zoveelste keer niet aan de regels gehouden had. Toch weet hij, samen met een journalist, een grote terreurcampagne een halt toe te roepen. Hij haalt hiervoor de meest ongeloofwaardige acties uit de kast, vecht tegen grote beroepsmoordenaars en ondanks verwondingen en tegenslag weet hij uiteraard te winnen.
Door de vlotte schrijfstijl en de korte hoofdstukken leest dit boek makkelijk weg en is het een vermakelijk tijdverdrijf. Maar Jack Ryan jr. in samenwerking met de campus geeft meer body aan een verhaal, is geloofwaardiger en interessanter en veel spannender. Daarom is het te hopen dat hij bij het volgende deel weer deel mag uitmaken van deze bijzondere 'geheime' dienst.