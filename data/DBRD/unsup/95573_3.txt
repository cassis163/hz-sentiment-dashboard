Anne Holt is erg populair in Noorwegen en dat is niet zo vreemd. Holt heeft al een reeks boeken op haar naam staan waarvan een groot deel ook in het Nederlands is vertaald. Met haar nieuwste titel Wees niet bang schreef Holt wederom een spannend verhaal voor alle liefhebbers van literaire thrillers. Voor wie Holt nog niet kent, zal haar nieuwste boek een aangename kennismaking zijn.
In Wees niet bang behandelt Holt het maatschappelijke thema acceptatie van homoseksuelen, een onderwerp waar zij zelf veel mee heeft (Holt woont namelijk samen met een vrouw). En een onderwerp dat in veel van haar boeken terug te vinden is. Het verhaal begint bij de moord op de vrouwelijke bisschop Eva Karin Lysgaard. De bisschop was zeer populair in haar gemeenschap en haar naasten zijn dan ook geschokt wanneer blijkt dat ze is vermoord. Het onderzoek naar haar moord wordt geleid door inspecteur Yngvar Stubo. Wat de aanleiding van de moord op Lysgaard is, blijft een lange tijd onduidelijk vooral omdat haar familieleden niet vrijwillig meewerken aan het onderzoek. Gelukkig voor Stubo ontdekt zijn vrouw, de profiler Inger Johanne Vik, een verband tussen deze moord en andere recent gepleegde moorden. Inger Johanna is op dat moment bezig met een onderzoek naar haatcriminaliteit en haar onderzoek brengt iets opvallends aan het licht. Het lijkt alsof de moorden die de laatste maanden in Noorwegen gepleegd zijn iets te maken hebben met de seksuele geaardheid van de slachtoffers en haatgroeperingen. Dit is helaas niet het enige wat Inger Johanne ontdekt. Ze heeft al een tijdje een raar vermoeden dat haar gezin in de gaten gehouden wordt, in het bijzonder haar dertienjarige autistische dochtertje. Haar vermoedens worden bevestigd wanneer blijkt dat haar dochter getuige was van een recent gepleegde moord. Omdat Inger Johanne er in het begin van overtuigd is dat haar man haar niet zal geloven, besluit ze zelf naar de politie te stappen met haar theorie. Nu ze een aanleiding hebben is het alleen nog een zaak om de moordenaar of moordenaars op te sporen.
Wees niet bang is niet direct een angstaanjagende thriller maar leest meer weg als een spannende roman. Het verhaal bevat verschillende verhaallijnen en wordt vanuit verschillende perspectieven verteld. Naast de gebeurtenissen rondom de moorden gaat een deel van het verhaal ook over het gezinsleven van Inger Johanne en Yngvar, de familie van de bisschop en het leven van twee homoseksuele koppels. Deze verhaallijnen en personages lijken in eerste instantie weinig met elkaar gemeen te hebben maar aan het eind worden ze gelukkig netjes aan elkaar gekoppeld. Het hoofdthema, haatcriminaliteit tegenover homoseksuelen, is op een duidelijke en interessante manier uitgewerkt. Het is goed te merken dat de auteur het een belangrijk thema vindt en de lezers wil laten nadenken over een thema dat nog niet overal op de wereld openlijk bespreekbaar is.
Wees niet bang telt meer dan 400 paginaÂ’s, maar verveelt geen moment. Het verhaal zakt ook op geen enkel moment in en leest heerlijk weg. Het is duidelijk opgebouwd zonder af te dwalen naar onbelangrijke zaken. Holt weet haar lezers echt geboeid te houden en heeft een prettige en vlotte schrijfstijl zonder al te veel poespas. Een aanrader.