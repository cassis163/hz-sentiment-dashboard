Vidar Sundstøl (1963) is afkomstig uit het zuidelijk deel van Noorwegen. Vanaf 2005 is hij fulltime schrijver. Land van dromen, het eerste deel van de zogenaamde Minnesota trilogie, verscheen in Noorwegen in 2008 en is zijn vierde boek.
Land van dromen speelt zich af aan de noordkust van het Lake Superior. Lance Hansen, een soort boswachter met politietaken, hoort dat er aan het meer illegaal wordt gekampeerd. Daar aangekomen treft Hansen een naakte, verwarde man aan, onder het bloed. De man vlucht een bos in. Wanneer Hansen hem volgt, vindt hij naast een tentje het lijk van een naakte man met ingeslagen schedel. Het is een Noorse toerist en de verwarde man diens vriend met wie hij op kanovakantie was. De moord, de eerste in de streek, beroert de kleine gemeenschap. Hansen, die amateur historicus is en het archief van de ledenloze heemkundevereniging in zijn huis heeft staan, meent zich een tweede moord uit 1892 te herinneren, een Indiaanse medicijnman die onder mysterieuze omstandigheden verdween. De twee moorden gaan Hansens leven volledig beheersen. Zeker wanneer hij erachter komt dat zijn broer een valse getuigenverklaring heeft gegeven.
Land van dromen kan met recht een echte literaire thriller worden genoemd. Gelaagd, psychologisch doorwrocht en geschreven in een uitstekende stijl. Met Lance Hansen heeft Vidar Sundstøl een intrigerend personage gecreëerd. Een binnenvetter, een loner, een amateur historicus met daardoor meer belangstelling voor het verleden dan voor het heden, gescheiden van een vrouw met Indiaans bloed (Ojibway), vader van een zoontje dat bij de indianen opgroeit, een moeder in een bejaardenhuis en een broer met wie Lance nauwelijks contact heeft, maar voor wie hij wel zo veel over heeft dat hij zijn mond houdt en daarmee zijn plicht als politieman verzaakt.
Land van dromen is niet superspannend, niet bepaald vlot  sterker nog het boek is bewust traag gehouden en wemelt allesbehalve van de onverwachte plotwendingen  maar door de voortdurend aanwezige onderhuidse spanning is het moeilijk op te houden met lezen. Enige minpuntjes zijn wat overbodige herhalingen als het gaat om familiegenealogie en een aantal paginas waar veel te uitgebreid wordt stil gestaan bij de streekgeschiedenis en waar een goede redacteur waarschuwend had moeten optreden. Land van dromen is een zeer stemmige thriller die doet verlangen naar deel 2 en 3 van de trilogie (De doden en De raaf). Gelukkig hoeft de lezer daar niet al te lang op te wachten.