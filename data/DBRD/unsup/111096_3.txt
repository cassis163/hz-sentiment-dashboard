Het komt waarschijnlijk voor niemand nog als een verrassing dat achter J.D. Robb de romanschrijfster Nora Roberts schuilgaat. Het pseudoniem bestaat uit een combinatie van de initialen van haar zoons en een afkorting van haar achternaam en zag het levenslicht in 1995; de bedoeling was om een ander lezerspubliek te bereiken. Onder dit pseudoniem schrijft Roberts haar “In Death” politieromans met als hoofdpersoon inspecteur Eve Dallas; er zijn inmiddels al vijftig boeken en novelles verschenen. Er is pas dit jaar begonnen aan de vertaling voor de Nederlandse markt en Plechtig vermoord is het vijfde boek in de serie.

Eve Dallas is inspecteur moordzaken van het New York Police and Security Department in het jaar 2058. Wanneer haar vroegere mentor overlijdt aan een hartaanval krijgt Eve de opdracht te onderzoeken of zijn dood wel een natuurlijke is geweest en of de man wellicht corrupt was. Dit is een hele lastige klus voor Eve; het vereist uiterste geheimhouding en houdt in dat ze geen open kaart kan spelen met haar collega’s. Wanneer ze benaderd wordt door zijn kleindochter en zij korte tijd later wordt doodgereden duikt Eve in het leven van het meisje. Samen met haar man Roarke en haar assistente Peabody belandt ze in de wereld van het occulte, waarbij zowel witte als zwarte magie betrokken zijn.

Dat de Nederlandse vertalingen van de serie in een versneld tempo op de markt komen – alleen al in dit jaar vijf boeken en vijf novelles – heeft helaas wel zijn sporen nagelaten in Plechtig vermoord. Het hele boek door struikelt de lezer over weggevallen lidwoorden, werkwoorden en zelfs letters. En hoewel dit verhaal erg gemakkelijk leest, halen deze foutjes de vaart uit het verhaal. Dat is niet alleen ergerlijk, het doet de auteur en het verhaal geen recht. Plechtig vermoord is niet ongelooflijk spannend, maar verdient wel meer dan deze gebrekkige vertaling. Hopelijk kan dit bij een eventuele volgende druk gecorrigeerd worden.

De futuristische wereld van Eve Dallas is best grappig, maar voegt niets wezenlijks toe. Het is wel handig om op de hoogte te zijn van dit gegeven; als lezer vraag je je anders bij de eerste voedselmachine of het eerste vliegende transportmiddel af of je de zin misschien niet helemaal goed hebt begrepen. Het futuristische aspect drukt geen grote stempel op het verhaal, het lijkt meer als achtergronddecor te fungeren. Plechtig vermoord is gewoon een prettig geschreven politieroman met een niet al te ingewikkelde plot die klopt en die in een lekker vlot tempo voorbij vliegt. De emotionele en fysieke aspecten in de relatie tussen Eve en haar man Roarke nemen een prominente plaats in, waarmee J.D. Robb haar identiteit enigszins prijsgeeft als Nora Roberts, de schrijfster van liefdesromans.

Wanneer de storende weggevallen woorden en letters buiten beschouwing worden gelaten is Plechtig vermoord nog steeds geen hoogvlieger, wel een leuk boek voor tussendoor. Het heeft ook zeker de potentie om de lezer te verleiden een ander deel uit de serie op te pakken.