“ Helse hoofdpijnen die leiden tot slapeloze nachten, het is nergens goed voor! Wees alert…. Insomnia….het houd je wakker!”
Inhoud:
De 17-jarige Mallory wordt vermist! Er wordt gevreesd dat ze slachtoffer is geworden van een seriemoordenaar: de Handyman, zoals hij zichzelf noemt in tweets aan de FBI. Het mobieltje van Mallory wordt gevonden en tevens haar bebloede jas. Men vreest het ergste! Temeer omdat Mallory aan het profiel van de slachtoffers voldoet. Als Mallory twee dagen later bebloed en in verwarde toestand een supermarkt inloopt geeft ze aan ontsnapt te zijn aan de Handyman en niemand heeft reden om aan haar verhaal te twijfelen. Totdat Bobby Dees, Special agent van de FDLE, zo zijn vraagtekens zet bij haar vermeende ontvoering. Is Mallory het eerste slachtoffer van de Handyman die aan zijn tentakels is ontsnapt? Of zijn het allemaal leugens? Dat lijkt niet logisch, waarom zou ze daarom liegen? Het lijkt er in elk geval op dat de Handyman haar in het vizier heeft.
Persoonlijke Leeservaring
Ik val maar meteen met de deur in huis: dit was voor mij een echte Must Read! Wat een heerlijk boek. Insomnia start met een proloog waar door we een klein inkijkje krijgen in het hoofd van een puber en zijn grote probleem. Dat dit probleem uitgroeit tot abnormale proporties is al snel duidelijk! In de proloog wordt ook meteen de titel van het boek duidelijk. Hierna gaan we verder met het leven van Mallory die op een bepaald moment in haar jonge leven verkeerde keuzes maakt. Ze gaat haar eigen grens voorbij als ze verliefd denkt te zijn op een jongen. Als ze vervolgens ook nog eens bedrogen wordt door het meisje waarvan ze dacht dat ze haar beste vriendin was wordt het er allemaal niet beter op. Haar vertroebelde geest maakt dan pas echt een slechte keuze, die van grote invloed blijkt te zijn op haar verdere leven. Verguist door werkelijk iedereen ontvlucht ze letterlijk haar oude leventje, maar is dat ook werkelijk zo?
Tussendoor krijgen we geregeld een blik in het brein van de Handyman, die zelf wel een excuus lijkt te hebben voor zijn daden: hij bestrijdt slechts zijn eigen pijn!
Het verhaal verslapt niet, het wordt rustig opgebouwd maar je proeft de spanning door het hele boek. In mijn beleving passeerden er meerdere mogelijke daders de revue. Elke keer dat ik dacht hij zou het kunnen zijn had ik daar ook meteen weer een tweede gedachte bij waardoor het volgens mij dan toch weer niet de dader kon zijn. Om direct daarna weer te twijfelen aan mezelf of ik toch niet iets gelezen dacht te hebben wat alleen maar gesuggereerd was! Als er dan als toegift nog een lekkere plottwist wordt gegeven, ben ik helemaal in mijn sas. Ik houd ervan!