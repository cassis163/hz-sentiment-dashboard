Het is 2118 en de stad New York heeft een grote make-over gekregen. New York bestaat nu uit een grote Toren van 1000 verdiepingen, voorzien van alle faciliteiten, zodat niemand ooit nog naar buiten moet. Geld is nu nog belangrijker dan ooit, want hoe meer geld je hebt, hoe hoger in de Toren en hoe luxueuzer je kan leven. Maar ‘wie hoog klimt kan laag vallen’. Het boek begint met de scène dat er iemand van duizendste verdieping valt, maar wie? En wat is er gebeurt?

McGee begint dit boek met een enorme cliffhanger. Er valt namelijk iemand van de duizendste verdieping! Deze scène gaf het boek meteen een heel spannend element, maar je hebt toch wel even geduld nodig voor je weet wat er gebeurd, want het boek speelt zich een aantal maanden voor deze enorm spannend cliffhanger af. In dit boek volg je het leven van Avery, Leda, Eris, Rylin en Watt. Dit zijn een hele hoop personages en het is in het begin wel een beetje verwarrend om een boek te lezen uit zoveel gezichtspunten, maar storend was dit zeker niet. Het feit dat er zoveel gezichtspunten waren, kon soms zelfs motiverend werken, aangezien bijna ieder hoofdstuk eindigde met een mini cliffhanger en je dan natuurlijk graag wilt weten wat er met dat specifieke personage gaat gebeuren.

De auteur had ook een zeer vlotte schrijfstijl. Dit kan deels te danken zijn aan het feit dat ze heeft meegewerkt aan een aantal tv-series. Als je niet weet dat ze aan tv-series meewerkt, dan merk je dit niet echt aan haar schrijfstijl. Maar als je het wel weet, dan merk je dit wel aan een paar kleine details en aan de vlotheid van het boek. Dit boek bevatte zeker ook genoeg tienerdrama om naast elke andere tv-serie met tienerdrama geplaatst te kunnen worden. Dus dit boek is zeker een aanrader voor fans van series zoals Gossip Girl. Hou je niet van dat soort tienerdrama? Dan kun je nog altijd wel genieten van dit boek, maar verwacht je dan wel aan een hele hoop drama, die soms misschien een beetje té wordt.

Ik geef dit boek **** sterren, omdat het boek heel vlot las en me na ieder hoofdstuk aanzette om toch nog een hoofdstukje meer te lezen (wat meestal eindigde met dat ik weer eens 5 hoofdstukken verder zat). Ik ga niet voor de volle 5 sterren, omdat het drama me soms toch een beetje te veel werd. Maar dit werd voor mij dan weer goed gemaakt met het feit dat er zoveel verschillende gezichtspunten zijn en je dus niet altijd over hetzelfde drama moet lezen.