Het VB6 kookboek van Mark Bittman zou zo maar eens een flinke ‘boost’ kunnen geven aan plantaardig eten.
Mark Bittman is culinair journalist en auteur van 14 kookboeken waaronder dus het VB6 kookboek oftewel Vegan Before 6.
Een aantal jaren geleden besloot Bittman meer plantaardig voedsel te gaan eten omdat hij prediabetes had, een te hoog cholesterol, slaapproblemen en flink wat overgewicht. Een geheel veganistische leefwijze vond (en vindt) Mark teveel van het goede omdat deze niet gevarieerd genoeg zou zijn en omdat het praktisch gezien lastig is aangezien hij als culinair journalist veel in restaurants eet. Daarom besloot Mark plantaardig te gaan eten tot het avondmaal. Tot 6 uur ’s avonds eet je als een goed gevoede veganist dus geen dierlijke producten, geen junkfood en geen bewerkte voeding, maar wel fruit, groente, peulvruchten, noten, zaden en granen. Bij het avondeten mag je eten wat je wilt; vlees, kaas, desserts. ‘Wat je wilt maar wel met mate’ zegt Mark en alleen tijdens het avondeten en niet tot middernacht.
De beloning zal zijn dat je gezonder, lichter, energieker en vrolijker wordt aldus Mark.
VB6 is een permanente keuze, een manier van eten en geen dieet om in ’21 dagen 21 pond af te vallen’. Mark belooft dat met het kookboek VB6 nieuwe gewoontes zonder problemen ontwikkeld kunnen worden.
Klinkt goed, maar hoe gebruiken we dan dit boek?
De voedingsmiddelen worden opgedeeld in drie tabellen die de VB6-voedselgroepen weergeven met een duidelijke omschrijving wat het product is, hoe te bewaren en hoe te bereiden. Deze groepen zijn onbeperkte ingrediënten (groente en fruit), flexibele ingrediënten (vette vruchten en groente, bonen, granen, rijst pasta, olie noten, zaden en plantaardige eiwitten) en, hieruit blijkt duidelijk dat Mark geen veganist is, lekkernijen (eieren, zuivel, vis, vlees en gevogelte) en zelfs als extraatje de groep ‘echte lekkernijen en junkfood’ (witmeel, zoetstoffen, chocolade, alcohol, licht bewerkte producten).
Nergens in het boek worden calorieën, grammen, eiwitten, vezels of koolhydraten genoemd omdat Mark ervan uitgaat dat goed en gezond eten niet gaat over tellen en uitsluiten maar over toepassen van regels zoals het opdelen van gerechten in porties en ingrediënten indelen in de voedselgroepen. Zo simpel is het.
De recepten zitten, zoals verwacht mag worden van Bittman, goed in elkaar. Gebruikmakend van verse, eenvoudige ingrediënten en zijn simpel te volgen receptuur heb je in een handomdraai lekkere gerechten met een twist. Vietnamese ceviche van tofoe, misoveganaise, paddenstoelenburgers en marinara van granen zijn slechts enkele geslaagde voorbeelden hiervan.

Hieronder volgt het recept van veganaise met silken tofoe als basis. Het basisrecept is een simpele en heerlijke verrijking van broodjes en dressings en de variatiemogelijkheden zijn eindeloos.

Veganaise

Ingredienten
225 gr silken tofoe
3 el olijfolie
2 el ciderazijn
2 el dijonmosterd
½ tl zeezout

Bereiding
Doe alle ingredienten in de kom van de blender of staafmixer en pureer tot de saus glad, egaal van kleur en gebonden is.
Voeg naar smaak knoflook, citroenrasp, verse kruiden, geroosterde paprika, mosterd of miso toe passend bij gerecht of stemming.

Met het VB6 kookboek zou Mark Bittman dus zo maar een flinke boost kunnen geven aan plantaardig eten; niet het uitsluiten van producten, geen verwijzingen naar ‘guiltfree’ eten, geen doemscenario’s maar heldere taal, goede recepten en de belofte dat je na 6 uur ’s avonds gewoon dierlijke lekkernijen mag eten. Mark gaat er daarbij van uit dat de behoefte aan dierlijke producten mettertijd minder zal worden als gevolg van gewenning aan de nieuwe eet stijl.
Met het VB6 kookboek bereikt Mark als flexitariër waar menig veganist zijn tanden al op heeft stukgebeten; het stimuleren van de gemiddelde burger tot het eten van meer groente en fruit, minder sterk bewerkte voeding en minder dierlijke producten. Petje af!