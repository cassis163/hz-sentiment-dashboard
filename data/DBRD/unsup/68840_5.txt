Dit boek gaat erover hoe de New-Yorkse Sam Clay samen met zijn eveneens joodse neef Joe Kavalier, die uit Praag is gevlucht voor de nazi’s, een zeer succesvolle strip begint. Het is het begin van de jaren ’40, als de hoogtijdagen van de Amerikaanse comics rondom superhelden als Superman, Batman en Wonder Woman aanbreken. Het duo Clay & Cavalier heeft veel succes met hun creatie, de Escapist.
Net als in zijn boek The Yiddish Policemen’s Union schept Chabon in dit boek een soort parallelle werkelijkheid. Natuurlijk hebben die superhelden die hij door Clay & Kavalier laat scheppen, nooit bestaan. Maar dat maakt ook niet uit. Want Chabon zet een prachtig tijdsbeeld neer in een sublieme schrijfstijl en vertelt ook nog eens een, in al haar schrijnendheid, prachtig verhaal. Want Joe Kavalier gebruikt zijn superheld eigenlijk om al zijn woede tegen de nazi’s, die nog steeds zijn in Praag achtergebleven ouders en broertje gevangen houden, te botvieren (niet voor niets neemt The Escapist het al in aflevering 1 op tegen Adolf Hitler). Sam Clay heeft het al even moeilijk, als hij worstelt met zijn homoseksualiteit. En de situatie wordt nog ingewikkelder als Joe’s vriendin een kind krijgt, juist op het moment dat Joe zich, na het bericht dat zijn broertje is omgekomen, aanmeldt voor het Amerikaanse leger…
Chabon heeft met dit boek een geweldige prestatie geleverd. De schrijfstijl is, door de vele lange zinnen, niet altijd even makkelijk, maar wel heel origineel en treffend. Al met al dus zeker een boek om eens te lezen!