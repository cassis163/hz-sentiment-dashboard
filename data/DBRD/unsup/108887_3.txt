Op een camping worden twee lichamen gevonden van een man en een vrouw. Wat hebben deze twee mensen, die elkaar niet echt kennen, met elkaar te maken? Ze blijken allebei lid te zijn van een poëzie-groep op Facebook met de naam ‘Poëzie leeft’.
De rechercheurs Beatrice Kaspary en Florin Wenninger komen voor de taak te staan om deze moordzaak op te lossen.
Beatrice maakt een nep-account aan op Facebook en wordt lid van deze groep om er achter te komen wie er achter deze moord zit. De tijdlijn staat vol met gedichten over doodsverwijzingen, wat betekenen ze?
Als er nog iemand van de groep dood wordt gevonden, raakt Beatrice er erg bij betrokken en is ze vastbesloten om de dader te vinden. Waarom worden er steeds foto’s geplaatst bij de gedichten? Wat betekenen ze? Het blijkt dat de vermoorde mensen alle drie uit dezelfde stad komen. Waarom moesten zij dood en lopen er nog meer mensen uit de stad gevaar?
Als het account van Beatrice wordt gehackt, weet ze dat de moordenaar in de buurt moet zijn …

Het verhaal van ‘Blind verleden’ is origineel, modern en steekt heel goed in elkaar. Spannend werd het pas heel ver in het boek, wat zonde is. Het had als gevolg, dat ik op een gegeven moment wat minder geboeid was, totdat ik bij het laatste gedeelte aan kwam, waar de spanning eindelijk op gang kwam en het weer lekker doorleest. De plot zit goed in elkaar. De gesprekken in de groep worden soms wat eentonig en dat neemt weer wat weg van de vaart in het verhaal.
De moordenaar vertelt in korte stukjes van een bladzijde door het verhaal heen, wat er in hem of haar door gaat. Die delen hebben geen nummering, maar het was duidelijker geweest als die teksten cursief gedrukt waren. In die stukjes wordt niets weggegeven. Wie de dader is, blijft een verrassing tot het einde.

Ursula Poznanski is een Oostenrijkse auteur. Vanaf 2003 schrijft ze kinder- en jeugdboeken. Twee bekende titels zijn ‘Erebos’ en ‘Saeculum’. Voor ‘Erebos’ heeft ze de Jeugdjuryprijs van de Duitse Jugendliteraturpreis ontvangen.
‘Blind verleden’ is het tweede boek voor volwassenen van Ursula Poznanski met het vaste rechercheduo Beatrice Kaspary en Florin Wenninger in de hoofdrol.
Haar eerste thriller ‘Vijf’ vond ik zelf veel beter, vooral heel spannend en dat verhaal gaf ik 4 sterren.
Een goede schrijfster, haar boeken worden aanbevolen door niemand minder dan Karin Slaughter, ook haar volgende boek zal ik zeker weer gaan lezen.