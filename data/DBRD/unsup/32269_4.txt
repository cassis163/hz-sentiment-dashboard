Je hoeft de landsgrens niet over om mooie plekjes te vinden. Toch is het niet iedereen gegeven om die uit de mouw te schudden. Voor al deze mensen is Onverwacht verleden een uitkomst. Marja Kerst en Pim Verver verzamelden er meer dan vierhonderd. Ze brengen stuk voor stuk een ode aan het verre en recente verleden. Gelieerd aan Prehistorie en Romeinen, de Middeleeuwen, Renaissance en reformatie, De Gouden Eeuw, Verlichting en industrialisatie, De eerste en de tweede helft van de twintigste eeuw. Gebouwen, monumenten, musea, parken, natuurlijke hoogstandjes, rijk geschakeerd.

Foto’s brengen je in contact met de eerste koeien en landbouw in Friesland, koning Radbout die zich niet liet dopen, het huis van Maarten van Rossum in Zaltbommel, Goeie Mie, Tulpomania, Het Corrie ten Boomhuis en The Beatles in Blokker naast enkele honderden andere attracties. De teksten erbij zijn bijzonder informatief, de illustraties uitbundig en verhelderend. Gemak dient de mens en dat is doorgetrokken bij de indeling. Bezienswaardigheden provinciaal gerangschikt en zoals gezegd in tijdvakken gegoten.

Wie de prachtig vormgegeven gids doorneemt, wordt verrast door de onderwerpen, vele waarvan je niet het flauwste vermoeden hebt dat die ook in ons kikkerlandje zijn te vinden. Om te voorkomen dat het uitje het karakter krijgt van  een zoektocht, zet het blokje informatie en tips de lezer direct op het goede spoor. De lezer wordt naar alle hoeken van het land gegidst. Het neuzen in de gids is op zich één grote verrassing.

De lust om erop uit te trekken krijgt een boost bij het zien van de prachtige beelden; de informatieve teksten doen daar nog een schepje bovenop. Generaties hebben hun sporen achter gelaten. Je mag je gelukkig prijzen dat zoveel bespaard is gebleven voor de drang naar vernieuwing. Het geografische register biedt een extra handvat voor het vinden van het uitverkoren plekje. Bij sommige ervan is het nodig om de verbeelding aan te spreken.  

Een boek voor jong en oud waarin je altijd iets van je gading vindt en waarschijnlijk aanzienlijk meer. Een attractieve confrontatie met wat het (verre) verleden ons in grote verscheidenheid heeft achter gelaten. 'Ik wist niet dat,' zijn de meest geslaakte woorden van de lezers. Het slaat op bijzonderheden op een steenworp afstand waarvan men niet het flauwste vermoeden had dat ze bestonden. Een prachtig aanbod uit het onverwacht verleden om er van te genieten in het turbulente heden. Voor elk jaargetijde een ruime keus.