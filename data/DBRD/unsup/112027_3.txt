Op haar zeventiende verjaardag krijgt Franny een uitnodiging van een onbekend familielid, tante Isabella. Zij, haar broer Vincent en zus Jet zijn verbouwereerd, ze wisten niet eens dat ze familie hadden, buiten hun ouders. Vanaf het moment dat de uitnodiging op tafel ligt is er sprake van onrust in huis. Moeder Susanna Owens blijkt haar familie vanwege onduidelijke redenen te hebben verlaten en wil niet dat haar kinderen met hen te maken krijgt. Maar de nieuwsgierigheid is gewekt en de jongelui besluiten om de uitnodiging aan te nemen. Ze hebben zoveel vragen over wie ze zijn en waar hun familie vandaan komt, want als hen één ding duidelijk is dan is het wel dat ze niet ‘gewoon’ zijn. Want waarom mogen ze niet naar buiten bij volle maan of een huisdier? En waarom mogen ze niet verliefd worden?

De familie Owens werd omringd door mysterie en sinistere verhalen die 300 jaar later nog steeds springlevend zijn. Het is precies daarom dat Susanna niet wil dat haar drie kinderen naar tante Isabella gaan. Want wanneer ze dat doen,wordt niets meer hetzelfde, zullen zij nooit meer dezelfde personen zijn. De kinderen gaan toch en in de zomer die volgt verandert inderdaad alles. De broer en zussen leren zichzelf echt kennen en gevoed door de kennis van hun tante begrijpen ze ook beter wie ze zijn. Waarom mensen altijd met een schuin oog naar hen hebben gekeken en er al die regels waren thuis. Het grote verschil nu is dat ze eindelijk een plek hebben gevonden waar ze zichzelf kunnen zijn. In het huis van Isabella zijn ze het meest gelukkig.

"Roep het duister niet op als je niet klaar bent voor de gevolgen."

Wat meteen opvalt aan het verhaal is dat het is doordrenkt van mysterie en rare gebeurtenissen die een glimlach tevoorschijn toveren. Maar Magische regels is zoveel meer dan dat. In de loop van de tijd, zo vanaf de jaren ’50 tot in het nu neemt de auteur je mee in de levens van Jet, Franny en Vincent en de ‘Owens-vloek’. De auteur vertelt in geur en kleur, letterlijk!, hun verhaal. Het neemt tientallen jaren in beslag en bevat erg veel gebeurtenissen, verdriet, tegenslagen en bizarre wendingen. De hechte band tussen de drie is mooi om te lezen. Ze zijn altijd samen, er is niets dat de drie niet voor elkaar doen en die onvoorwaardelijke liefde en toewijding is mooi uitvergroot in dit bijzondere verhaal.

De rode draad is ‘de Owens-vloek’. Franny, Jet en Vincent komen er al op jonge leeftijd achter wat deze vloek is maar het waarom is hen niet duidelijk. Je zou het verhaal kunnen zien als een zoektocht naar het antwoord op die vraag en gaandeweg gebeurt er ontzettend veel. De lessen die ze leren van hun tante komen later goed van pas. De onderdrukte gevoelens, hun twijfels, het zoeken naar hun bijzondere identiteit is me misschien wel het meeste bijgebleven. Omdat het boek eigenlijk meerdere levensverhalen bevat is er telkens wel iets anders te lezen.

Magische regels is een fictief levensverhaal met een bijzondere invalshoek. Je leert de hoofdpersonages, en nog een aantal anderen, goed kennen en daardoor begrijp je ze ook beter. Een ding is zeker, Franny, Jet en Vincent leven geen dertien in een dozijn-leventje en dat maakt dit verhaal gewoon heel aantrekkelijk. Soms waren dingen wat voorspelbaar en vergezocht. Maar wel op een dusdanige wijze dat dat weer grappig uitpakte. Door de beeldende en gedetailleerde beschrijvingen zou dit verhaal op film ook goed tot zijn recht komen (zoals haar eerdere boek Practical Magic, verfilmd met Nicole Kidman en Sandra Bullock). Vooral omdat de auteur erg uitbundig is in beschrijvingen, het script is zo goed als klaar. Het was soms, om te lezen, wat te veel van het goede.

Je moet je weg vinden in de hoeveelheid aan gebeurtenissen maar eenmaal gewend wordt het steeds interessanter. De zwartgallige humor, de hocus pocus en abracadabra zijn leuk verwerkt. Magische regels is een uitermate vermakelijk en toegankelijk geschreven verhaal met veel ruimte voor de personages waardoor je gemakkelijk een band met ze krijgt. Dat de vloek uiteindelijk opgeheven kan worden met juist datgene dat al 300 jaar angstvallig uit de weg wordt gegaan is mooi gevonden en daardoor komen de verhaallijnen op een originele manier bij elkaar.

3 dikke sterren voor Magische regels.