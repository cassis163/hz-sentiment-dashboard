'Wat dood is' kent twee verhaallijnen die na verloop van tijd op onnavolgbare wijze met elkaar in verbinding raken. Enerzijds is daar de achttienjarige en uitermate intelligente anatomie studerende Patrick Fort. Op zijn zesde moest hij afscheid nemen van zijn vader en het ventje, behept met een contactstoornis, raakte sindsdien in de ban van de dood. Zijn fascinatie voor het moment van overlijden en wat er precies plaatsvindt wanneer de dood zijn intrede doet, beheerst van dat moment af aan zijn hele leven. De tweede hoofdpersoon is de door een auto-ongeluk in coma geraakte Samuel Galen. Wanneer hij overlijdt komt hij op de snijtafel terecht van Patrick. Wat niemand weet is dat Samuel meer gezien heeft dan hij voor zijn overlijden kenbaar heeft kunnen maken.

Mijn mening: Deze auteur wordt met ieder boek dat ik van haar lees beter. Dit vind ik toch echt wel een uitblinker in zijn genre, de psychologische literaire thriller. De personages worden zo goed beschreven en je weet zo precies wat er in ze omgaat dat ze gewoon voor je gaan leven en het allemaal heel echt lijkt. Dit had heel makkelijk een wat platvloerse, horror-achtige thriller kunnen worden maar de schrijfstijl zorgt dat het allemaal heel netjes blijft. De manier waarop Patrick, die het Syndroom van Asperger heeft, wordt beschreven in zijn doen en laten is subliem. Ik heb niet op het puntje van mijn stoel gezeten vanwege de spanning maar heel het boek lang is er wel een onderhuidse spanning en nieuwsgierigheid die maakt dat je het boek niet weg kunt leggen. De ontknoping kwam als een verrassing voor mij. Ik ben héél nieuwsgierig naar het volgende boek ;-)