Ah, eindelijk heb ik weer een boek in handen gekregen dat zich afspeelt in een kasteel, met prinsen en prinsessen, knappe Lords, politieke spelletjes, liefde en verraad.

Dit boek verteld het verhaal – zoals de GIGANTISCHE flaptekst al verraad – van prins Andreus en Prinses Carys die een tweeling zijn. Jarenlang hebben zij als team aan elkaars kant gestaan. Het was voor hen altijd een kwestie van overleven aan het hof van Eden, want hun oudste broer Micah zou de troonopvolger zijn. En dat kom goed uit, want zowel Andreus als Carys hebben een groot geheim dat nooit, maar dan ook nooit uit mag komen.

Dus beschermden zij elkaar, altijd, zelfs als dat lijfstraffen als gevolg had. Maar als op een dag hun vader, de Koning én hun broer, de Kroonprins, dood terug worden gebracht van het slagveld staat heel hun leven op zijn kop. Niet zijn ze alleen hun vader en broer kwijt en is hun moeder in alle staten, een van hen moet de troon bestijgen.

En daar is waar het helemaal mis gaat.

Andreus en Carys moeten strijden om de troon door een reeks van duels uit te vechten. De twee sluiten een pact, maar al snel wordt alles wat ooit is gezegd en gebeurt tegen ze gebruikt…

Het boek wordt beschreven vanuit de derde persoon, maar je leest vanuit zowel het perfectief van Carys als vanuit die van Andreus. Zo worden de politieke spelletjes, de affaires, de leugens en het verraad duidelijk en tegen het einde vallen alle puzzelstukjes op hun plaats.

Het boek las ontzettend vlot. Er komen ontzettend veel namen in het boek voor, maar dat stoort absoluut niet. Je hebt snel bij de belangrijke personen door welke naam bij wie hoort, en de rest maakt niet zo veel uit.
Wat ik altijd ontzettend belangrijk vind is hoe de personages in elkaar zitten. Ik kan je alvast verklappen: de personages zijn ook écht ieder een eigen persoon. Ze hebben ieder hun maniertjes, onzekerheden, talenten en angsten. Dit maakt dat ik mij, ondanks de schrijfstijl in de derde persoon, heel goed kon inleven in de tweeling.

De wereld zelf vind ik ook erg bijzonder. Licht is voor Eden een ontzettend belangrijke factor om te kunnen overleven, wat ik een erg uniek concept vond. En nee, dat is niet vanwege fotosynthese en vitamine D, maar om iets heel duisters.

Ik had het boek binnen een dag uit – ik kon het gewoon niet wegleggen. De tweeling en de band die ze hebben grijpt je zo aan, je wilt zo graag weten hoe het afloopt en of ze het (samen) volhouden… Vooral tegen het einde, als alles langzaam duidelijk wordt moét je gewoon doorlezen. Dit boek is een echte aanrader voor iedereen die fan is van boeken zoals de Selectie, Carve the Mark en de Jewel.

Zullen Carys en Andreus sterker dan ooit uit deze strijd komen, of zullen zij bruut uit elkaar getrokken worden? En aan wiens kant sta jij?