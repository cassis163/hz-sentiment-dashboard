Hart van Vuur is het tweede boek over de GAIA kinderen. Het eerste deel, Hart van Glas, las ik al eerder maar is nog geen recensie over verschenen. Miranda Peters schrijft Nederlandstalige Young Adult boeken met een fantastisch tintje. In het geval van de GAIA kinderen gaat het over onrechtmatig wetenschappelijk ingrijpen waardoor kinderen geboren worden met superkrachten.

In Hart van Vuur pakken we de draad op waar Hart van Glas eindigde. Hester en Siem, beiden kinderen uit het GAIA project, zijn niet meer samen. Hester is hier kapot van, vooral omdat het lijkt dat Siem er heel makkelijk overheen is gestapt. Dan wordt haar leven op zijn kop gezet als blijkt dat Siem ontvoerd is. Alles wijst ernaar dat de onbekende ontvoerder dezelfde persoon is die in het eerste boek achter Siem en Hester aan zat. Een spannend avontuur begint waarin de vrienden van Hester en Siem de handen in elkaar slaan om Siem te vinden. Hester moet hierbij keuzes maken die een meisje van 17 normaal niet zou moeten maken.

Hart van Vuur is een makkelijk geschreven boek met makkelijk te doorgronden personages. De personages zijn echte tieners met wisselende emoties en impulsieve drangen. Voor hen is eerst doen en dan denken een logische oplossing. In het boek komen ze hierdoor in soms penibele situaties terecht. Deze penibele situaties weten ze wel tot een goed einde te brengen wat bij vlagen ongeloofwaardig overkomt.

Miranda Peters is een prettige schrijfster. Ze gebruikt geen moeilijke woorden of ingewikkelde zinsconstructies. Ze schrijft begrijpelijke taal wat het boek extra toegankelijk maakt voor de jongere doelgroep. Expliciete scenes, bijvoorbeeld geweld in gevangenschap, worden op een begrijpelijke, niet schokkende manier omschreven waardoor de toegankelijkheid van het boek gewaarborgd blijft.

Het boek eindigt met een plottwist waardoor je even op het verkeerde spoor gebracht wordt. Het einde van het verhaal is hierdoor open en zal worden vervolgd in een derde boek. Al met al is Hart van Vuur een waardig vervolg op Hart van Glas en een aanrader voor de Young Adult lezer.