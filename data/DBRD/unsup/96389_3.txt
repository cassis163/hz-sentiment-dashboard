Sinds 2015 verschijnt de EdgeZero verhalenbundel vol verhalen van het fantastische genre. In de 2016 editie staan 20 verhalen van 19 schrijvers, Er zitten verhalen bij van schrijvers die al jaren schrijven, maar ook van schrijvers die net komen kijken. Het gaat van harde Science Fiction, via Fantasy tot Horror en alles wat ertussen in ligt,

Het is altijd moeilijk om een verhalenbundel te beoordelen. Er zitten verhalen tussen die je mooi vind maar ook verhalen die je minder aanspreken. Dat is niet anders dan bij deze bundel. Naast de jaarlijkse Ganymedes bundel geeft deze bundel een goede weergave van wat Nederlandstalig gebied te bieden heeft in het fantastische genre.
Het was leuk om weer een verhaal van Tais Teng, Jaap Boekestein, Mike Jansen en Marcel Orie te lezen. Ik heb mij zeer vermaakt met de verhalen van Anaïd Haen en Django Mathijsen. Gruwelde eens goed bij het verhaal van Tom Thys. Maar vlak de andere schrijvers niet uit. Allemaal hebben ze mij op de een of andere manier vermaakt. De ene keer was het verhaal goed opgezet, maar voorspelbaar zoals het verhaal van Johan Klein Haneveld, Wendy Torenvliet en Henriëtte Poelman. Spraken mij de hoofdfiguren niet aan zoals bij Jan J.B. Kuipers of de verhaallijn zoals bij Pen Stewart. Een ander verhaal, van Peter Kaptein, leek uit te maken van een groter geheel, en daarom wat moeilijk in te komen. Terwijl Roelof Goudriaan en Tom Schoonbaert een verhaal neerzetten waar niets op aan te merken is, maar dat mij minder deed.
Er waren een paar verhalen die ik erg goed of mooi vond. Jack Schlimazlnik's verhaal Algorhythm's ' blues gaf mij veel om over na te denken, over zijn niet rooskleurige toekomstbeeld. Onder de rook van duizend vuren van Nienke Pool en Mike Jansen, over een wereld tussen leven en dood, was heel treffend weergegeven. Het verhaal van Marcel Orie, Dode mannen dromen niet, is een prachtig sfeervolle weergave van verloren schurken en dieven. Verstilde liefde van Anaïd Haen en Django Mathijsen is een verhaal rondom liefde door de tijd heen met een traan op het eind. De val van de Eremast van Floris Kleijne is een spannend verhaal hoe we de terreur van olie kunnen doorbreken. Teken van leven van Iris Versluis geeft een mooi beeld weer van hoe idealen aan de kant worden gezet als iemand in nood is.

Als je van fantastische verhalen houd is EdgeZero zeker een aanrader. Deze bundel heeft voor iedereen wel een verhaal die bij hem of haar past. Laat je verbazen door de werelden en verbeelding van de schrijvers die deze bundel rijk is.