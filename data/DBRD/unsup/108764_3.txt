"Wacht op mij" is het vervolg op "Als ik blijf". Het is geen standalone, je moet ze echt op volgorde lezen. In "Als ik blijf" wordt het verhaal van Mia verteld die bij een tragisch ongeval haar ouders en broertje verliest. Haar vriendje Adam, een beginnend rockartiest, helpt haar door deze loodzware tijd heen. "Wacht op mij" speelt zich drie jaar later af en wordt verteld vanuit het perspectief van Adam, die dan al is doorgebroken met zijn band Shooting Star. Adam is zeer succesvol, maar ondanks dat doodongelukkig. Zijn relatie met Mia is op de klippen gelopen en met zijn bandleden heeft Adam een slecht contact. Psychisch is hij een wrak, maar the show must go on. Op een avond in New York kruist zijn pad dat van Mia.

De nacht die daarop volgt brengen ze al wandelend door New York samen door. Lukt het Adam om het verleden af te sluiten en de ochtend als een nieuw begin te zien?

Het verhaal is absoluut niet voorspelbaar. Het kan alle kanten opgaan. Pas aan het eind wordt alles duidelijk en blijf je met een kater zitten omdat je het zo jammer vindt dat het boek uit is.