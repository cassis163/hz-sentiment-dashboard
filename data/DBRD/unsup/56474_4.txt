Over alles is een informatie-/non-fictie jeugdboek van Richard Platt en James Brown.
Toen ik het boek in handen kreeg vond ik het erg groot. Wel is het heel mooi. De voorkant is eenvoudig van kleur, maar er zit veel reliëf in. Er staan verschillende tekeningen op over allerlei onderwerpen. Over deze onderwerpen kun je in het boek uitgebreid lezen.
In het boek is ontzettend veel informatie te vinden. Over de wolkensoorten, de opbouw van het skelet, knopen die worden gebruikt in de scheepvaart, de fasen van de maan, schroeven en spijkers en ga zo maar door.
Door de duidelijke tekeningen wordt het plezierig om te lezen. Ook de verhaaltjes erbij zijn grappig om te lezen.
Per onderwerp wordt er één kleur gebruikt, bij sommige onderwerpen zoals het internationaal seinen is dit wel jammer. Wel zijn er arceringen gebruikt zodat dit probleem toch enigszins werd opgelost.

Over alles is een jeugdboek, maar sommige dingen zijn nog best ingewikkeld. Dit boek zal zeker door volwassenen ook graag gelezen worden.

Over alles
James Brown, Richard Platt
Uitgever:Lemniscaat
62 pagina’s
3 oktober 2016