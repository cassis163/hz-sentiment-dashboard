Billy Moore is een kleine crimineel die probeert zijn leven op orde te krijgen. Samen met zijn twaalfjarige dochter bezit hij niets anders dan twee caravans en een lap grond in een achterbuurt. Hij heeft grootse plannen en ambieert een leven als exploitant van parkeerterreinen. Dochter Carla heeft een zeldzame huidafwijking en is erg op zichzelf. Samen met haar vader redt ze zich wel.
Op klaarlichte dag wordt er een vrouw van de straat geplukt, meegenomen, geblindeerd en vastgebonden. Even later ligt ze op een tafel waar ze afschuwelijk verminkt wordt. Vervolgens, nog helemaal in de war, wordt ze weer op dezelfde locatie afgezet. Getekend voor het leven. En zij is niet de enige. Zak Webster is getuige van een soortgelijke ontvoering. Op klaarlichte dag, pal voor de deur van Utopiates, de winkel waar hij werkt. Marylin is passant en ziet het ook. Samen willen ze er proberen achter te komen wat hier is gebeurd.
Aan de rand van de stad heeft Wrobleksi zijn stulpje gevonden. Een luxe penthouse op een verwaarloosd stuk industriële grond. Hij heeft een ongewone passie waar hij veel geld aan uitgeeft. Maar hij heeft ook zijn zinnen gezet om te kunnen achterhalen wat er met die vrouwen aan de hand is die zo verminkt worden de laatste tijd. Er is iets bijzonders mee aan de hand en hij is vastbesloten om daar achter te komen. Daarvoor roept hij de hulp in van Billy en doet hem een aanbod dat hij niet kan, of mag, weigeren.
Diverse verhaallijnen lopen mooi in elkaar over in dit boek. Vanaf het begin loop je met de hoofdpersonages mee van een duidelijke start van het verhaal richting de plot. De auteur heeft ondanks de vele personages goed onderscheid gemaakt in de belevingen en percepties van de personages en dat leest prettig. De hoofdstukken zijn niet ellenlang en wisselen voldoende af. Het verhaal leest prettig, snel en boeit. Doordat het een allesbehalve alledaags thema betreft en de invalshoek zeker heel apart is, blijf je lezen. De personages zijn sympathiek, zelfs de kwade jongen Wrobleski heeft zijn momenten. Met Billy krijg je zelfs medelijden op een bepaald moment, zo met de rug tegen de muur worden gezet.
Carla, de twaalfjarige dochter van Billy, is een wijsneus en zorgt met haar scherpzinnige opmerkingen voor een vrolijke noot in het verhaal. Soms op het sarcastische af en dat komt goed, en grappig, over. De schrijfstijl van Nicholson is zeer zeker prettig, het verhaal leest vlot en is goed doordacht. Het is een origineel verhaal, het thema en de tools die hij daarvoor heeft gebruikt zijn gerust vernieuwend te noemen. Je hebt werkelijk geen idee hoe het gaat lopen al is het vrij snel wel duidelijk wat de rode draad door het verhaal is. Dat ligt er best wel dik op maar beïnvloedt het geheel verder niet. Als je naar de cover van het boek kijkt dan kun je ongeveer wel raden wat de rode draad van het verhaal is, daar wordt duidelijk aandacht aan besteed. Je krijgt veel informatie over de geschiedenis van de Romeinen, Nazi’s en motorbendes. Wat die drie met elkaar te maken hebben zal nu nog niet duidelijk zijn maar het is erg goed gevonden.
‘Stad van inkt’ is een lekker boek. De vlotte pen van Nichols, een interessante rode draad en een goed doordacht verhaal maken dit alles tot een zeer lezenswaardig geheel. Meer valt er niet over te zeggen want al het andere valt onder het weggeven van spoilers en dat zou het lezen stukken minder interessant maken. Een aanrader!