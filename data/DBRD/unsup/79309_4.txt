Dit is het tweede boek met Bennet en Rowley in de hoofdrol. Van de eerste heb ik genoten, dus ik had hoge verwachtingen voor de tweede in de serie. En hij is weer erg goed!

Bij een jong stel komt er een gruwelijke foto uit hun nieuwe printer rollen. Lindsey is helemaal overstuur dus Michael besluit de politie te bellen. Op de foto staat een man. Hij is dood en hij zit wel in een heel vreemde houding. Hij is bruut afgeslacht en op de foto gezet.
Spencer Bennet wordt op de zaak gezet. Deze zaak komt wel heel erg dichtbij. Wie is de jager? En wie is zijn volgende prooi?

Het is meteen spannend en een echte pageturner. De auteur schrijft enorm beeldend, waardoor je sommige scenes als horror zou kunnen beschrijven. De moordenaar in dit verhaal is namelijk een beest. Hij verminkt mensen zo erg, dat de hele crimescene er onnatuurlijk uit gaat zien. En zo voet Spencer zijn team zich ook. Er is iets niet in de haak. Hun haren staan ervan overeind.

Jennifer (Rowley) is nog steeds bezig met de verdwijning van haar vriend. Ze komt op een nieuw spoor en wil nu voor eens en voor altijd weten wat hem is overkomen. Ondertussen duikt er steeds een man met een jonge herdershond op in haar leven. Volgt hij haar? Ze voelt zich steeds minder veilig. Als dan een van haar vriendinnen een noodlottig ongeval krijgt, heeft ze er spijt van dat ze alleen is. Ze mist Spencer meer dan ooit.

Het zijn korte hoofdstukken en het leest als een trein. Aan het einde van het boek, smaakt het weer naar meer. Ik kan nog uren doorlezen over het leven van Spencer en Jennifer. Ik hoop dat ze in het volgende deel, iets dichter naar elkaar toe komen. Mijn gevoel zegt me namelijk, dat ze voor elkaar gemaakt zijn.

De cover geeft de sfeer van de crimescenes echt weer. Bibber! Het past gruwelijk goed bij het boek!

Je kunt niet anders dan meevoelen met de personages. Hun schuldgevoel, wantrouwen, angst en verdriet laten je niet meer los. Al vanaf het eerste boek sluit je ze, in je hart.

Een heerlijke thriller, bomvol spanning zorgt ervoor dat je het in een ruk uit wilt lezen. Als je het boek dichtslaat hoop je nog veel meer uit hun leven te kunnen lezen in de toekomst! Ik geef het boek 4****