Een boek met 2 verhalen van Nora Roberts, de kaft is echt uitnodigend om te lezen. Warme herfstkleuren en een mooi huis op de achtergrond.
Het eerste verhaal gaat over B.J. zij runt met veel liefde en toewijding een bed and breakfast, de lakeside Inn in Vermont. Ze werkt daar al jaren en is opgeklommen tot bedrijfsleidster. B.J. kent alle hoekjes en gaten van het hotel en alle wensen van alle vaste gasten. Ze voelt zich er prettig totdat de nieuwe eigenaar een bezoekje brengt aan het hotel. Waar B.J. erg behoudend is en alles bij het oude wil laten is Taylor van plan om Lakeside Inn te verbouwen tot een luxe resort met sauna, zwembad en alles wat daarbij hoort. Ze staan recht tegenover elkaar en proberen elkaar te overtuigen van hun mening. Het feit dat Taylor erg knap en charmant is maakt het B.J erg moeilijk om zakelijk te blijven. Plaats voor geluk is een voorspelbare roman die zo romantisch is en beeldend is geschreven dat je je in het Bed en Breakfast waant. De mooie beschrijvingen van bijvoorbeeld de aankleding van het B&B en hoe de hoofdpersonen eruit zien zijn kenmerkend voor de schrijfstijl van Nora Roberts. Je zou er zelf bijna naar toe willen. De passie en de aantrekkingskracht tussen B.J en Taylor is de voorspelbare factor in dit verhaal en geeft net dat extra vleugje romantiek om door te willen lezen.

Het tweede verhaal gaat over Autumn, zij brengt een tijdje door in het hotel van haar tante om Lucas te kunnen vergeten. Dat gaat echter moeilijk want een van de gasten in het hotel isâ€¦.Lucas! Waar dit verhaal eerst een zeer voorspelbare roman dreigt te worden verandert het halverwege plotseling in een spannende thriller. En de lezer wordt getrakteerd op een beetje van het alter ego van Nora Roberts, J.D. Robb. Nadat we met alle gasten in het hotel kennis hebben gemaakt en een stukje van de liefdesgeschiedenis tussen Lucas en Autumn hebben kunnen lezen kabbelt het verhaal niet rustig door maar gebeuren er dingen die mij sterk doen denken aan een van de verhalen van Agatha Christie. Het hele script wordt omgegooid en je mag ineens met Autumn mee-puzzelen naar de dader. De schrijfstijl blijft hetzelfde, mooie beschrijvingen en een romantische lijn omdat er veel aantrekkingskracht is tussen de hotelgasten. De lieve tante van Autumn en de mooie omgeving maken het plaatje helemaal af.
In dit boek wordt gesproken over fotorolletjes en niemand heeft een mobieltje of internet. Na even speuren bleken de verhalen in 1982 en 1984 te zijn geschreven. Dat was een heel ander tijdperk. En zet je even aan het nadenken hoe anders de wereld nu is.