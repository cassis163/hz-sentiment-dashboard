Marjolein van der Gaag ( 1976) is freelance journaliste, tekstschrijver en auteur. Ze woont met haar man en drie kinderen in Arnhem, maar verbleef zelf ook enige tijd in Suriname. Eerder verscheen van haar de thriller Gevaarlijk Spel.

Een groep Nederlandse expats, collega’s en vrienden van elkaar, verblijven een weekendje in de Jungle in Suriname. Manon getrouwd met Martin, is een mooie vrouw die graag flirt met andere mannen. Door dit flirterige gedrag hebben de andere vrouwen soms wat moeite met haar. Na een avond feesten is Manon spoorloos verdwenen. Na diverse zoektochten wordt er vanuit gegaan dat Manon verongelukt is en haar lichaam meegevoerd is door de rivier.
De rest van de expats proberen zo goed als mogelijk hun leven weer op te pakken. Maar door verschillende gebeurtenissen heeft Katja, een vriendin van Manon, het gevoel dat er meer aan de hand is en gaat op onderzoek uit. Ze krijgt hierbij hulp van een plaatselijke journalist.

‘Het wordt, denk ik tijd om de waarheid onder ogen te zien’

Op de cover wordt een bootje in het water afgebeeld, past perfect bij het verhaal.
Palm Village wordt verteld door Katja ( ik-persoon). De mannen zijn druk met hun baan, terwijl de vrouwen zich bezig houden met van alles en nog wat. De vrouwen hebben een hulp, die voor het huishouden zorgt en regelmatig ook voor de kinderen. De vrouwen hebben zo alle tijd om te sporten, te winkelen en ze gaan af en toe een avondje naar het casino. Maar, ondanks het mooie leven als expat in Suriname zijn er, zeker na de verdwijning van Manon, regelmatig spanningen onderling.
In Palm Village lees je hoe het leven als expat is, en het is een verhaal over liefde en bedrog, met spannende passages. Een thriller die je vlot leest en waarbij je regelmatig op het verkeerde been wordt gezet met een ontknoping die ik zeker niet had zien aankomen.

‘Ik zeg niets. Ik weet toch dat het me niet zal lukken om het los te laten.’

Van de eerste thriller van Marjolein, Gevaarlijk spel, heb ik meer genoten, deze had voor mij een hogere spanningsgraad, maar Palm Village valt voor mij even goed nog onder de categorie vier sterren.