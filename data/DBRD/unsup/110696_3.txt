De Chimp Paradox is een mind management methode geschreven door Steve Peters. Peters werkt als psychiater, werkzaam aan de universiteit van Sheffield, en heeft meerdere sporters begeleid op de weg naar succes. Via het boek De Chimp Paradox kan iedereen deelnemen aan zijn methode en zijn of haar geluk vinden.

De Chimp Paradox houdt in dat al jouw beslissingen gemaakt worden op basis van de Chimp (emotie) en de Mens (ratio). Dit leidt tot onenigheid, want soms bepaalt en doet de Chimp dingen die je helemaal niet wilt. De Chimp heeft een eigen wil die losstaat van jou als mens. De Chimp is in sommige gevallen je beste vriend en in andere gevallen jouw ergste nachtmerrie. Dat is het kenmerk van de Chimp Paradox; je kunt niet met en niet zonder jouw Chimp. Dr. Peters gaat ervan uit dat er zeven facetten zijn die jouw psyche beïnvloeden. Jouw geluk is afhankelijk van jezelf, anderen, communicatie, de leefwereld, gezondheid, succes en geluk. Steve Peters stelt dat je al deze onderdelen kunt veranderen. Dat wordt in dit boek uitgelegd aan de hand van achttien hoofdstukken, verdeeld over drie delen. In het eerste deel staat het brein en de geest centraal. In dat eerste deel wordt alleen beschreven hoe je jezelf kunt veranderen. De andere zes onderdelen zijn verdeeld over de andere twee delen en worden veel minder uitgebreid beschreven.

Psychologie is een wetenschappelijk onderwerp, maar Peters weet het op een eenvoudige manier uit te leggen. In zijn uitleg beperkt hij zich tot datgene wat noodzakelijk is en laat al het andere achterwege. Zo bespreekt hij alleen de onderdelen van het brein die een rol spelen in de Chimp Paradox. Daarnaast maakt hij gebruik van veel voorbeelden om zijn theorie te verduidelijken. Deze voorbeelden komen uit zijn eigen praktijk of zijn wetenschappelijke experimenten. Het boek bevat tevens veel tekeningen die de besproken theorie op een visuele manier weergeven. Aan het einde van elk hoofdstuk heeft Peters een aantal oefeningen gezet waarmee je de besproken theorie op jezelf kan toepassen.

In de hoofdstukken wordt veel informatie besproken, wat soms tot een overload aan informatie leidt. Peters lost dit echter op door aan het einde van de hoofdstukken een puntsgewijze samenvatting te geven met de belangrijkste punten uit het hoofdstuk. Bovendien staan de hoofdpunten ook gedurende het hoofdstuk aangegeven.

Steve Peters vergelijkt de psychologische onderdelen met planeten en manen. Dit wekt verwarring op. Doordat er zoveel verschillende planeten en manen een naam hebben gekregen, die overigens niet direct gelinkt is aan het psychologische proces, raak je als lezer de draad een beetje kwijt. Naast deze vergelijking maakt Peters ook vergelijkingen met dieren in de jungle. Deze vergelijking is soms een beetje vergezocht en is daarom niet verduidelijkend. Daarnaast beschrijft Steve in zijn boek een aantal open deuren, zoals ‘je moet een oordeel aan feiten ophangen en niet op aannames’ en ‘stress kan slecht voor je zijn’.

Het boek bevat veel herhalingen. Veel theoretische uitleg wordt namelijk op meerdere plekken in het boek besproken. Bovendien worden dezelfde woorden en uitleg gebruikt, waardoor de herhaling niet verduidelijkend werkt. Daarnaast heeft Peters een heel lange inleiding geschreven totdat je aan het daadwerkelijke oplossen begint. Deze inleiding geeft de lezer wel bepaalde inzichten in hoe het brein werkt, maar door de vele herhalingen wordt de inleiding eerder langdradig.

De Chimp Paradox geeft op een eenvoudige manier inzichten in hoe je gelukkiger, succesvoller en zekerder kan worden. Maar Steve Peters gebruikt te veel woorden en tijd om bij de kern te komen.