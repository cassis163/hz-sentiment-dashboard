Samenvatting:

Dit verhaal gaat over Annie, 15 jaar oud en zwaar getraumatiseerd.
Ze is namelijk de dochter van een seriemoordenares en heeft zelf haar moeder bij de politie aangegeven.
Annie krijgt een hele nieuwe identiteit, zal voortaan door het leven gaan als Milly en wordt tijdelijk als pleegdochter opgenomen in een nieuwe stad, in het gezin van Mike (psycholoog/psychiater), zijn vrouw Saskia en hun dochter Phoebe (die dezelfde leeftijd heeft als Annie).
Mike heeft wekelijkse sessies met Milly om haar te leren om met haar (schuld)gevoelens, angsten, enz. om te gaan. Ook werkt hij met haar naar het proces van haar moeder toe, waar ze zal moeten verschijnen als kroongetuige.
Zal Mike Milly kunnen helpen? Ten slotte blijft ze wel de dochter van een seriemoordenaar...


Mijn mening:

Het verhaal wordt verteld vanuit Milly's perspectief. Je zit als het ware in haar hoofd. Je leest de dingen die ze meemaakt alsook haar gedachten.
Als je over de titel van het boek gaat nadenken, vraag je jezelf af: Is Milly goed of slecht? Of gaat het boek over haar goede EN haar slechte kant? Welke kant van haar zal er dan overheersen?

Het verhaal komt wat moeilijk op gang, maar eenmaal halfweg wordt je er werkelijk in gezogen. Dit is echt een spannende psychologische thriller en het laat je niet meer los, je wilt gewoon antwoorden krijgen en weten hoe het afloopt!
Af en toe lijk je bepaalde details te missen, maar doorheen het verhaal wordt alles uiteindelijk toch op het juiste moment duidelijk.
Het verhaal zit goed in elkaar en voor een debuut is dit al helemaal een topprestatie!
Van mij krijgt het boek 5*****