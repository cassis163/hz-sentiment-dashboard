In London wordt in een museumtuin een meisje gevonden, vastgevroren in het ijs. Nieuwe inspecteur Erika Foster wordt op deze zaak gezet. Nadat zij een aantal maanden uit de roulatie is geweest. Lukt het haar door de vele tegenslagen om toch de dader te pakken? En wordt het ineens persoonlijk voor haar? Dat lees je in Het meisje in het ijs van Robert Bryndza. 

Robert heeft een hele fijne schrijfstijl, het verhaal wordt op een rustige manier verteld. Hoe hij dat precies doet, vind ik moeilijk om te omschrijven. Er is eigenlijk maar één verhaallijn in verwerkt, namelijk die van Erika. Je leest vanuit haar gedachten, maar niet in de ik-vorm. Heel af en toe maak je een uitstapje naar de gedachten van de moordenaar. Die denkt op dat moment dan aan Erika, waardoor je wel bij Erika blijft. 

Ik wist al dat dit boek het eerste deel in een serie zou zijn, dus daar was ik op voorbereid. Ik had een open einde verwacht, maar het einde van het boek is gesloten, waardoor het niet noodzakelijk is om het volgende boek te lezen. Dit verhaal is afgesloten. Nu wil ik natuurlijk wel het volgende verhaal lezen! Erika zegt alles wat ze denkt, hele directe grapjes vliegen haar mond uit en dit kost haar bijna haar baan. De directheid maakt haar een heel fijn personage, omdat ik mezelf erin herken. 

Het meisje in het ijs is een thriller waarbij de politie een grote rol speelt, de spanning zit vooral in de nieuwsgierigheid om de puzzelstukjes goed in elkaar te leggen. Maar ook zit er spanning wanneer personen worden aangevallen, je voelt je bijna zelf aangevallen zoals Robert Bryndza dit omschrijft. Ik vond het een heerlijk thriller om te lezen en kan niet wachten op deel 2 dat 12 juni uitkomt, 5 sterren.