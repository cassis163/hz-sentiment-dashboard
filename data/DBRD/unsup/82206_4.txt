Giuseppe Genna maakt volop naam. In 2001 verscheen in Italië zijn eerste thriller. Twee jaar later ligt dat boek niet alleen als In de naam van Ismaël op de Nederlandse markt, maar verschijnt het ook nog in acht andere landen én zijn de filmrechten verkocht aan Dreamworks. Inmiddels arriveerde Gennas tweede thriller, De huid van de draak. Voor wie straks besluit nog meer van deze man te willen lezen: nummer drie is net uit, voorlopig enkel met Italiaanse titel Grande madre rossa.

In De huid van de draak speelt inspecteur Guido Lopez opnieuw een rol. Hij ruilde zijn baan bij de Milanese politie in voor een aanstelling bij de spiksplinternieuwe Europese Inlichtingendienst. Vooralsnog vormt deze prille organisatie een kleine groep, een chef en drie medewerkers om precies te zijn. Lopez heeft al meteen de pest in zijn eerste 'opdrachtje': een raaskallende vrouw van een belangrijke Italiaanse industrieel naar huis brengen. Hij kan geen touw vastknopen aan wat ze allemaal op zijn achterbank uitkraamt, maar hij begrijpt dat ze verdomd bang is. Uit het gesprek met haar stoïcijnse man wordt Lopez ook niet veel wijzer. Bovendien mocht hij van zijn chef toch al geen vragen stellen. Maar Lopez ruikt een luchtje aan het incident en begint te graven

Terwijl Lopez in Italië opereert, leiden twee Amerikaanse CIA-agenten in Peking een luxeleventje. Ze verdienden hun sporen in andere continenten en moeten in het paradijselijke China enkel een oogje in het zeil houden bij de drugstrafiek. James Cameron en Ken Wilberg, vrienden voor het leven. Tot een routineklus verandert in een nachtmerrie.

Genna vertelt de quasi gelijktijdige verhalen van Lopez en Cameron om en om. Het blijkt dat ze op verschillende manieren op dezelfde zaak gestoten zijn, de zaak van het 'verse vlees'. De om en om techniek maakt het boek bij momenten ondraaglijk spannend. Lopez en Cameron zijn sowieso geen doetjes. Hun grootste probleem is dat ze niet weten wie ze kunnen vertrouwen en dat ze zich in een hels netwerk begaven. Een netwerk dat zich uitstrekt van Europa tot China. Een netwerk waarbij de touwtjes in handen zijn van de Chinees. Die Chinees en zijn meedogenloze methoden komen in de loop van het boek helder in beeld. De beschrijving van het etablissement waar hij verblijft, tart je verbeelding. Genna is een meester in het filmisch neerzetten van locaties. Bovendien ontrolt hij de plot op een heldere en gestructureerde manier waardoor dit boek een plezier om lezen wordt. Giuseppe Genna is een nieuwe ster aan het thrillerfirmament. Eentje om in de gaten te houden.