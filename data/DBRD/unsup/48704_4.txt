Een pittig verhaal dat op zo'n manier geschreven is dat je het boek niet meer weg kunt leggen.
De cover past perfect bij het boek; erotisch en spannend!

Het boek is onderverdeeld in vier boeken.
Elk boek heeft de Latijnse titel van een van de eerste vier hoofdzonden zoals die opgesteld zijn door Paus Gregorius I. De titels zijn; Invidia (jaloezie, afgunst), Avaritia (hebzucht,gierigheid), Luxuria (onkuisheid, lust) en Superbia (hoogmoed, ijdelheid). De titels zijn stuk voor stuk goed gekozen voor het betreffende hoofdstuk.

De hoofdpersoon van ieder afzonderlijk verhaal is heel duidelijk neergezet, je weet meteen waarom ze op een bepaalde manier reageert.
De lezer leert alle hoofdpersonen goed kennen, behalve die ene...
De schrijver van de dreigende brieven, deze blijft lang een onbekende. Toen ik op een bepaald moment dacht dat ik ongeveer wist hoe de vork in de steel zat, werd ik toch weer verrast. Niet door hetgeen de vier vrouwen overkomen is; het werd al snel duidelijk wat zou gebeuren.
Maar het onheilspellende gevoel dat het boek gaf was in mijn beleving de dreiging die constant aanwezig was, maar waar ik het fijne niet van wist.

Ik wil graag meer thrillers lezen van Lydia van Houten.
Ze heeft door het schrijven van deze thriller een film in mijn hoofd laten afspelen; je weet nooit zeker wie je tegenover je hebt, totdat het te laat is...