De hoofdpersoon in ‘Geheim akkoord’ is weggelegd voor Aisling. Na ruim tien jaar komt Aisling terug in het leven van haar oude buurjongen en beste vriend Thomas. Als kind zaten ze allebei vol met muzikale ambities, maar tijdens haar afwezigheid is deze ambitie veranderd in een angst.

“Ik staar naar mijn eigen spiegelbeeld. Wat valt op? In de spiegel schrik ik van mijn peinzende blik en ik glimlach ongemakkelijk naar mezelf.”

Vanaf de zijlijn geniet Aisling van het groeiende succes van de boyband waar Thomas deel van uitmaakt. Het voelt alsof ze nooit van elkaar gescheiden zijn geweest. De situatie verandert echter totaal wanneer Aisling verliefd wordt op Thomas' aartsvijand en daarmee zorgvuldig bewaarde geheimen aan het wankelen brengt. Valt de keuze op vriendschap of overwint de liefde?

“Als Thomas de studio nadert, hoort hij hoe betoverende klanken hem tegemoet komen. Hij herkent ze direct. De afgelopen tien jaar hebben geen invloed gehad op haar talent, maar wel op iets anders. Haar open en vrolijke karakter hebben duidelijk een aantal deuken opgelopen.”

De glitter en glamour van de muziekwereld en de verering die een boyband ten deel valt zal de doelgroep (Young Adults) absoluut aanspreken. Simons gunt, verpakt in een heerlijk verhaal vol spanning en romantiek, haar lezers echter ook een blik achter de schermen. Een wereld vol spanningen, ambities en jaloezie.

“Kom mee, zeg ik buiten adem, terwijl ik aan zijn arm blijf rukken. Op de gang treffen we Sara op de grond aan met diverse mensen om haar heen, waaronder Matthew. Joshua rent naar Sara toe en knielt naast haar neer.”

Met ‘Geheim akkoord’ levert Simons een uiterst verdienstelijk debuut af, dat zeker vraagt om meer. De auteur ziet kans haar schrijfstijl naadloos te laten aansluiten op haar doelgroep. Het taalgebruik en de karakteriseringen van de jeugdige hoofdpersonen zijn helemaal van deze tijd, zonder daarbij te vervallen in het moderne ‘slang’, waar de jeugd van de straat zich tegenwoordig graag van bedient.

Kortom, een goed geconstrueerd en fijn geschreven boek voor de Young Adults. Ik denk dat dit boek het goed gaat doen!

Over de auteur
Marieke Simons is in het dagelijks leven assistent contractmanager en woont in de omgeving van Utrecht. Als ze ’s avonds haar laptop open klapt, start haar passie voor schrijven en neemt ze iedereen mee in een wereld vol muziek. Haar young adult boek ‘Geheim akkoord’ is het schrijversdebuut van Marieke.

Uitvoering
Futuro Uitgevers
ISBN 9789492221995
Paperback, 240 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/