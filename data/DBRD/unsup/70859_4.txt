Predikant is het tweede boek van Camilla Läckberg met in de hoofdrollen inspecteur Patrik Hedström en zijn partner Erica Falck. Het verhaal speelt zich, net zoals het eerste verhaal IJsprinses, af in het plaatsje Tanumshede bij het Zweedse vissersdorpje Fjällbacka aan de Scherenkust. In de Koningskloof aldaar wordt het mishandelde lichaam van een jonge vrouw gevonden. Ze was als liftster meegenomen. Haar ouders staan op de camping van Fjällbacka. Onder dit lichaam worden nog twee skeletten gevonden, die twintig jaar eerder op dezelfde manier waren mishandeld. Patrik denkt, dat er een verband is. Bij het onderzoek komen ze steeds uit bij de familie Hult, die wonen op een groot landgoed in de buurt, waarvan de grootvader vroeger predikte met behulp van zijn beide zonen.

Erica is hoogzwanger en is thuis. Patrik zou eigenlijk vrij zijn, maar door de moord moet hij toch werken. Erica verveelt zich dood en nodigt een paar mensen uit. Op een gegeven moment leidt dit toch tot irritatie. Bij het volgende paar, wat zichzelf uitnodigt, loopt het dan ook uit de hand. Tussendoor ziet Erica nog kans wat onderzoek in de bibliotheek te doen, wat Patrik goed kan gebruiken bij zijn onderzoek. Ook over Anna, de zus van Erica, kom je meer te weten.

Predikant is een vlot geschreven boek. Ik heb het weer met plezier gelezen. Het privéleven van Erica en Patrik maakt een groot deel uit van het verhaal. Dat vind ik juist leuk, terwijl anderen dit soms teveel van het goede vinden. De personages zijn goed uitgebouwd. Het verhaal is boeiend en meeslepend. Dus op naar het volgende deel: Steenhouwer.

De bekendste toerist van Fjällbacka was wijlen actrice Ingrid Bergman voor wie een standbeeld werd opgericht. Ook werd het plein in de haven naar haar vernoemd. Ikzelf ben ook vernoemd naar Ingrid Bergman, dus ik wil nog wel eens naar Fjällbacka.