En dan staat er ineens een kangoeroe voor je deur. En niet zomaar een. Een Jehova getuige is nog makkelijker af te poeieren dan deze Australische tweevoetige, gebuidelde spring in het veld. En niet alleen wordt hij een eigenaardige huisgenoot, maar hij blijkt een uitermate kritische kijk op de samenleving te hebben. In een kleine 80 goeddeels in chronologie vertelde verhaaltjes, situatieschetsen wordt door de schrijver Marc Uwe Kling een heel aardig beeld geschetst van de huidige Duitse samenleving. Deze bundel dateert van 2009 en dat zie je soms terug in enige gedateerde uitdrukkingen. Echter over het algemeen zijn ze nog steeds zeer scherp en van toepassing. Een groot nadeel van de manier waarop dit boek is samengesteld is dat het wat vermoeiend is om grote stukken van het boek in een keer tot je te nemen. Als je je beperkt tot een paar verhalen per dag is het een zeer vermakelijk boekwerkje. Van heerlijke, scherpe maatschappij kritische schetsen tot af en toe de onderbroekenlol niet-ontstijgende niemendalletjes.
Maar overall een aangename leeservaring. Eerlijkheid gebiedt me wel te zeggen, dat de vervolgdelen, nu reeds in Duistland verschenen, maar nog niet vertaald me nog niet echt trekken. Voorlopig genoeg aan een bundel Kangoeroe ongein.