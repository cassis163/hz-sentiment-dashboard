De cover van de literaire thriller ‘Uitgebroed’ zag er online zo ontzettend tof uit (vooral die creepy kindertekening doet het ‘m) dat ik gelijk instant nieuwsgierig werd naar de inhoudt. Ik was toen ook helemaal blij dat Pat mij haar thriller, gesigneerd en wel, opstuurde om te lezen en te recenseren.

In de kern gaat het verhaal over Lilith van Winkel. Die naam deed mij overigens gelijk denken aan o.a. de serie ‘True Blood’ en nog een aantal geschiedkundige feitjes die ergens in mijn hoofd opgeborgen zijn. Maar goed dat terzijde. Het gaat dus over Lilith, een al wat oudere vrouw die vanuit het niets zelfmoord lijkt te plegen. Maar bij nadere beschouwing blijkt dit zoveel ingewikkelder te liggen dan dat je in eerste instantie kan vermoeden. Wie is zij eigenlijk, wie zijn haar gezinsleden, haar vriendinnen en wat is eigenlijk de daadwerkelijke reden dat zij alles en iedereen achter zich laat?

De eerste hoofdstukken pakken je gelijk. Je wordt meegesleurd in een complex verhaal wat je tijdens het lezen echt laag voor laag afpelt. Je maakt kennis met diverse personages waarvan je in eerste instantie geen idee hebt wat die met elkaar te maken hebben. Het psychologische aspect komt goed naar voren in dit hele verhaal. De keiharde keuzes die de karakters maken, moeten maken om te overleven of juist niet, om wraak te nemen of om de situatie aan te kunnen waarin zij zich bevinden. Via nauwkeurige gedachtegang beschrijving wordt dit naar voren gebracht. De schrijfstijl van Pat is hier en daar even wennen qua lezen door een lichte Vlaamse inval maar leest toch prettig weg. Wellicht is de plottwist en het einde niet geheel verrassend voor mij als “ervaren” lezer maar ik heb oprecht genoten van dit debuut. Ik kijk dan ook nu al reikhalzend uit naar een nieuw boek van de hand van Pat Caenbroek.

Ik geef dit boek 4 sterren.

Spanning: 7
Plot: 7
Leesplezier: 8
Schrijfstijl: 8
Originaliteit: 8
Psychologie: 8