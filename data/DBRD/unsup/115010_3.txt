Wanneer Karen, haar man en hun twee dochters uit de stad verhuizen naar het platteland voelt Karen zich eenzaam en ver van haar vroegere vriendinnen. Wanneer ze haar stoute schoenen aantrekt en een andere vrouw aanspreekt aan de schoolpoort vindt ze meer gelijkgestemden. Zo ontstaat de eetclub, een groepje moeders met mannen die veel geld verdienen. Iedereen leeft in de luxe en toont aan elkaar hoe perfect ze zijn onder het mom van vriendschap. Maar deze vriendschap komt zwaar op de proef te staan wanneer één van de mannen om het leven komt.

Vriendschap die niet is wat het lijkt, veel uiterlijk vertoon en oppervlakkigheid zijn de kenmerken van de eetclub. Karen maakt zichzelf wijs dat deze vriendinnen en hun partners een hechte groep vormen, maar niets is minder waar. Bij een brand komt Evert om het leven en kunnen zijn vrouw en twee kinderen maar net aan de dood ontsnappen. Even later volgt er opnieuw een dramatische gebeurtenis in de vriendenkring. En dan krijgt Karen haar twijfels. Heeft Evert zelfmoord gepleegd of werd hij vermoord? Het lijkt alsof Karen de enige is die de waarheid wil achterhalen en nog een beetje helder denkt. Al zet ze haar huwelijk toch ook snel op het spel voor het verlangen naar een andere man.

De eetclub is een boek dat heel vlot leest. Het is leuk dat het aantal personages in dit boek zich beperkt tot de vriendenkring en iemand van de politie. Zo heb je snel een boek vol intriges en verrassende wendingen. Maar in een vriendenkring waar iedereen elkaar beliegt en bedriegt weet je natuurlijk nooit iets zeker. En dat maakt het boek niet echt spannend. Het is gewoon een vlot geschreven verhaal over een onbetrouwbare groep koppels die helemaal ontspoord lijkt. Leuk om te lezen als tussendoortje, maar geen sterke thriller.