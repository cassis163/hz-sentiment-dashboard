Onverwacht, of toch verwacht(?) staat je overleden zoon voor de deur. Hij is een van "de teruggekeerden" springlevend en.nog steeds 8 jaar oud. Dat overkomt het echtpaar Hargrave. En met hun vele anderen want Jacob is niet de enige, er komen veel meer mensen terug en het dorp waar dit verhaal speelt loopt letterlijk en figuurlijk vol. Oude wonden worden opengetrokken en ieder denkt er het zijne van. Er ontstaat chaos en verwarring. De teruggekeerden worden in kampen geplaatst en onderdrukt.
Dit spannende en meeslepende verhaal werd niet ondergedompeld in technische details maar laat genoeg open om de lezer mee te nemen en er zijn verhaal van te maken. Verwacht geen antwoorden na het lezen van dit boek. Je blijft vol vragen achter. Hoe zou ik reageren als mijn overleden dierbare wel (of niet) terug zou komen?
De schrijfstijl is heerlijk, soms lekker direct met zinnen als: Gelukkig voor Lucille ving de bank haar op toen ze flauwviel
Maar ook het rauwe ontbreekt niet, hartverscheurend als Harold toegeeft dat hij helemaal niet blij is dat zijn zoon terug is, zich niet meer opnieuw aan hem kan hechten omdat hij bang is voor wat hij is.

Een heerlijk verhaal waar ik echt van genoten heb en dat je fantasie echt prikkelt. Ik ben blij dat ik dit verhaal mocht lezen van de uitgever Not Just Any Book.