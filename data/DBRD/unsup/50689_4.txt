Joris is alleen thuis op de boerderij, met zijn nare, gemene oma. Als oma hem voor de zoveelste keer uitscheldt en kleineert, is hij het zat. Ineens komt hij op het idee om haar drankje te vervangen door een eigen gebrouwen toverdrank. Maar hij heeft minder dan een uur en alleen de spullen in en om de boerderij. Hij gooit er alles in dat hij ziet en het lukt hem een pan vol te brouwen. En oma trapt er in, ze drinkt het op! Wat zal er gebeuren….. Het effect is verbluffend en als zijn vader het eindresultaat ziet, wil hij dit op alle dieren op de boerderij toepassen en het gaan verkopen en, en… Joris moet de drank namaken van zijn vader, maar wat zat er ook al weer in? Misschien maakt het niet heel precies uit? Er volgen allerlei nieuwe drankjes met nieuwe rare effecten.

Alle kinderboeken van Roald Dahl zijn natuurlijk geweldig. Het was lang geleden dat ik deze gelezen had. Het is een ontzettend grappig boekje, maar ik schrok wel een beetje van de scheldwoorden. Gelukkig was dat vooral in het begin.
Ik heb vooral vreselijk gelachen om de namen en slogans van de producten die Joris in de toverdrank stopt.
En de rijmpjes zijn briljant, zoals alleen Roald Dahl dat kan.
Echt een aanrader, wat een gegiegel zal dat geven bij de kinderen. Maar dit boek komt met een waarschuwing “don't try this at home!”.