De jonge Indiër P.K. een kunststudent die zeer goed portretten kan tekenen, heeft al vanaf zijn vroege jeugd het voornemen om hoe dan ook te proberen zijn lot als onaanraakbare uit de laagste kaste van de maatschappij te ontlopen. Hij bereikt zelfs dat hij naar de universiteit kan. Tijdens zijn studententijd verdient hij de kost met het maken van portretten van mensen, waardoor hij een bekendheid, en later zelfs een beroemdheid wordt. Dan ontmoet hij de reizende Lotta uit Zweden, en hij wordt verliefd. Hij besluit dat dit het meisje is dat in zijn horoscoop genoemd wordt en dat zij dus de ware is. Hij wil haar uiteindelijk achterna naar Zweden reizen. Omdat hij geen geld heeft is er maar één mogelijkheid: per fiets naar Europa, dwars door allerlei landen.
Leuk verhaal om te lezen, omdat het een buitengewone gebeurtenis is. Maar slechts een klein deel van het boek gaat over de eigenlijke fietstocht. Het boek is meer dan alleen het verslag over de fietstocht. Het laat een inkijk in India's kastensysteem zien. Dat laatste beslaat een groot deel van het boek. Pas over de helft besluit P.K. zijn grote liefde de Zweedse Lotta achterna te reizen op de fiets, een afstand die hij door vele landen aflegt. Het hele boek is meer in verslagvorm geschreven en bevat weinig dialoog, dat vond ik wel jammer. Ondanks dat toch een interessant verhaal om te lezen. Ik geef het drie sterren.