Annemarie Bon (1954) heeft veel succes met haar serie over de vrolijke volksbuurt Goudkust! Zij is een veelzijdig auteur; naast kinder- en jeugdboeken schrijft ze eveneens non-fictie en educatieve boeken. Zij heeft inmiddels meer dan 150 titels op haar naam staan.

Altijd feest in Goudkust is een heerlijke dikke leesbundel over Jennifer en haar adellijke familie die, nadat ze hun hele fortuin hebben verloren in de paardenraces, verhuizen naar de volksbuurt Goudkust. Met name Jennifer’s deftige moeder Barones Mathilde Clara Regina van Stoeterlei tot Bois le Duc heeft grote moeite om te integreren...

Maar Jennifer vindt het wel leuk in Goudkust, helemaal wanneer ze vriendschap sluit met haar buurmeisje Tessa. Samen met Tessa en de andere kinderen van Goudkust komen ze in actie wanneer Bella, het paard van Jennifer, naar de slacht dreigt te worden afgevoerd! Maar ze beleven nog meer avonturen!

Goudkust valt in de prijzen. De hoofdprijs van de Straatnamenloterij valt op de Goudenregenstraat! Men is plotseling rijk in Goudkust en dat doet veel met mensen. De bewoners van de Goudenregenstraat hebben ineens heel veel geld en dat leidt tot jaloezie en ruzies. Maar dan komt Pepe op de proppen met de cursus ‘Zo maakt geld gelukkig...’ en heel Goudkust gaat op reis naar Spanje. Maar wat voert Pepe in z'n schild..?

Een heerlijk, vrolijk boek vol humor en met vaart geschreven! Met name het grote contrast tussen de adellijke familie van Jennifer en de bewoners van Goudkust levert hilarische taferelen op. De dialogen zijn grappig en toegankelijk en houden de vaart in het verhaal.

Het verhaal is herkenbaar voor kinderen en thema’s als erbij horen, maakt geld nou wel gelukkig en vriendschap zijn door de auteur mooi verweven in het verhaal. Ook laat ze zien dat de ‘grote mensen’ het ook niet altijd goed aanpakken en dat kinderen soms veel verstandiger zijn…

Tot slot is het is ook een spannend verhaal; tot de laatste bladzijde is onduidelijk of het recht zal zegevieren. Dat maakt dat je het boek in een ruk uit wilt lezen! De vele illustraties van Andrea Kruis bevestigen dit nog eens; ze passen heel goed bij het verhaal en bij de grappige sfeer van het boek.

Een heerlijk boek vol vrolijkheid geschreven voor jongens en meisjes vanaf een jaar of acht!