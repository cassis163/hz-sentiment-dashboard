Het omslag en de titel zijn niet heel sterk, maar dat moet je negeren bij dit uitstekende debuut van Hallie Ephron. Het plot en de personages zijn namelijk beiden sterk, en het tempo is prettig hoog waardoor dit een boek is dat je in één ruk uit wilt lezen.
Hoofdpersoon in Duistere leugens is Ivy Rose, een vrouw van begin dertig met een perfect leventje. Een leuk oud huis in een rustige, nette buurt, een geweldige man waar ze al vanaf de middelbare school mee samen is en nu dan toch eindelijk een kindje op komst. In een vlaag van nesteldrang heeft Ivy besloten de zolder uit te mesten en alle overbodige spullen te verkopen.
Op de verkoop komt een bekende van vroeger af: Melinda. Ivy herkent haar in eerste instantie niet, zo enorm is dit lelijke eendje van de middelbare school veranderd. De vrouw blijft vervelend plakken, en Ivy is blij als haar man David haar verlost van Melinda.
Een paar dagen later staat de politie op de stoep: Melinda blijkt na haar bezoek aan Ivy en David van de aardbodem te zijn verdwenen. Ivy snapt niet dat de politie haar en David als verdachten behandelt, maar als de bewijzen zich opstapelen begint Ivy te twijfelen aan alles wat ze voor zeker hield.
Doordat Ivy steeds dieper verstrikt raakt in de situatie, wordt je als lezer steeds verder meegenomen in het verhaal. Je voelt wel dat er iets niet klopt, maar wat er dan aan de hand is valt niet te zeggen, omdat al je vermoedens steeds in het verhaal al weerlegd lijken te worden.
Voeg daaraan toe dat het tempo lekker vlot is, en het is niet zo vreemd dat je, eenmaal begonnen in dit boek, in een ruk door wilt lezen tot het uit is. Een prima debuut!