Dit is het debuut van Elvin Post, een Nederlandse schrijver die jarenlang in New York heeft gewerkt. Hij kreeg voor dit boek de Gouden Strop en vooral daardoor was ik zeer benieuwd naar dit boek.
De hoofdpersoon in het boek is Winston Malone, die een karig bestaan leidt en werkt op een geldkantoor. Hij aanbidt zijn vrouw Cordelia en koopt voor haar een bank die ruim boven zijn begroting gaat. Om de bank te kunnen betalen leent hij geld bij een louche geldschieter, de ijscoman. Maar ook dan lukt het hem niet om het geld terug te betalen en berooft dan op klaarlichte dag met open vizier zijn eigen geldkantoor.
Hierdoor komt hij in allerlei misdadige situaties terecht, waarbij een ontvoering niet wordt geschuwd.

De hoofdpersoon is een naïeve man, die deels in een wereld leeft waarin allerlei filmscènes een grote rol spelen. Een prachtige rol is ook weggelegd voor Caesar Malvi, een dwerg, die handlanger en bodyguard van de ijscoman is.
Ik heb met veel plezier dit boek gelezen, vooral door de idioot dwaze invallen van Winston, die graag om zou gaan met allerlei filmsterren.
Alleen het boek wordt gepositioneerd als een thriller en daarin ben ik redelijk teleurgesteld. Ik miste elke vorm van spanning.
Ik ben erg benieuwd naar het tweede boek van Elvin Post, vooral om te zien of hij dit boek kan evenaren c.q. verbeteren.