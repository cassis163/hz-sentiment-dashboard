Harry Bosch wordt op een avond opgeroepen omdat de eigenaar van een winkel in een nogal ruige buurt is doodgeschoten. Ooit heeft Harry de man ontmoet en hij heeft goede herinneringen aan hem. Nu is Mr. Li door een of meer onbekenden op grove wijze vermoord en Harry zou Harry niet zijn als hij niet zo snel mogelijk de daders van deze laffe daad zou willen oppakken.

In dit bijzonder spannende boek met veel zeer onverwachte plotwendingen ziet ConnellyÂ’s vaste hoofdpersoon Harry Bosch zich genoodzaakt naar de andere kant van de wereld te reizen om de moord op Mr. Li op te lossen. Het begint allemaal met een aanwijzing die bijna te vaag is voor woorden, maar Harry bijt zich er in vast. Langzaam leidt het spoor naar Chinese criminelen, verenigd in de zogenaamde Triaden. Blijkbaar gaat Harry dan te ver, want plotseling is hij het volgende doelwit, op een wel heel subtiele en ingrijpende manier: zijn dochter Maddie wordt ontvoerd.
Het gezinsleven van Bosch speelt een grote rol in dit verhaal maar niet op een manier die je zou verwachten. Geen tranentrekkende verzoeningen, maar eerlijke dialogen en gevoelig beschreven veranderingen. Verder roept hij op enig moment de hulp in van Mickey Haller (de hoofdpersoon in enkele andere boeken van Connelly), van wie hij sinds kort weet dat deze zijn halfbroer is. Het is de schrijfkunst van Connelly die maakt dat dit niet kunstmatig overkomt. En net als je denkt dat je nu wel weet hoe het in elkaar zit, volgt er natuurlijk nog een plotwending die de vaart er flink inhoudt. Toch wordt er gedurende het verhaal voldoende rust ingebouwd zodat je als lezer niet de draad kwijtraakt.
Een zeer geslaagd deel in de Harry Bosch-serie!