Linda van Rijn is in 2011 begonnen met schrijven en heeft inmiddels al tien thrillers op haar naam staan. Daarmee kan ze met recht een veelschrijver worden genoemd. Voordat Van Rijn met schrijven begon, heeft ze onder andere als reisleidster op diverse locaties gewerkt. Dat is in haar boeken te merken, want die spelen zich allemaal voor het grootste deel in het buitenland af en alle op bestemmingen waar ze zelf ook geweest is.

In Ski resort wint Nienke Draaijer een compleet verzorgde wintersportvakantie in Oostenrijk van een week als ze op Facebook aan een prijsvraag meedoet waarin gevraagd wordt waarom juist jij die vakantie verdient. Haar relatie is nog niet zo lang geleden verbroken, ze is net verhuisd en heeft ook haar baan verloren. Daarom is ze blij met deze vakantie waarvan ze hoopt dat ze er daardoor weer wat bovenop komt. Nienke heeft het in het ski resort naar haar zin, maakt nieuwe vrienden en flirt met een paar mannen. Het plezier is snel afgelopen als op een avond een van de deelnemers van de groepsreis levenloos in een thermenbad wordt gevonden.

Het boek bestaat uit twee delen. In het eerste deel is Nienke het belangrijkste personage. Daarin maakt de lezer vooral kennis met haar, wordt duidelijk waarom ze het even moeilijk heeft en laat je haar vakantie meebeleven. In het tweede deel is het onderzoek naar de moord het belangrijkste. Dit deel heeft meer kenmerken van een thriller dan het eerste deel, dat eigenlijk wat weg heeft van een chicklit.

Het eerste deel van het boek geeft een goed sfeerbeeld van een skivakantie en hoe anders mensen zich dan kunnen gedragen. Dit is op een luchtige manier geschreven waardoor het je een soort feelgood-gevoel kan geven. Hoewel het tweede deel van het boek thrillerelementen heeft, is het niet spannend. Daarvoor is het te voorspelbaar en kent het te weinig verrassende wendingen.

De schrijfstijl van Van Rijn is vlot, aangenaam en heeft een eenvoudige en duidelijke verhaallijn. Nergens worden ingewikkelde volzinnen of mooie proza gebruikt. Het is daarom merkwaardig dat de uitgever het boek bestempelt als literair. Dat is het zeker niet. Daarentegen is Ski resort een niet al te dikke vakantiethriller pur sang dat zorgt voor een paar uurtjes zorgeloze ontspanning.