De hoofdrol in ‘De mythe van de dood’ is weggelegd voor commandant Enrico Mancini. Mancini en zijn team krijgen een uiterst lugubere zaak toebedeeld. Er is namelijk een seriemoordenaar actief die diverse mythologische figuren nabootst met de levenloze lichamen van de mensen die hij om het leven heeft gebracht. De moorden volgen elkaar steeds sneller op en haast is derhalve geboden. De zaak krijgt een persoonlijk tintje wanneer een van Mancini’s medewerkers een verwantschap blijkt te hebben met de moordenaar.

“Gugliotti wist dat hij de vader van de jonge vrouw, de tenor Mario Angelini, persoonlijk op de hoogte moest stellen voordat het nieuws hem via derden bereikte, misschien zelfs met een mooie foto van het lijk.”

De auteur verdient respect voor zijn gedegen kennis van mythologische figuren. Een gedegen research moet daaraan ten grondslag liggen. Het verhaal is echter dusdanig complex dat zelfs de auteur geen kans heeft gezien er een logische structuur in aan te brengen. Dit stelt de lezer dus voor een schier onmogelijke taak.

Zilahy heeft weliswaar een dappere poging ondernomen door zijn boek te verdelen in vijf delen en dat had kunnen lukken, ware het niet dat hij vervolgens het verhaal beschrijft vanuit verschillende personages en kwistig heen en weer springt in de tijd. Daarmee is de auteur zijn poging tot het aanbrengen van enige lijn ook direct weer kwijt. Helaas blijven ook de karakteriseringen van diverse personages teveel aan de oppervlakte.

“Nog half verdoofd was Mancini met zijn rug tegen de muur gaan zitten en had naar de vrouw gewezen. Comello was zachtjes pratend op haar afgelopen. Hij zei dat ze van de politie waren, dat ze veilig was en dat de gek die haar ontvoerd had ontsnapt was.”

Zilahy verdient overigens wel een compliment voor zijn fraaie schrijfstijl. Die is bij tijd en wijlen haast poëtisch. Dat kan echter niet goedmaken dat ‘De mythe van de dood’ qua verhaal, personages en opbouw niet is geslaagd.

Over de auteur
Mirko Zilahy (44) is geboren in Rome. ‘De mythe van de dood’ is het tweede boek met commandant Enrico Mancini in de hoofdrol. Het eerste boek kreeg de titel ‘Schaduw’ mee.

Uitvoering
Uitgever Xander
ISBN 9789401608770
Paperback, 382 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/