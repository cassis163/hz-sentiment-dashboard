Ik begin positief: wat een geweldig leuk boek! Toevallig heb ik een poosje terug een erg goede TV-film gezien over precies, maar dan ook precies hetzelfde onderwerp. Deze film speelde zich af ergens in Engeland, en was ook geschreven door een Brit. Het is bijzonder leuk om te lezen hoe de Amerikaan May dit thema oppakt, en daar dan kundig het botsen van de Chinese en Amerikaanse cultuur doorheen weeft. Hoewel, botsen? Alleen als mensen écht niet willen, zullen ze elkaar nooit begrijpen. Uiteindelijk blijkt gedurende het verhaal dat Margaret en Li elkaar best wel willen begrijpen. En dan krijg je interessante discussies over culturele verschillen én overeenkomsten. Het boek zit heel aardig in elkaar  al liggen sommige zaken er een beetje dik op  en kent vaardig beschreven hoofdpersonen. Ook enkele minder belangrijke figuren komen bijzonder goed uit de verf. Verder heeft May zijn huiswerk wel gedaan, en de sfeer van Beijing goed getroffen.

Een deel van het plezier dat ik had bij het lezen van het boek, werd teniet gedaan door de bijzonder slordige vertaling/redactie. Ik blééf hoekjes omvouwen van paginas waarop ik akelige dingen aantrof. Om te beginnen het feit dat Beijing hardnekkig als Peking in het boek staat, terwijl het wel netjes als Beijing op het achterplat staat. En verder een hele verzameling, met natuurlijk het bekende het meisje die. En dan verder nog iets persoonlijks: ik word onderhand een beetje moe van die boeken waarin de auteur zo duidelijk moet laten merken dat hij tegen roken is. Op elke derde pagina steekt iemand een sigaret op, waarna er onmiddellijk een tekst volgt waarin de afkeur van deze of gene voor het roken wordt gemeld. We wéten het nu zo langzamerhand wel en dit gezeur haalt ook de vaart soms een beetje uit een scène. Groot voordeel van dit boek: het is goedkoop! Voor slechts 10 Euro mag je het mee naar huis nemen. En ik wil dan ook eindigen met te zeggen dat ik dit boek dat geld meer dan waard vind.