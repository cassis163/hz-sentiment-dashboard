Zelden zo'n beklijvend boek gelezen als De machtsfabriek van Robert Littell. Vreemd dat deze man zo weinig weerklank krijgt in onze contreien, terwijl hij in Amerika, naar ik meen te hebben gelezen, hoge toppen scheert. De machtsfabriek, zijn huzarenstukje, greep me vanaf het begin bij de keel om de omknelling nadien enkel nog aan te halen. Spionage en dubbelspionage zijn voor velen niet meer dan abstracte begrippen, maar Littell slaagt er wonderwel in ze levendig en concreet te maken. Hij situeert deze begrippen tegen de historische achtergrond van de Koude Oorlog en brengt ons langs het wereldtoneel van de jaren 50 tot de jaren 90. Een spionageroman zoals ik er nooit voorheen een heb gelezen!