Bloed en Beenderen van Tomi Adeyemi is een boek met een fantastische cover, maar ook een fantastisch verhaal.
In Orisha is twintig jaar geleden alle magie verdwenen toen de wrede koning Saran alle Maji liet vermoorden. De afstammelingen van deze donkere mensen met magische krachten leven nu onderdrukt en worden vernederd. Als door een toeval Zélie in contact komt met Amari, de dochter van de koning, die een perkamentrol heeft gestolen die naar verluidt alle magie weer terug kan brengen, zetten ze alles op alles op dit te realiseren. Ze worden achtervolgd door prins Inan die zo zijn eigen problemen heeft met magie.
Op de cover staat volgens mij Zélie, met haar donkere huid, witte haar.
Nadat ik al gauw gewend was aan de namen in het verhaal, was en bleef ik geboeid lezen. De schrijfstijl is heerlijk, en door de manier van vertellen (je ziet het verhaal door verschillende ogen) vloog ik door het boek heen.
Het verhaal is spannend, mysterieus, soms ook hartverscheurend. Je leeft mee met Zélie, maar ook met Amari en Inan. Romantiek en verraad komen ook volop aan de orde. Er zijn voldoende plotwisselingen en sommigen waren totaal onverwacht.
Ik vond het een fantastisch boek en kan het heel erg aanbevelen. Ik wacht nu met smart op deel 2 en 3 van The Orisha Legacy!