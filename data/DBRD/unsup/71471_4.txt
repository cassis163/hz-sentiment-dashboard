Een uniek idee

Laat ik maar beginnen met zeggen dat dit een ontzettend origineel boek is. Tegenwoordig begint alles in het young adult genre op elkaar te lijken. Nodig is heel anders; het heeft een ijzersterk idee, dat actueel en confronterend is. Het gaat over een nieuw sociaal medium, een soort dat wij (nog?) niet kennen en wat mij betreft moet dat vooral zo blijven. In hoeverre ben je bereid een opdracht uit te voeren in ruil voor datgene dat jij nodig hebt? is een belangrijke vraag die centraal staat.

Dat zet je ook aan het denken. Ik weet niet of het waarschijnlijk is dat zoiets op deze manier zal aflopen. Denkt werkelijk niemand na over de gevolgen? Ik kan me niet voorstellen dat tieners echt zó naïef zijn. Het is in ieder geval wel geloofwaardig opgeschreven. Daarmee zet het boek je ook aan het denken; wat zou ík doen? Iedereen doet immers mee..

Te veel personages

De hoofdstukken van het hoofdpersonage Kaylee zijn vanuit een ik-perspectief geschreven. Afwisselend volg je andere leerlingen van de school vanuit de derde persoon. Deze personages zijn in het leven te geroepen om een beeld te vormen bij de opdrachten, denk ik. Gaandeweg blijkt dat ook inderdaad met elkaar verweven te zijn, maar alsnog vond ik dat er te veel personages waren. Het continu schakelen van de één naar de ander zorgde voor verwarring. Er hadden minstens twee personages met een kleinere rol geschrapt kunnen worden om te voorkomen dat de lezer zich aan het begin van zo’n kort hoofdstuk niet meer kan herinneren wie ze ook alweer waren en wat ze nodig hebben.

Wie uiteindelijk achter NODIG zit(ten) heb ik niet kunnen achterhalen voordat Kaylee het ontdekte, maar ik vond niet dat er goed naar die bekendmaking werd toegewerkt. Het blijkt wel goed in elkaar te steken en geeft antwoorden. Desondanks had er aan het einde wat mij betreft meer focus op Kaylee en haar gezin mogen liggen.

Vernieuwend kijken

Of het een boek was waarvan ik op een ontspannende manier van heb genoten? Nee. Het heeft geen dosis spanning waarbij ik op het puntje van mijn stoel zit. Ik vond het daarentegen een beetje moeilijk door interessante maatschappelijke thema’s over de macht van sociale media. Daarom is het zeker een toevoeging in het young adult genre.

Conclusie: Een ingewikkeld verhaal door veel personages, maar de combinatie van een vernieuwend concept en een diepgaande boodschap maakt Nodig kwalitatief gezien een goed boek.

--

Deze recensie verscheen ook op mijn boekenblog https://femkel33st.wordpress.com/