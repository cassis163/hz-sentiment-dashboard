Voordat je aan het eerste hoofdstuk begint, kun je heel kort even meekijken met een vrouw. Een vrouw die laatdunkend in de betekenis van minachtend, over andere mensen denkt en spreekt. Een vrouw die niet prettig in de omgang lijkt te zijn.
Door de laatste regels van dit kleine verhaallijntje wordt de lezer heel benieuwd gemaakt naar wat er staat te gebeuren:
'Ze drukte de telefoon uit, zonder te beseffen dat de beslissing die ze zojuist had genomen onder meer betekende dat ze het einde van de storm die op til was niet meer zou meemaken.'

Het verhaal speelt zich af op een soort drielandenpunt in de U.S.A t.w.; Texas, Arkansas en Louisiana. De sfeer van de zuidelijke staten kun je proeven, het is broeierig en soms zelfs benauwend te noemen. Het lijkt wel alsof je je in een nest ratelslangen bevindt.
Het gebouw waarin Jim Bonham werkt wordt ook wel de wachttoren genoemd. Het is een huisvesting voor drie verschillende politieafdelingen.
De kennis van de auteur als forensisch psychotherapeut is duidelijk merkbaar in dit boek.

In het hele boek is een onderhuidse spanning voelbaar en een soort van droefheid. De droefheid van iemand die er nog niet helemaal uit is wat hij met zijn leven zal gaan doen.
Jim, ook wel Biscuit genoemd afgekort Bis, heeft de keuze maar kan zich er niet toe brengen om ook een beslissing te nemen. Hij moet een beslissing nemen, ook wat betreft zijn huwelijk.

In zijn jeugd zijn dingen gebeurd waardoor hijzelf en zijn nicht L.A door volwassenen beschadigd zijn. Ze werden in hun groei belemmerd om als vrolijke tieners op te groeien. Ze zijn samen opgegroeid op de ranch van familie en ze kennen elkaar door en door.
L.A. (Lee Ann) neemt een belangrijke plaats in bij de beslissingen die hij moet nemen.
Nadat op haar geschoten is gaat hem door het hoofd;
'Op dit moment zag ik mijn eigen egoïsme en stupiditeit duidelijker in dan ooit tevoren in mijn leven.'

Het boek start met één moord, maar al snel worden er meer misdaden gepleegd. Heeft het allemaal met elkaar te maken?
Zijn jeugdliefde Kat is toen ze jong waren verdwenen van het ene op het andere moment. Deze zaak werd niet opgelost. Deze verdwijning komt in dit onderzoek weer aan de orde en het neemt een grote plaats in, in het persoonlijke leven van Jim. Er zijn dingen gedaan, die hij niet voor mogelijk had gehouden. Niet door de mensen die betrokken zijn. Er is te veel gebeurd.

Het boek bestaat uit twee verhaallijnen. De verhaallijnen wisselen elkaar af op een manier waar ik even aan moest wennen. Het is niet helemaal mijn stijl, maar ik wende er wel aan. Als je voor ogen houdt dat het flashbacks en overpeinzingen zijn van de hoofdpersoon, is het heel natuurlijk dat ze op deze manier verwerkt zijn en is het verhaal prettiger te lezen.

De verhaallijnen lopen mooi samen naar een punt waarop een beslissing genomen wordt door de hoofdpersoon.
Een indrukwekkend verhaal over hoe deze interessante man als mens verder kan groeien in zijn leven, ondanks alles wat en iedereen die hem tegengewerkt heeft.
Let wel: het is geen supersnelle maar een langzame, zinderende, spannende en toch ontroerende thriller!

Ik heb het boek graag gelezen en waardeer het met 4,5/5 sterren.
De langzame start heeft voor het verschil van een halve ster met 5 sterren gezorgd.