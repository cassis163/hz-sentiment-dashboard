Op het eerste zicht lijkt het een droombaan. De ambitieuze zakenman Jack Kempinski is dan ook erg blij dat zijn sollicitatie - hoe absurd deze ook was - een positieve uitkomst kent. In het begin gaat alles ook goed: fijne zakenreizen, leuk verdienen,... Maar dan ontdekt Jack dat zijn baas hem wil laten opdraaien voor een ernstig zakelijk misdrijf. Al snel begint ook bij Jack een plan te ontstaan, om te voorkomen dat hij een slachtoffer wordt. Het eerste dat hij doet, is de dochter van zijn baas verleiden. Daar blijft het echter niet bij...

Jaap Stroosnier is headhunter, schrijver en kunstschilder. Eerder werkte hij in verschillende managementfuncties, bij multinationals. Hij versleet zelf in 12 jaar tijd 9 bazen. Met De man die zijn baas liet verdwijnen zet hij een geweldig boek neer over ambities, zakendoen, frustraties en wraak.

In 'De man die zijn baas liet verdwijnen' wordt beetje bij beetje duidelijk gemaakt waarom Jack erop uit is zijn baas te laten verdwijnen. Je krijgt een kijkje in zijn werk- en privéleven en voelt zijn frustraties, maar ook zijn angsten. Hoewel de achterflap doet vermoeden dat het om een absurd verhaal gaat - en je daarom geen al te diepgaand boek moet verwachten - is niets minder waar. De hele opbouw en manier van schrijven, zorgen voor een verhaal met veel inhoud. Neemt niet weg dat de absurditeit zeker aanwezig is, er valt geregeld wat te lachen. Maar het verhaal is alles behalve leeghoofdig.

Naast Jack, leer je in 'De man die zijn baas liet verdwijnen' de nodige karakters veel beter kennen. Het zijn erg uiteenlopende personen: van lieve vrouwen, over een baas met psychopathische trekken, tot zijn broer Tom: een gesjeesde medicijnenstudent, met serieuze psychische problemen. Al deze mensen worden goed uitgewerkt en beeldend besproken. Hetzelfde geldt voor plaatsen en omstandigheden: zelfs zonder eigen fantasie kom je heel ver.

Door de manier waarop het boek is geschreven, is het niet heel erg onvoorspelbaar te noemen. Dat doet echter niets af aan de spanning die er in zit. Daarnaast zijn er voldoende plotwendingen om je toch flink bij de les te houden. Ook zet het boek je regelmatig aan het denken: hoe zou jij met bepaalde omstandigheden omspringen? Wat zou jij doen, als je in Jack zijn schoenen stond?

Er komen in 'De man die zijn baas liet verdwijnen' de nodige seksscènes voorbij, waaronder enkele puberale. Toch wordt het nergens te plat, of expliciet. Net als bij alle andere gebeurtenissen, horen ook deze bij het verhaal.

Alles bij elkaar is 'De man die zijn baas liet verdwijnen' een fantastisch boek. Het is geen boek waar je even snel doorheen vliegt - daarvoor zet het je te vaak aan het denken - maar wel een dat je heel moeilijk kan wegleggen. Het verhaal is niet wat ik had verwacht, maar dat heeft mij geen moment dwars gezeten. Een aanrader, die van mij 5 sterren krijgt!