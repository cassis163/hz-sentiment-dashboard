Met grote kennis van zaken (ze is tenslotte zelf internist geweest), maar toch ook met veel gevoel en vooral compassie, beschrijft Tess Gerritsen de gebeurtenissen rond Dr. Catherine Cordell en detective Thomas Moore.

Dit is weer zo´n boek dat me een kort nachtje heeft bezorgd. Niet dat ik nachtmerries kreeg, maar ik wilde het gewoon uit hebben. En als je dan bij de koffie ´s avonds na het eten het boek pakt, wil het wel eens wat laat worden voor je het uit hebt.

Het gegeven van een seriemoordenaar is niet nieuw. Het gegeven van een geschifte arts die seriemoordenaar wordt, is ook niet nieuw. Het gegeven van een wat emotioneel in onbalans zijnde detective is ook niet nieuw. Het gegeven van een kordate, intelligente en mooie vrouwelijke arts is ook niet nieuw. Maar Tess Gerritsen heeft wederom kans gezien al deze niet zo nieuwe elementen samen te smeden tot één krachtig verhaal, met hoofdpersonen die je beter zou willen leren kennen. Met spanning en plotselinge bochtjes in de plot. Met gevoel voor zowel de moordenaar als voor het slachtoffer.

The Surgeon is onlangs in vertaling verschenen. Ik heb de vertaling niet gelezen, dus daar kan ik niets over zeggen. Ik hoop echter dat de Nederlandse lezer zich met spoed naar de boekwinkel begeeft om dit boek aan te schaffen, want het is het meer dan waard!