Ego vertelt het verhaal van Olivia en de confrontatie met zichzelf.
Deze ontdekkingsreis start na het overlijden van hun eerste kindje. Vanaf dat moment raakt ze steeds verder verwijderd van haar man Duuk. Niet alleen lichamelijk maar ook geestelijk varen ze een andere route. En wanneer ze op een feestje Diego ontmoeten klopt helemaal niets meer van haar beeld van haar leventje. Alles is anders… De veilige haven van haar huwelijk is steeds minder in zicht.

Zowel Olivia als Duuk kunnen goed met Diego overweg en na een aantal gesprekken besluiten ze alle drie samen te gaan werken in een bedrijf van Diego. Het is een bedrijf in de reisbranche. Ze gaan luxe appartementen bekijken en deze beoordelen voordat deze verhuurd zullen worden. En dat alles speelt zich af tegen een Zuid-Europees decor…

Als Duuk dan voor een aantal dagen alleen naar huis gaat, wordt de aantrekkingskracht tussen Diego en Olivia nog groter dan deze al was.
Terwijl ze door Zuid-Europa reizen lijkt het alsof ze achtervolgd worden door mysterieuze lustmoorden op prostituees. Het valt allemaal heel rauw op haar dak.
De combinatie met de toestand in de wereld in de zomer van 2014 waaronder ook een vliegtuigcrash, waardoor ze het allemaal niet meer zo ziet zitten en haar afwijkende seksuele behoeften maakt dat Olivia op zoek gaat naar zichzelf, naar haar ego.

Ze wil geaccepteerd worden zoals ze is, maar wie is ze?
Is ze niet méér dan iemand die gevoelig is voor verleiding en genotzucht? Ziet Olivia de gevaren daar uiteindelijk ook van in? En niet onbelangrijk;
kan dit huwelijk stand houden in deze situatie?

Zoveel vragen die ik hier als recensent natuurlijk niet kan beantwoorden.
Wat ik wel kan zeggen is dat dit verhaal je zal aanzetten tot nadenken, nadenken over wat echt belangrijk is in het leven.
'Iemand die zijn mening onterecht aanziet voor zichzelf zal zijn mening verdedigen alsof hij vecht voor zijn leven.'

Het spirituele aspect in dit verhaal krijgt zo nu en dan te veel nadruk, dat is jammer, omdat er zoveel meer speelt in Ego.
Ego is een verhaal waar constant een mate van spanning aanwezig is en het heeft me zeker kunnen boeien. Een knap debuut!
3,5/5*