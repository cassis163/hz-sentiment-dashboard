Met de prachtige roman ‘Vertrouwd voordelig’ brak Peter Middendorp vorig jaar door als romanschrijver. Uitgeverij Prometheus laat deze bestseller nu volgen door een keuze uit Middendorps columns, onder de titel ‘Ben je gelukkig?’. Opnieuw een schitterend boek, want ook op de korte baan is Peter Middendorp een meester.

Peter Middendorp publiceerde zijn eerste roman, ‘Noordeloos’, in 2002. In 2005 volgde ‘Amateur’, in 2014 ‘Vertrouwd voordelig’. Een aantal jaren maakte Middendorp politiek Den Haag onveilig. Daarover schreef hij dagelijks een column in ‘De Pers’ en publiceerde hij het boek ‘Lange Poten’ (2008). Tegenwoordig is Middendorp columnist van ‘De Volkskrant’.

De columns in ‘Ben je gelukkig?’ geven een mooi beeld van wat Peter Middendorp bezighoudt en hoe hij in het leven staat. Kenmerkend is steeds de bijzondere combinatie van hardheid en mededogen. Middendorp maakt makkelijk vijanden, maar heeft uiteindelijk toch een klein hartje.

De Haagse politiek komt aan bod in stukken over onder meer Wilders, Rutte, Ferry Mingelen en de parlementaire barbecue. Ook zijn leven met vrouw en dochter krijgt veel aandacht. Amusant zijn de columns over Middendorps zoektocht naar een nieuwe woning en over zijn behoefte aan een eigen werkplek. Is hij eenmaal verhuisd, dan biedt de seniorenflat aan de overkant veel stof tot ergernis en ontroering.

Peter Middendorp is dan ook nog eens een groot stilist, die weinig woorden nodig heeft om veel te zeggen. Wie nog twijfelt: lees in de boekwinkel de column ‘Meisjes’. Ben je dan nog niet overtuigd, dan is ‘Ben je gelukkig?’ niet aan jou besteed.

(Eerder gepubliceerd in 'Boekenpost')