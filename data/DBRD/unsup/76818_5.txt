Altijd al eens een overval willen plegen maar het toch (nog) niet aangedurfd? Lees dit boek maar eens en dan moet je jezelf het nog maar eens afvragen. Want zo dichtbij komen doe je niet snel. Zó realistisch is een boek zelden. Indringend en spannend, alsof je erbij bent en meedraait in de gekke wereld van én met de broers. Te bizar voor woorden. Welkom in Made in Sweden! Welkom in de harde wereld van Leo, Felix en Vincent.

Een moeilijke jeugd waarin de agressieve vader de boventoon voert in het armlastige gezin vormt de jongens Leo, Felix en Vincent tot een eenheid. Leo heeft als oudste min of meer de verantwoording op zich genomen, hij is een geboren leider en zo manifesteert hij zich ook ten opzichte van zijn broertjes én de buitenwereld. Hij is al snel van mening dat het leven zoals het zich heeft ontwikkeld niet is zoals hij het zichzelf en zijn broers gunt. Daarom bedenkt hij een bizar plan om van alle zorgen af te komen en daarmee een betere toekomst voor hen drietjes af te dwingen. Onafhankelijk van hun ouders, de zorgen en vooral onafhankelijk! Emotioneel totaal verpest door het gebrek aan een ‘thuis’ ontwikkelt vooral Leo zich tot een apart karakteristiek figuur. Bikkelhard maar opvallend slim en niet altijd even sociaal ten opzichte van anderen. Gezien de plannen die hij heeft komt dat aspect hem wel heel goed uit. Emoties zitten tenslotte alleen maar in de weg. Wanneer ze eenmaal de smaak te pakken hebben en zien hoe betrekkelijk eenvoudig hun overvallen te doen zijn, gaan ze steeds een stapje verder. Steeds professioneler gaan ze te werk en duiken telkens onder de radar van justitie. De politie krijgt ze in het vizier en rechercheur John Broncks is erop gebrand om deze brute slimmeriken snel te pakken te krijgen. Maar dan moet hij eerst nog maar eens zien te bedenken hoe hem dat gaat lukken. Want Leo is hem telkens een stap voor. Een heftige strijd is het gevolg. Niemand herkent de werkwijze, ze staan voor een raadsel. Heeft John hier te maken met een groep elitaire commando’s die van het pad zijn geraakt of wat?

Vanaf de eerste pagina is het je volle aandacht dat het boek vraagt, meteen! De verhaallijn is niet ingewikkeld en de personages staan stuk voor stuk als een huis. Het feit dat een verdrietig, ontwricht gezin de basis is voor dit boek en de band tussen de broers onbreekbaar blijkt te zijn is een gegeven. Het boek is namelijk gebaseerd op het ware verhaal van de drie broers van een van de auteurs zelf! En zo zit je ook in het boek, letterlijk in het leven van. Zo leest het, zo ervaar je het en mensen lief wat is het goed! 729 pagina’s lijken veel maar eenmaal aan het lezen, je bent er zo doorheen, dit noemt men een ware pageturner. Het boek leest als het ideale recept voor het meest waanzinnige boek. De personages zijn perfect uitgediept want je leert de jongens echt kennen, de psychische aspecten zijn machtig mooi en integer uitgewerkt. Neem daarbij de spanningsopbouw, het woordgebruik, de sfeer en alles klopt. Het resultaat is even zo aannemelijk dan dat het boek in je handen van papier is gemaakt. We moeten natuurlijk niet vergeten dat dit verhaal er niet zou zijn als het leven van de jongens niet zo triest zou zijn. Indien ze waren opgegroeid in een warm nest dan hadden zij zich nooit genoodzaakt gezien tot het plegen van de misdaden waarvoor ze uiteindelijk wel hebben gekozen. Maar het is juist die gewelddadige omgeving uit hun jeugd die hen doet besluiten hun doel te bereiken door het gebruik van een soort van geweld. Want ze weten vanuit hun thuissituatie; geweld is macht. Wat er daarna ook gebeurt, de onverwoestbare band tussen de broers is meer dan duidelijk. De rest doet er eigenlijk niet zoveel toe. Ze gaan dan ook tot het uiterste om te bereiken wat ze voor ogen hebben, aangevoerd door leider Leo.

Prachtige flashbacks tonen aan waarom het verhaal gaat zoals het gaat. Je snapt als lezer maar al te goed waarom Leo tot zijn plannen komt. Sympathie voor de overvallers…..raar? Nee, in dit geval niet echt. Is het goed te praten wat ze doen? Nee, uiteraard niet. Maar is het spannend? Ja! Is het ontroerend? Ja! Is het realistisch? Oh, echt wel! De combinatie tussen Roslund en Thunberg blijkt een gouden te zijn. Het is niet merkbaar wanneer een stuk door de een of de ander is geschreven, het verhaal loopt in een vloeiende lijn door. Geen haperingen, geen wegzakkers, geen onzinnige stukken tekst, niets van dat. Geen woord teveel om het verhaal ‘Made in Sweden’ neer te zetten. Het is een sneltrein vol spanning, strijd en geweldige dialogen. Een ware ervaring, ik kan niet anders zeggen! ‘Made in Sweden’, wat een avontuur!

De wetenschap dat Thunberg zelf zo dicht op deze overvallers heeft geleefd is minstens bizar te noemen. Hij is namelijk een van de jongens uit het gezin van ‘Leo’, ‘Felix’ en ‘Vincent’, alleen heeft hij nooit deelgenomen aan de overvallen en speelt hij ook niet mee in het verhaal. ‘Leo, de leider van Het Militaire Verbond’, is de oudste broer van Thunberg. De kracht van dit boek is gevoelsmatig dan ook dié betrokkenheid, die familieband, het je familie nooit afvallen –hoe onbegrijpelijk misschien voor anderen- ongeacht wat. Of het de wetenschap is of gevoel, geen idee. Feit is wel dat het boek een onmiskenbaar meesterwerk is wat je niet mag missen.