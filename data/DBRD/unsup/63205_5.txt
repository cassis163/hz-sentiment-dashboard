Als fervent lezer van voornamelijk Skandinavische en Duitse thrillers/detectives neem ik een nogal afwachtende houding aan op vlak van Vlaamse en Nederlandse verwanten. Sterre Carron daarentegen doet me keer op keer inzien het niet altijd zo ver hoeven te zoeken en ook op eigen bodem te exploreren naar pareltjes.
De cover van 'Indigo' zou me, net als bij de vorige boeken (behalve Matsya) niet overhalen om het boek in huis te halen. De boeken vallen op, zoveel is waar, maar maken me niet nieuwsgierig. Tot zover dan ook het enige negatieve dat ik over 'Indigo' kan zeggen . De tekst op de achterflap zet je direct aan tot lezen en voor je het goed en wel beseft verzwelgt Carron je met haar verhaal, het is moeilijk om te ontkomen aan de drang om het boek niet in één ruk uit te lezen.
Haar titels maken het steeds wat mysterieus, zijn steeds goed gevonden en een voorbode van méér mysterie.
Net zoals in haar vorige boeken staan Rani Diaz en haar team centraal ... hun personages worden één voor één mooi uitgelicht, Sterre Carron kan je het gevoel geven dat je de personen effectief kent. Als fan van Bert Simons was ik enorm, maar dan ook enorm enthousiast dat hij erg vaak op de voorgrond trad. Het beeld dat ik in dit boek krijg van Rani is warmer, minder hoekiger, ze is bot en scherp waar nodig, maar tegelijkertijd merk je dat ze gemoedelijker is en meer geniet van haar leven.
Ook wat betreft het aantal namen in het verhaal blijft het boek aangenaam lezen ... de schrijfster geeft je een heel 'mooi' beeld hoe hun thuissituatie is, hoe iedereen denkt, waarom sommigen op een bepaalde manier handelen, ... zaken waardoor je zeker en vast een duidelijk beeld krijgt en waardoor je steevast in het verhaal gezogen wordt. Mooi ook hoe Sterre Carron verschillende (hedendaagse) onderwerpen ten sprake brengt en mooi verweeft in het verhaal.
Over het verhaal :.. ontdek het zelf ... op momenten zit je vol ongeloof te lezen, zal je herkenning vinden in sommige personages, ben je nijdig voor enig onrecht dat gebeurt, zal je verdriet voelen en vooral : zullen je hersenen geen rust vinden, want die maken kronkels tot op de laatste bladzijde.