Boek

Dit is het verhaal van de Georgische familie Jasji. Hij gaat over 6 generaties en bestrijkt de periode 1900 tot nu, een cruciale periode in de Russische geschiedenis, met de opkomst en ondergang van de Sovjet-Unie, het wegvallen van het IJzeren Gordijn en de Perestrojka van Gorbatsjov. Het verhaal wordt verteld door Nitsa. Zij is de achterkleindochter van een chocolatier uit een klein plaatsje in Georgië waar hij een heerlijk recept uitvindt voor warme chocolade, waaraan hij gevaarlijke krachten toekent. Het recept vormt een beetje een rode draad door het verhaal. Hij geeft dit recept door aan zijn dochter Stasia. Zij is ook degene die de hele familie geschiedenis aan Nitsa verteld en in het boek verteld Nitsa de hele dramatische familiegeschiedenis aan Brilka. Ieder hoofdstuk is geweid aan één generatie/persoon. Dit is op onnavolgbare wijze gedaan. Het boek bestaat uit mooi geschreven hoofdstukken. De beschrijving van de geschiedenis van het land gaat hand in hand met de geschiedenis van de familie. Je gaat van de familie Jasji en Georgië houden. Doordat de familiegeschiedenis zo verweven is met de geschiedenis van Georgië zou je bijna gaan geloven dat de familie Jasji echt bestaat.

Feuilleton

In de eerste Hebban Leesfeuilleton hebben wij met ongeveer 80 personen dit boek gelezen. Dit was een hele belevenis. Iedere week kregen we een nieuw hoofdstuk om te lezen, te bespreken en te beoordelen. Dit was erg leuk, maar ook erg arbeidsintensief. Er waren zoveel leden die allemaal hun zegje deden dat het ongeveer een dagtaak was om alle commentaren bij te houden, maar wel heel erg interessant. Ik vond het een voorrecht om aan deze eerste Hebban Leesfeuilleton mee te mogen doen.

Leeservaring

Ik heb het boek met heel veel plezier gelezen. Het is prachtig geschreven. Je leert veel over de geschiedenis van Georgië en de Sovjet Unie door de ogen van de familie Jasji. Het is een echte aanrader.