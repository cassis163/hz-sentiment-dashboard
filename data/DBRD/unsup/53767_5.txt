Hoe vreemd dat ik een boek met deze strekking beloon met 5 sterren.
Vond ik het zo mooi geschreven, zo literair van karakter? Heb ik zo genoten van het lezen van dit boek?
"Nee " is mijn antwoord op beide vragen. Ik vond het een afschuwelijk verhaal en ik heb er niet van genoten. Dat deze praktijken in deze tijd nog voorkomen is niet iets om trots op te zijn. Kampen in Noord-Korea met een oppervlakte van 40 bij 50 km en mensonterende activiteiten.
Na het lezen van "Over de grens" van Jang Jin-Sung is dit boek wederom een eye-opener. Daar waar Jin-Sung vertelt over zijn belevenissen in de "paleizen" van de Grote Leider en aansluitend over zijn vlucht uit Noord-Korea, laat dit boek het verhaal zien van een jongen die geboren is in een werkkamp, in zijn vroege twintiger jaren vlucht uit het kamp en aansluitend zijn vlucht uit het land naar China. De kracht om te overleven is groot te noemen. Een bijzonder heftig verhaal.