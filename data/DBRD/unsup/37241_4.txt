Sabel 4****
De cover is meteen favoriet bij mij. Het toont een rode kat en ik ben dol op katten. Ik heb er zelf 3, waarvan 1 rode. De combinatie van een rode kater met de naam Sabel is snel gemaakt en zo krijgt Sabel meteen een fysieke gestalte.

****

Het verhaal vertelt over Max, een 10-jarige jongen die samen met zijn ouders moet onderduiken. Max weigert om zijn beste vriend, zijn kat Sabel, achter te laten en neemt hem mee. Na enige tijd wordt het gezin ontdekt en ze belanden in Kamp Vught. Zijn rode kater Sabel is het enige wat Max op de been houdt. Max zit in het gedeelte van het Kamp speciaal voor kinderen en met behulp van zijn vriendjes probeert Max angstvallig Sabel verborgen te houden. Zal het hun lukken?

****

Op een unieke manier geeft Suzanne Wouda gestalte aan de band tussen een jongen en zijn huisdier. En dat in een uiterst gruwelijke situatie. Ze laat zien dat een kind zeer veerkrachtig is op moeilijke momenten en dat kinderen vreugde kunnen halen uit de allerkleinste dingen.

Het verhaal is erg warm en toch duidelijk realistisch geschreven. Met kleine sprongetjes tussen heden en verleden leren we Max en Sabel kennen en de relatie die ze samen hebben. We kunnen ze gewoon niet meer los van elkaar zien.

Het boek is zeker een aanrader. Zowel voor kinderen als voor volwassenen. Een leerzaam verhaal over een gedeelte van de gebeurtenissen tijdens de 2e Wereldoorlog.

****

Een zeer mooi verhaal maar met een erg treurige achterliggende betekenis die helaas maar al te waar is. De gedachtengang van een kind is vaak niet te bevatten en Max heeft op deze manier voor een aantal kinderen in het Kamp het leven weer wat kleur gegeven.

****