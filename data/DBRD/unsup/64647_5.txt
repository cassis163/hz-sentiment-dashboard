“Wie het mooist valt” is een unieke, prachtig geschreven roman over een meisje tijdens en na de Balkanoorlog.

Sara Novic heeft met “Wie het mooist” valt een aangrijpend debuut geschreven. Vanuit de 10-jarige Ana dringt een harde werkelijkheid haar onschuld binnen. Dit heeft Sara heel sterk neergezet. Het verhaal is doorspekt met verhalen, met grip krijgen op het heden, de toekomst en het verleden, daar waar Ana een tijdje aan taal niet meer genoeg heeft. Een mensenleven is te kort om de oorlog te begrijpen, maar dat wat lijkt op een open einde, geeft iets van heling, iets van thuiskomen, na een ontwrichtend bestaan.

Als Ana 10 jaar is leeft ze met haar ouders en jongere zusje in een flat. Onbevangen speelt ze met haar vriendje Luca en ontmoet ze leeftijdgenoten en haar familie in een onschuldige wereld. Als de oorlog uitbreekt proberen ouders de informatie bij haar weg te houden en ziet ze met haar vriendje steeds meer gevolgen van de oorlog, terwijl ze blijven spelen om de nieuwe onzekerheden een plekje te geven. Haar zusje wordt ziek en moeder beweegt hemel en aarde om haar gezond en in veiligheid te krijgen. Dan komt de oorlog zo dichtbij dat mooi-vallen geen spelletje meer is en Ana geen grip meer heeft. Ze zwijgt en trekt zich terug.

Als Ana studente is in Amerika heeft ze de oorlog ver weg gestopt. De wereld zit er niet op te wachten en Ana houdt zich staande. Haar speech bij de Verenigde Naties brengt haar weer terug naar het verleden en ze besluit terug te gaan naar Kroatie. Daar zoekt ze Luca, haar speelgenootje van vroeger, en verhalen om meer grip te krijgen op wat haar is overkomen en wat er met haar geliefden is gebeurd.