Sergeant Flea Marley, politieduiker van haar vak, maakt iets heel persoonlijks en heel moeilijks mee. Bijna direct hierna zal ze samenwerken met Jack Caffery, die niet gelooft dat de jonge vrouw die dood naast het spoor gevonden wordt, zelfmoord heeft gepleegd. Daarbij speelt ook nog dat een bekende jonge filmster wordt vermist. Maar het lijk naast het spoor is niet de jonge filmster…

Zeker voor iemand die nog nooit heeft gedoken, is de openingsscène met Flea Marley van een tergende spanning! Die spanning blijft tijdens het hele boek, al zit je niet voortdurend op het puntje van je stoel. Wat Flea overkomt en hoe dat te maken heeft met het onderzoek van Jack daar kan ik hier geen hints over geven. De zaak zit zo in elkaar dat alles wat ik zou zeggen het leesplezier zou bederven. Het voldoet hier dus om te zeggen dat Skin  weer een uitstekend, spannend en slim in elkaar gezet verhaal is. Een boek dat je niet mag missen. (Door: Jannelies Smit)