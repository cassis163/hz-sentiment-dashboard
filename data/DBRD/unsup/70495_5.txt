Smoky Barrett is helemaal gelukkig. Ze heeft tijd gevonden voor een intense korte vakantie op Hawaï met Tommy, en nu is ze ook nog bruidsmeisje op het huwelijk van haar collega en vriendin Callie. Het geluk van Smoky en Callie wordt ruw verstoord als ze plotseling – heel plotseling – worden geconfronteerd met een vrouw. Een naar later blijkt ex-collega, die acht jaar daarvoor spoorloos is verdwenen. Blijkbaar heeft iemand haar al die tijd gevangen gehouden. Dat heeft ernstige sporen nagelaten. Nog maar net bekomen hiervan blijkt dat deze vrouw niet de enige is.

Cody McFadyen krijgt bijna automatisch de volle vijf sterren omdat hij als bijna geen ander écht kippenvel kan oproepen bij lezers van zijn verhalen. Hoe hij het doet? Ik wou dat ik het wist, dan ging ik ook schrijven. Ook in dit verhaal is de plot weer meer dan ingenieus, de karakters worden tot op het randje uitgewerkt en de spanning neemt per pagina toe. Daarbij is er ook nog ruimte voor een vleugje liefde en humor. Liefde zonder dat het zoetig wordt en humor zonder dat het misplaatst overkomt. Wat lastig is, is vertellen over de rest van het verhaal zonder details weg te geven die het leesplezier zouden kunnen verminderen. Er is zelfs één ding wat ik iets minder goed gevonden vindt (zonder dat het afbreuk doet aan het boek) waarover ik het graag even zou willen hebben, maar ja, dan bederf ik de verrassing.
Ik ben altijd blij als een auteur ons een inkijkje gunt in het leven en het denken van de slechterik. McFadyen doet dat in dit boek ook, en toch lezer… een kleine waarschuwing. Niet alles is wat het lijkt. En de tweede waarschuwing is eenvoudig: niet ’s avonds aan beginnen als je niet zeker weet dat je tijd hebt om het uit te lezen. Want wegleggen kan niet. (Door: Jannelies Smit)