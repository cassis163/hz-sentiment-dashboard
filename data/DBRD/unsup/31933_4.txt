Een echt zomers en handzaam boek waarbij korte Italiaanse zinnetjes in het verhaal zijn verwerkt en boven ieder hoofdstuk een afbeelding van een zonnebril staat, zorgt voor een zomers gevoel.

Dit is de derde roman van deze schrijfster, erg leuk dat de kaft voor herkenning zorgt, op alle kaften zijn zomerse rieten zonnehoeden afgebeeld en bij de roman zitten 3 ansichtkaarten met de afbeeldingen van de 3 kaften van haar romans.

De 36-jarige Lucia gaat met haar (half) zusje Dani van 32 jaar in Frankrijk en Italië op zoek naar hun biologische vaders. Hun moeder Jette is sinds kort opgenomen in een verzorgingshuis omdat ze dementerend is. Bij het opruimen van haar huis zijn de zusjes liefdesbrieven en een oud fotoalbum tegengekomen waarbij hun moeder aangaf dat Davide op de foto’s stond en dat dat de vader van Lucia is. Ook Dani ontdekt in Frankrijk de waarheid over haar afkomst.

Met de nodige lef, nieuwsgierigheid en grappige acties komen de meiden een heel eind, erg handig hierbij is dat Lucia Italiaans en Frans spreekt en Dani alleen Frans. Ze ontmoeten de juiste mensen om meer duidelijkheid te krijgen. De mensen die ze ontmoeten hebben bijna allemaal het beste met ze voor en zijn erg bereidwillig hen te helpen. Een aantal personen zijn niet bereidwillig om de waarheid boven tafel te krijgen en dit zorgt voor heftige emoties en twijfels bij de zussen. De meiden beseffen dat hun jeugd hen heeft gevormd hoe ze nu zijn qua karakter en persoonlijkheid. Ook al zijn ze verschillend, ze groeien tijdens de zoektocht ook naar elkaar toe. Ook roept de zoektocht veel vragen op richting hun moeder, waarom heeft ze hen nooit de waarheid verteld? Ze is nooit open en eerlijk geweest en nu is het te laat om hier nog een goed gesprek over te voeren.

Uiteraard is het een feelgood roman dus de toekomst biedt gelukkig veel goeds voor de meiden! Een vervolg hierop zou erg leuk zijn.

Je kunt de 3 romans los lezen van elkaar maar ik vond het persoonlijk wel erg leuk dat de twee zussen in deze roman overnachten in de Bed & Breakfast van Melanie en Marie die je kent uit de tweede roman. De schrijfstijl is eenvoudig en vlot, het leest heerlijk weg en door de korte hoofdstukken heb je de roman eigenlijk zo uit. Vooral de mooie omgeving en bloeiende zomerse natuur beschrijft de schrijfster heel beeldend, je ziet het zo voor je en dit zorgt voor een extra zomers gevoel.