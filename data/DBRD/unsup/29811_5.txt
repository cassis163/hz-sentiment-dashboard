Een nieuw bakboek. En wat voor één! Echt zo dik als een bijbel. Hebben we eigenlijk nog wel een bakboek nodig? Er zijn er al zoveel. En ook echt al hele mooie. De Bakbijbel van Rutger van den Broek (winnaar van het eerste seizoen Heel Holland Bakt) blijkt van zeer toegevoegde waarde zijn. Het antwoord op de vraag is dan ook volmondig ‘JA’.

In eerste instantie valt het niet zo op. Je slaat het boek ergens open, bladert en ziet alle standaard klassieke recepten voorbij komen. Maar hoe verder je kijkt en hoe langer je leest, hoe enthousiaster je wordt. Dat kan niet missen.

Je moet alleen echt gaan lezen. De recepten lijken lang, zie ook het onderstaande recept voor boterkoek. Dit komt vooral omdat er in het recept veel bruikbare tips en adviezen worden gegeven. Eigenlijk bij elke stap. Wanneer je elke stap dan ook tot op de letter volgt, kan er gewoon weg niets meer mis gaan. Daarnaast wordt je heen en weer verwezen naar How-to’s en uitleg over alle verschillende basisrecepten. En dit is precies wat je wilt bij het bakken van koekjes en taarten. De scheikunde in de keuken vereist precisie en die wordt hier gegeven.

Na enkele begrippen en techniekenuitleg begint het boek met de How-to’s. Hier worden 18 basistechnieken zeer uitgebreid uitgelegd aan de hand van foto’s. Het maken van bijvoorbeeld bladerdeeg, karamel en nogatine. In het hoofdstuk erna worden de Basisrecepten gegeven welke je ook vaker nodig gaat hebben. Zo leer je hier wat het verschil is tussen de Franse en de Italiaanse  meringues en banketbakkersroom en botercrèmes.

En dan gaat het feest pas echt van start. Bij elkaar meer dan 160 bakrecepten onderverdeeld in de hoofdstukken koek & koekjes, cakes, taarten, gebak, friandises, desserts en wafels, poffertjes & pannenkoeken.

Het boek sluit af met het hoofdstuk ‘Nooit meer misbaksels’.

Wanneer je zo lekker aan het lezen bent, begint het ook op te vallen dat het niet allemaal standaard basisrecepten zijn. De handtekening van Rutger van den Broek wordt zichtbaar. De bakpareltjes komen tevoorschijn. Zo staan er na de kletskoppen, gevulde hazelnootkletskoppen. En bij de cantuccini, staan chocolade-pistachecantuccini en sinaasappelcantuccini. Met elke bladzijde die je omslaat wordt het lekkerder en lekkerder en krijg je steeds meer zin om de keuken in te duiken. De schitterende foto’s bij elk recept helpen daar ook zeker bij.

Boterkoek
Klassieke boterkoek, voor ongeveer 50 stukjes 
Vaak wordt boterkoek die je zelf bakt te hard en te droog, maar deze niet! Net als bij de bakker zijn dit smeuïge stukken boterkoek, aan de buitenkant knapperig en heerlijk rijk van smaak. Het perfecte comfortfood!

Voor het deeg
-       375 gr bloem
-       340 gr roomboter, op kamertemperatuur
-       270 gr witte basterdsuiker
-       ¼ tl zout
-       ½ vanillestokje, merg en/of ½ citroen, rasp 

Verder nodig
-       boter, om in te vetten
-       1 ei, losgeklopt 
(Gebruik voor boterkoek uitsluitend roomboter, dit bepaalt grotendeels de smaak van het eindproduct.)

Verwarm de oven voor op 170°C. Vet een vierkante vorm van 20 bij 20 centimeter in met boter en bekleed de bodem en twee zijkanten met bakpapier (verwijzing). Gebruik liever geen springvorm omdat je dan kans hebt dat de boter gaat lekken tijdens het bakken.

Doe alle ingrediënten voor het deeg in een kom en meng deze tot een samenhangend deeg. Doe het deeg in de vorm en druk dit plat, dat gaat het best met natte handen of de bolle kant van een lepel. Probeer de bovenkant goed glad te krijgen. Bestrijk het deeg met losgeklopte ei en kerf er met een vork een ruitjesmotief in. Bak de boterkoek 30 tot 40 minuten tot de bovenkant mooi bruin is. De boterkoek zal nog erg wiebelig zijn en niet gaar lijken, maar dit komt allemaal goed tijdens het afkoelen.

Druk nadat de boterkoek 10 minuten uit de oven is de zijkanten van de koek voorzichtig naar beneden met de bolle kant van een lepel, zodat de bovenkant van de koek overal even hoog is. Laat de boterkoek minimaal 6 uur afkoelen in de vorm en haal hem er dan uit met behulp van het bakpapier uit. Snijd de koek in stukjes.

Deze boterkoek is goddelijk. Zelf gemaakte boterkoek wil nog wel eens droog uitvallen.  Maar deze zeker niet en dat geheim blijkt te zitten in de juiste hoogte van de koek. Dus gebruik deze hoeveelheden en bakvormmaat of pas ze goed naar verhouding aan.

Nog een paar praktische mededelingen over dit boek: alle ingrediënten zijn natuurlijk uitstekend te vinden in de meeste supermarkten en anders wel op internet. En met de receptenindex en het register achterin kan je elk recept zo weer terugvinden.

Als je wilt bakken;
Meer wilt bakken;
Leren bakken in welke vorm dan ook;
Dan is dit gewoon het juiste boek.