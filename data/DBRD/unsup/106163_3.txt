Een prachtig verhaal over een kwetsbaar Amerikaans tienermeisje van Mexicaanse komaf dat lid wordt van een gewelddadige straatbende. Ze vindt er in eerste instantie de familie die ze nooit had, maar als het geweld haar te veel wordt, wil ze eruit. Ze gaat een dubbelleven leiden als informant voor de FBI en overziet de consequenties van haar daden niet. Het is gebaseerd op een waargebeurd verhaal en het is goed te merken dat Lotte Boot zich hierin uitgebreid verdiept heeft. Alle details kloppen en de personages zijn levensecht. Het verhaal is hard, rauw en gewelddadig, dat maakt het juist zo echt. Het boek is geschreven als Young Adult en leest daardoor heel vlot en makkelijk, maar is zeker ook voor volwassenen heel mooi om te lezen. Ik denk dat je het wel op een andere manier leest. Als moeder is het een schrijnend verhaal. Je zou naar hoofdpersoon Julia willen schreeuwen dat ze het niet moet doen. Dat ze naïef is. Dat het allemaal leugens zijn. Dat het niet zo is als zij denkt dat het is. Dat ze nog lang niet volwassen is. Je wilt haar tegenhouden en beschermen. Dat is wat je ook bij je eigen dochter zou doen. Als jongere lees je denk ik vooral een spannend boek met een mooi maar zielig verhaal. En heel misschien (hopelijk) steek je er nog iets van op. Maar voor Nederlandse jongeren is het natuurlijk best ver van je bed die gangs en laten we hopen dat dat ook zo blijft. Ik geef het boek in ieder geval door aan mijn tienerdochter die het vast anders, maar met net zo veel plezier als ik zal lezen.