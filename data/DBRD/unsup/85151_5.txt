Niet zomaar even een boekje voor tussendoor, deze klassieker van Tolstoj. Zelfs in de ingekorte versie waarin ik het boek las, praten we over een dikke pil van zo’n 1000 pagina’s. Die ingekorte versie schijnt een onlangs ontdekte oerversie van het boek te zijn, kortweg met alle actie maar zonder alle ellenlange filosofische bespiegelingen.
Wat over blijft is een helder en fris verhaal dat tegen de verwachting in, totaal niet gedateerd aandoet (in tegenstelling tot bijvoorbeeld een “tijdgenoot”; De Gebroeders Karamazov van Dostojevski, dat ik eerder heb gelezen). En meteen wordt duidelijk wat de kracht van Tolstoj is: messcherpe en vaak zeer genuanceerde observaties en beschrijvingen van personen en situaties. Tolstoj schetst met zijn liefdevolle verhaal een zeer boeiend tijdsbeeld waarin zowel de oorlog (de veldslagen tussen de Russen en de Fransen van Napoleon) als de vrede (het dagelijkse salonleven van de hogere klassen in Moskou en Petersburg) volop aan bod komen. En zo krijgen we een inzicht in de levens van drie families, waarin de norse vorst Andrej Bolkonski, de levenslustige Nastasja Rostov en de dikke goedzak Pierre Bezoechov centraal staan.
Een absolute aanrader!