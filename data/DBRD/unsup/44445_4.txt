In Beet, het debuut van Nick Brownlee, maakt de lezer kennis met de Engelse rechercheur Jake Moore die na een uit de hand gelopen arrestatie met pensioen is gegaan en met de Keniaanse detective Daniel Jouma. Moore heeft zijn spaargeld geïnvesteerd in een Keniaans bedrijf dat visdagtochten voor toeristen organiseert. Hij raakt betrokken bij de verdwijning van een paar mannen. Als na een flinke storm de restanten van één van de mannen aanspoelt, probeert Jouma alles wat in zijn mogelijkheden ligt om de waarheid boven water te krijgen, maar hij wordt daarbij door bijna iedereen in zijn omgeving tegengewerkt. Jouma roept de hulp in van Moore omdat hij bekend is met zijn achtergrond als voormalige rechercheur en met eigen ogen gezien heeft dat Moore opkomt voor de zwakkeren.
Jouma en Moore zijn twee rechtschapen karakters in een corrupte omgeving. Brownlee schetst een Kenia dat wemelt van de criminelen en waarin iedereen omkoopbaar is. Beet is daarmee een rauwe thriller geworden met gruwelijk geweld dat gelijk in het eerste hoofdstuk al losbarst en de toon voor de rest van het boek zet.
Brownlee heeft met Beet gelijk een prachtig visitekaartje afgeleverd. Het boek is snel, maar de mix tussen actie en personages die pas op de plaats maken is goed gedaan. De sfeertekening van Kenia na de verkiezingen in 2007 en de nasleep daarvan voor de inwoners is beeldend neergezet. Het gemak waarmee mensenlevens worden verspild in Beet past uitstekend in die sfeertekening. De plot van het boek zit goed in elkaar.
Beet vertoont als debuut niet de kinderziektes waar eerstelingen van andere auteurs wel eens last van hebben. Het schrijven is Brownlee waarschijnlijk ook goed bevallen, want in juli komt zijn tweede boek uit met Moore en Jouma in de hoofdrol en daarna staan er nog twee op stapel met hen.
Uitgeverij Mynx heeft een goede keuze gemaakt door het uitbrengen van dit boek. Jammer dat er niet meer toezicht op de flaptekstschrijver is geweest die in zijn laatste regels al zaken onthult die pas in de laatste veertig bladzijden van het boek aan het licht komen.