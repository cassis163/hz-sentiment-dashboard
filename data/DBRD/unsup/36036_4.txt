Aan de ene kant is het onbegrijpelijk dat de thrillers van de Amerikaanse bestsellerauteur Alex Kava in de Nederlandse supermarkten naast de tijdschriften en de puzzelboekjes liggen. Maar dit kan ook als een voordeel worden beschouwd, want haar thrillers bereiken op deze manier een breder publiek. Toch is het de vraag of de winkelende bezoekers hun karretje stil zullen zetten bij het schap met boeken; ze zijn er immers voor andere boodschappen en als ze een boek willen kopen, gaan ze wel naar een boekhandel. Wie echter eenmaal een thriller van Alex Kava heeft gelezen, zal begrijpen dat deze schrijfster meer verdient en dat haar thrillers minstens op een grote tafel in een boekwinkel thuishoren. Haar nieuwste thriller, Schrikdraad, bewijst dit wederom.
In het Nebraska National Forest houdt een groep pubers een eigenaardig en mysterieus drugsfeestje. De jongeren zijn als gevolg van de drugs compleet van de kaart en filmen hun trip om het later op YouTube te plaatsen. Echter loopt het feestje volledig uit de hand wanneer meerdere lichtflitsen het afgesloten feestterrein bereiken. In eerste instantie denken de tieners dat het vuurwerk is, maar die gedachte wordt al snel in de kiem gesmoord als blijkt dat ze worden aangevallen. Twee pubers worden geëlektrocuteerd en zijn op slag dood, de rest geraakt in een merkwaardige toestand, waarbij ze wild met hun armen en benen zwaaien. Een jongen raakt tijdens zijn vlucht verstrikt in schrikdraad..
FBI-agente Maggie ODell is vlakbij als het drama zich voltrekt. Zij is naar de Sandhills in Nebraska gestuurd om verminkt vee te analyseren, maar wordt in haar onderzoek onderbroken wanneer ze van de catastrofe hoort. Aangekomen op de plaats delict treft ze een enorme chaos aan. De doden zijn afschuwelijk verminkt en de overlevenden zijn totaal in de war. Wat is er gebeurd? En wie heeft dit op zijn geweten? Maggie moet snel zijn met haar onderzoek, want het was schijnbaar niet de bedoeling dat er overlevenden zouden zijn.
Hoewel Schrikdraad alweer het negende deel in de Maggie ODellreeks is, verveelt het geen moment. Nog altijd is Maggie een boeiend personage. Ze is stoer, uniek en vastberaden, maar bovenal is ze menselijk, waardoor haar handelingen gemeend overkomen. Daarnaast heeft ze een uitgebreid netwerk van vrienden en kennissen om zich heen, die elk afzonderlijk het een en het ander meemaken. Er is genoeg stof voor persoonsontwikkelingen, terwijl er daarnaast ook rekening is gehouden met lezers die nog nooit een Maggie ODell hebben gelezen.
Het fijne van Alex Kava is dat ze weinig uitweidingen en beschrijvingen nodig heeft om zowel bekende als nieuwe personages levensecht neer te zetten. Ze schrijft vlot, zonder poespas en weet exact over te brengen wat nodig is. De karakters lijken zichzelf te vormen en maken een geloofwaardige indruk. Op deze manier kan Kava bijna het gehele boek gebruiken om de plot uit te zetten, iets wat dan ook bijzonder goed is gelukt. Naast het afschuwelijke drama in het bos, lezen we ook over Maggie's vriend, de militaire forensisch arts Dr. Benjamin Platt, die samen met Dr. Robert Bix  werkzaam voor het Amerikaanse Centrum voor Ziektebestrijding  een voedselvergiftiging op twee basisscholen onderzoekt. Twee totaal verschillende zaken, zou je denken, maar Kava zou Kava niet zijn als ze beide verhaallijnen ingenieus met elkaar weet te verweven. Een knap staaltje plotopbouw met interessante en goed onderzochte onderwerpen.
Met de Maggie ODellreeks heeft Alex Kava goud in handen. Ze behoort tot een van de betere thrillerseries en is vergelijkbaar met bijvoorbeeld de Kay Scarpettareeks van Patricia Cornwell, Karin Slaugthers Sara Linton of de boeken over Jane Rizzoli van Tess Gerritsen. Lees Schrikdraad en je zult begrijpen waarom. Nog beter is om de hele serie te lezen. Maak dus plaats in uw winkelwagentje en geef Alex Kava wat haar toekomt: een groot lezerspubliek!