Het dwaallicht was mijn tweede kennismaking met Elsschot. Alhoewel ik Kaas beter vond, was Het dwaallicht ook zeer aangenaam om te lezen.

In Het dwaallicht ontmoet Laarmans op een avond, vlak voordat hij voor de verandering naar zijn gezin wil in plaats van naar de kroeg, 3 vreemdelingen die op zoek zijn een mysterieuze vrouw. Ze vragen hem naar de weg en als Laarmans dat heeft uitgelegd, gaan ze weer uiteen. Toevallig ziet Laarmans ze even later weer op straat dolen en besluit dan om hen te helpen bij het zoeken naar de vrouw. Al dwalend door de stad komen ze tot boeiende gesprekken en ontmoetingen.

In Het dwaallicht ontmoeten de oosterse mens (de Afghaanse zeelui) en de westerse mens elkaar in hun zoektocht naar het onbereikbare. Niet wetende dat ze op een verkeerd spoor zijn gezet, lopen ze de hele avond door de stad in de hoop het ultieme doel te bereiken.

Net als de andere boeken van Elsschot denk ik dat ook Het dwaallicht de moeite waard is om te herlezen. Het is geen dik boek, je hebt het in een oogwenk uit. Scholieren zou ik om die reden aan willen raden dit boek op hun boekenlijst te zetten.Een leuk verhaal om te lezen met veel diepgang.