Jake Sanders heeft een rustig leven als professor in de politicologie. Zes jaar geleden is hij door zijn grote liefde Nathalie gedumpt om te trouwen met haar oude vriend Todd. Jake is naar hun huwelijk geweest, waar Nathalie hem gevraagd en hij haar beloofd heeft om haar in het verdere leven met rust te laten.
Zes jaar later ziet Jake een overlijdensbericht van Todd. Nog steeds op Nathalie verliefd, besluit Jake naar de begrafenis van Todd te gaan. Daarbij komt hij tot de schokkende ontdekking dat de weduwe van Todd niet Natalie is. Een moeizame zoektocht naar Nathalie is het gevolg; zij is van de aardbodem verdwenen.
Niets in dit verhaal is wat het lijkt; elke keer dat Jake op zoek naar de waarheid een deel van het verleden te weten komt, gebeurt er iets dat het verhaal weer in een andere richting instuurt. De verhaallijn is fantasierijk, ingewikkeld en intrigerende met vele lagen van geheimen, intriges en spanning. Zodra de lezer begint te begrijpen hoe alles in elkaar zit, weet Coben er weer een draai aan te geven waardoor blijkt dat de lezer op het foute spoor zat. Dit maakt het boek tot een page-turner. Coben grijpt de lezer en zorgt ervoor dat deze verstrikt raakt in het verhaal. Lezen dus!