De afgelopen tijd heb ik al twee andere boeken gelezen met het relaas van kinderen die in een vreselijke oorlog belanden. Ten eerste natuurlijk het verhaal van de Sudanese Valentino Achak-Deng in ‘Wat is de Wat‘ van Dave Eggers en ten tweede het verhaal van de Cambodjaanse Arn Chon-Pond, in ‘Een zwarte pyjama‘ van Patricia McCormick.

En nu dus dit verhaal van Ishmael Beah over zijn tijd als kindsoldaat in Sierra Leone. Het boek lijkt hiermee zeer op de voornoemde boeken, omdat ook hier weer een zeer meeslepend en intrigerend verhaal wordt verteld over de gruwelen van de oorlog. Het boek verschilt echter op een belangrijk punt van de voornoemde twee, namelijk dat dit boek niet door iemand anders is opgetekend. Het is dus Ishmael Beah zelf die vertelt over zijn belevenissen en hij doet dat prachtig in een beeldende en soms zeer poëtische stijl. Zeer indrukwekkend boek dus, dit. Zeker lezen! (net als de twee andere boeken die ik noemde!).