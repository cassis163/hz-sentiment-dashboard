Weerwraak is alweer het elfde boek met FBI-agent Aloysius Pendergast als belangrijkste personage. Deze keer heeft hij het aan de stok met zijn zwager Judson Esterhazy. Dit gaat zelfs zo ver dat ze elkaar om het leven willen brengen en een heuse jacht op elkaar ontketenen.

Hoewel deze jacht de rode draad in het boek is, heeft Weerwraak ook nog een aantal andere verhaallijnen. Deze lijken niet met elkaar te maken te hebben, maar vormen naarmate het verhaal vordert steeds meer één geheel. Dat is het knappe van Preston & Child.

Het schrijversduo heeft ook in dit boek gezorgd voor een goede dosis spanning. Eigenlijk al vanaf het begin. En dat gaat zo door tot het eind. Behalve verrassende wendingen zit er ook vaart in het boek. Mede een gevolg van de korte hoofdstukken. Al deze factoren zorgen ervoor dat Weerwraak bijzonder prettig leest.

Helaas heeft het verhaal ook enkele verwijzingen naar eerdere boeken met Pendergast in de hoofdrol. Dit is op zich niet nadelig, want het boek kan uitstekend afzonderlijk gelezen worden. Jammer is het echter wel. Want daardoor mis je toch wat dingen die zich eerder hebben afgespeeld.

Mijn eindconclusie is dat Preston & Child met Weerwraak een prima boek hebben afgeleverd. Ik kijk al uit naar het volgende boek. En in feite ook naar de boeken die eerder verschenen zijn.