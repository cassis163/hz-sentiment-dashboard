Ik won De meisjes van Emma Cline in een Giveaway van Hebban, inclusief een linnen tas. Met die tas was ik al heel blij, want die spaar ik. Of het boek me ook de verwachting heeft gegeven die ik had, valt echter te bezien. Voor ik ook maar een regel in het boek had gelezen, vlogen kreten als “het zomerboek van 2016”, “beste debuut ooit” en “enorme hype” me al om de oren. Ik heb geprobeerd deze kreten links te laten liggen en het verhaal over het veertienjarige meisje Evie die gedurende de zomer van 1969 in Californië in de ban raakt van een groep meisjes en hun wrede leider met een open mind te lezen.
Ik was redelijk aangenaam verrast. In het verhaal kijkt de oudere Evie terug op de gebeurtenissen in de zomer van 1969 die haar hebben gemaakt tot de vrouw die ze is geworden. Tijdens de hete zomer die toch vaak de zomer van peace en love wordt genoemd, maakt Evie kennis met een groepje meisjes, dat alles lijkt te zijn wat zij niet is: machtig, vrij en ongebonden. Eén meisje uit die groep, Suzanne, blijkt een uitermate grote invloed uit te oefenen op het tienerbrein van Evie. Dat niet alles is zoals het lijkt wordt al snel duidelijk uit de omstandigheden waarin deze groep meisjes leven. Als onderdeel van een grotere groep mensen die zich hebben geschaard om hun grote leider Russel, doen zij dingen die een gewone tiener zich nog niet kan voorstellen, dingen die eigenlijk het daglicht niet kunnen verdragen, dingen waarop zelfs de dood kan volgen…
Het boek is gebaseerd op de moorden gepleegd door de beruchte Manson familie en er wordt door de vertelster, Evie in de ik-vorm, herhaaldelijk op gewezen dat er iets ergs te gebeuren staat. Het heen en weer springen van de huidige verteltijd van Evie naar de zomer van 1969 is een beetje rommelig en ik raakte er af en toe door in de war. Maar de stijl van schrijfster Emma Cline is toch wel zo goed dat je wilt weten hoe het verder gaat en wat de rol va Evie is geweest. Maar het komt niet helemaal uit de verf.
Maar omdat ik het boek las tijdens de kleine Nederlandse hittegolf in juli 2016, kreeg het boek toch wel extra glans en heb ik het met plezier gelezen. Het kleine meisje Evie is in een paar dagen groot geworden!