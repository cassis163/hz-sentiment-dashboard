Leon de Winter is een lefgozer. Kan niet anders.
Wie anders schrijft een boek over de moord op z'n grootste plaaggeest - Theo van Gogh - en maakt van hem een engel die vanuit 'de hemel' allerlei goeds gaat doen? En wie anders voert een colonne aan BN'ers op die allemaal in het verhaal een rol spelen. Job Cohen, Piet Hein Donner, Bram Moskovicz, Geert Wilders, Van Gogh natuurlijk en nog wat bijfiguren. De Winter zelf is een van de hoofdpersonen in zijn eigen boek!
Het verhaal gaat over een elftal Marokkaanse voetballertjes dat een aanslag pleegt op de Stopera en daarna een vliegtuig kaapt om de moordenaar van Theo van Gogh vrij te krijgen. De Winter weeft fictie en realiteit behendig met elkaar tot een vlot weg lezend geheel dat je slechts met tegenzin weg legt. Een compositorisch hoogstandje dat geen moment verveelt.
Dat neemt niet weg dat je als lezer wel bereid moet zijn heel veel toevalligheden te slikken. Wat de lijntjes tussen veel van de hoofdfiguren komen wel heel makkelijk samen. Wie hierin mee wil gaan zal zich geen minuut vervelen.