'Toen was ik met mijn net dertien jaar meester van de situatie, en hij niet. Ik kende iedereen, ik had een huis en een bed om in te slapen, ik had ouders die ik om raad kon vragen, ik was goed gevoed, mijn spieren waren hard, ik wist de weg. Hij was moe, hongerig, zwak, ontheemd, zonder vrienden, zonder dat hij wist waar hij de nacht kon doorbrengen, ongerust over zijn kinderen en kleinkinderen, en zijn karretje deed het niet meer. Hij was een vluchteling, een deel van een ding, van een stroom trekkers.'
.
Dit is een citaat uit het WOII-verhaal van Jan Terlouw. Joyce Pool vertelt over Jefke, een Belg in Friesland tijden de WOI-oorlog. Annet Huizing laat ons kennismaken met Japser en Elias uit het AZC. Ja Japser. En dan in het hart rakende gedichten van bijv. Mireille Geus of Sjoerd Kuyper. Of Jesse Goossens die vertelt over Lot haar vader die cameraman is in oorlogsgebied en Karim ineens bij hen komt wonen. Lees dit! Dit boek. Jij&ik.

Als er één boek is dat aan te raden is om in huis en in de klas te hebben en te lezen is dit het. Stuk voor stuk verhalen en gedichten die je raken. Verhalen en gedichten van Nederlandse auteurs. Verhalen en gedichten van álle tijden.

Ik heb niet alles gelijk gelezen. Dat lukt niet in één keer. Het grijpt aan. Stof tot nadenken, tot een kringgesprek.
Zo knap hoe deze auteurs uit het fonds van uitgeverij Lemniscaat in zo weinig woorden zo treffend de kern van wat belangrijk is in het leven op papier hebben gezet.

Een deel van de opbrengst van dit boek wordt gedoneerd aan het vluchtelingenprogramma van UNHCR.