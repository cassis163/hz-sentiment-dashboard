Een perfect leven met toekomstdromen: een gelukkig gezin, een nakende mogelijke promotie, een leuke job, alles gaat hem voor de wind.
Oscar rijdt op een doodgewone avond naar huis na een bijscholing. Onderweg steekt zijn collega Alexander hem voorbij, als een echte wegpiraat.

En een paar minuten later wordt Oscars zoon doodgereden.

Twintig jaar later is Oscars leven totaal veranderd: gescheiden, zelfstandige advocaat, verslaafd aan gamen. Hij zint nog steeds op gerechtigheid. Maar deze gerechtigheid vormt zich om tot wraak als hij daar de perfecte kans voor krijgt.

Oscar doet alles om zijn plannetje te doen lukken. Hij misbruikt mensen om toch dat ene doel te kunnen bereiken. Als lezer kruip je in zijn vel: je kunt bijna begrip opbrengen voor zijn wraakgevoelens.
Toch stelde ik mij de vraag: heeft hij zomaar het recht om anderen te misbruiken om zijn doel te bereiken? Verdient Alexander dit wel? Zal deze wraak hem echt helpen bij het rouwen?
De allereerste vraag zorgde er soms zelfs voor dat ik als lezer het boek wilde wegleggen: het maakte mij boos dat hij anderen zo misbruikte. Hoe zouden deze mensen reageren als ze te weten zouden komen waarom hij dit allemaal deed, zoals de enthousiaste Astrid?
Dit was ook de sterkte van dit boek: de auteur slaagt erin ons helemaal onder te dompelen in de gevoelens van zowel Oscar als de personen rondom Oscar. De lezer wordt meegezogen in het verhaal en voelt mee met de verschillende personages. De auteur weet zo goed de personages te omschrijven, waardoor je met hen meevoelt en hen geen kwaad wil berokkenen, misschien wel boos wordt op Oscar.

Een thriller in de wereld van de advocatuur waarbij je snakt naar de waarheid, meegezogen wordt in de gevoelswereld van het hoofdpersonage en het boek je bewustmaakt van morele dilemmaâ€™s.