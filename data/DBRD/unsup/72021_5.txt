Lisa Unger (1970) heeft als kind onder andere in Nederland en Engeland gewoond. Nu woont ze met haar man in Florida en is fulltime schrijfster. Haar boeken worden gekenmerkt door een doorwrochte plot met een diepgaand inzicht in de menselijke psyche.

In mijn bloed  is het nieuwste boek van een van mijn favoriete auteurs, Lisa Unger. Unger schrijft spannende boeken die onder de noemer psychologische thrillers vallen. Ze trekt je langzaam aan mee in haar boeken, die op het eerste gezicht over gewone mensen gaan die gewone dingen beleven. Maar op een gegeven moment betrap je je erop dat je op het puntje van je stoel bent gaan zitten en dat het verhaal je stevig in zijn greep heeft gekregen.
Ook dit boek begint gewoon genoeg met de studente Lana Granger, die als bijbaantje gaat oppassen op een kleine jongen, Luke genaamd. Luke en zijn moeder wonen sinds kort in het universiteitsstadje The Hollows, dat al twee keer eerder de schijnbaar vreedzame setting is geweest in Ungers thrillers Breekbaar  en Vriend van de duisternis. Ach, Luke is een beetje moeilijk maar Lana studeert niet voor niets psychologie. De menselijke geest interesseert haar bovenmatig. Met dit oppasbaantje roept ze echter de geesten uit haar verleden op die ze beter had kunnen laten rusten om haar zwaar bevochten toekomst niet op het spel te zetten. Een verleden waarover zij nog altijd liegt.

Manipulatie, bedrog en moord – zie hier de ingrediënten die Lisa Unger gebruikt om een puike thriller neer te zetten; eentje die je af en toe de rillingen over de rug doet lopen. Wat is de verbinding tussen Luke en Lana? Waarom drong Lana's mentor er zo op aan dat zij dit baantje aanpakte?
Lisa Unger schotelt de lezer een superspannend verhaal voor, met goed neergezette en geloofwaardige personages. Langzaam maar zeker wordt duidelijk welke rol iedereen speelt, laag voor laag worden hun onderliggende motieven afgepeld en ontvouwt zich een huiveringwekkende plot, waarbij de titel van het boek een belangrijke aanwijzing is. Lana moet haar verleden, haar leugens en haar bedrog onder ogen zien en besluiten of ze eraan te gronde wil gaan of niet. Durft zij dat aan?

In mijn bloed  is een psychologische thriller van de bovenste plank. Er wordt al ruimschoots voor het eind naar de ontknoping toegewerkt zonder dat het verhaal aan spanning inboet. IJselijk goed, maar dat is kenmerkend voor de thrillers van deze gelauwerde auteur die al miljoenen trouwe fans heeft. Ze timmert niet luidkeels aan de weg, maar bouwt gestaag verder aan een indrukwekkend oeuvre, met dit boek als voorlopig laatste exponent.