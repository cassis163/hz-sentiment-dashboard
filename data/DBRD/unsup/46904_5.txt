Je trouwdag moet de mooiste dag van je leven worden. Veel net verloofde stellen weten – terecht – niet goed waar ze moeten beginnen. Googelen levert zoveel zoekresultaten op dat je door de bomen het bos niet meer ziet en binnen Facebookgroepen komt de stress je al snel de neus uit. Trouwboekje van Aaf Brandt Corstius (1975) belooft het boekje te zijn dat helpt de perfecte bruiloft te organiseren. 

Het boekje begint met een herkenbaar voorwoord. Waar moet je in vredesnaam beginnen? Je zit nog op de roze wolk en bent net ten huwelijk gevraagd. Maar waar begin je om je bruiloft tot een goed eind te brengen? En wie vraag je als getuigen? Wie moet de ceremoniemeester worden? Uit ervaring kan ik zeggen dat dit soort vragen al vrij snel na de verloving opkomen.

Na bijna een jaar voorbereiding, en nog 4 weken tot onze grote dag, lijk ik de perfecte recensent voor het Trouwboekje. Hoe bruikbaar en geloofwaardig is deze gids tot de grote dag? Want een gids kunnen we allemaal gebruiken. Ik weet nog dat ik ging Googelen voor de locatie en ik zo overvallen werd met het aantal ‘mogelijke locaties’, dat ik bijna al stress kreeg. Hoe vinden we ‘de’ locatie? Corstius besteedt onder andere veel aandacht aan het vinden van de locatie. Door middel van korte hoofdstukjes, links en lijstjes, loodst ze je er doorheen. Je weet wat je moet doen en wat je kunt doen, en nu ben jij aan zet.

De beschrijving klopt met de werkelijkheid. Wij begonnen een jaar van tevoren met onze zoektocht naar de locatie en we hadden bij alle locaties de keuze uit twee data. En geen van die data was ‘onze datum’. Alles was vol. Onvoorstelbaar. Corstius wijst hier duidelijk op en dat kan je als verloofd stel goed van pas komen; zeker als je al jaren dé locatie op het oog hebt. En dit is een van de vele voorbeelden die voor mij herkenbaar was.

Langzaam leidt Corstius je door de voorbereiding van het huwelijk heen. Dit doet ze vol humor en in spreektaal. Het lijkt regelmatig of de schrijfster letterlijk tegen je zit te praten. Soms ‘hoor’ je de lach in haar stem en ze stemt je hoopvol. Dit doet ze door bijvoorbeeld het verhaal te delen van de vrouw die in 5 dagen haar bruiloft organiseerde.

Het is duidelijk dat Corstius zelf getrouwd is – nog niet zo lang geleden. Ze put uit eigen ervaringen, maar haalt er ook kenners uit de markt bij en verwijst naar bepaalde sites. Tijdens het lezen lijkt ze een beetje je guide to the wedding. Waar je bij sommige ‘trouwbijbels’ de dingen overslaat die je al geregeld of gedaan hebt, doe je dat in dit boekje niet. Je wil namelijk weten of Corstius stiekem toch nog een tip heeft over het inzetten van bijvoorbeeld een babs. En jawel, hoor. Die heeft ze. Achteraf denk ik: had ik dat maar zelf bedacht!

Het kleine boekje is makkelijk mee te nemen en leest, mede door de kleine behapbare hoofstukjes met duidelijke kop, heel gemakkelijk en snel. Dat is fijn, want als bruidspaar heb je al genoeg aan je hoofd. Dikke boeken over de planning, daar ga je toch niet in beginnen, geloof me maar. Daar ontbreekt de tijd voor. Het fijne is dat iedereen iets aan dit boekje kan hebben; of je nou een groot sprookjeshuwelijk van € 20.000,- organiseert of een budgetbruiloft van € 5.000,- in een speeltuin.

Trouwboekje is een boekje dat echt niet kan ontbreken als je bezig bent met je bruiloft. Het staat boordevol bruikbare tips, is van nu en is op een fijne, toegankelijke, humoristische en herkenbare manier geschreven. Corstius staat echt naast je om je te helpen; en legt je niks op. Het moet immers jouw dag van je dromen worden.