Lezen met ALS is een bundeling van de columns die Pieter Steinz in 2014-2015 onder dezelfde titel schreef voor NRC Handelsblad en nrc.next. 'In iets gewijzigde vorm', geeft het colofon aan, en met de prachtige tekeningen van Hajo de Reijger die ook de nrc.next-columns vergezelden.

Steinz' liefde voor literatuur druipt van de pagina's. De auteur heeft zijn meest favoriete werken herlezen en ze op fraaie wijze gekoppeld aan zijn nieuwe levenssituatie als ALS-patiënt. ALS staat voor amyotrofe laterale sclerose, afsterving van de zenuwcellen die de spieren voeden. ALS is progressief, dodelijk en zeldzaam (NL kent pakweg 1.500 patiënten) en ontwikkelt zich bij elke patiënt anders. Steinz beschrijft het verloop van 'zijn' ALS op een wijze die de ziekte ondergeschikt maakt aan de in Lezen met ALS genoemde literatuur. Knap gedaan. Bewonderenswaardig hoe opgewekt de auteur blijft ondanks zijn lichamelijke aftakeling. "Geen wolk zo donker of er zit een zilveren randje aan" typeert de instelling van de auteur, al zal ook hij zijn slechte momenten hebben. Steinz schroomt niet zijn mening te geven over de ALS-naamsbekendheidcampagnes: die zijn niet meer nodig, bespaar op de kosten ervan en steek opbrengsten consequent in de onderzoekspot. [Roerend mee eens.] Ook heel goed, dat Steinz opmerkt "dat ALS geen strijd is, net zomin als kanker of alzheimer dat is, het gaat niet om winnen of verliezen."

Lezen met ALS is geen boek voor mensen die meer over ALS willen weten, daarvoor kun je op www.als-centrum.nl en www.als.nl terecht. Je moet 'iets met literatuur' hebben wil je ten volle van Lezen met ALS genieten, al is de schrijfstijl van Steinz en zijn levensinstelling een genot op zich. De door literatuurdeskundige Steinz genoemde werken en de links die hij vandaaruit legt naar zijn ziektetoestand behoeven soms een tweede lezing, met name waar het boeken betreft die je niet kent en waarvan je nauwelijks of geen idee hebt waar het over gaat.

Column voor column lezen, niet alles achter elkaar. Elke column op zich is een parel die tijd nodig heeft om te bezinken.