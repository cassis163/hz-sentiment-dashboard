Vaak nemen auteurs ruimschoots de tijd, na het verschijnen van een boek, om een opvolger te schrijven. Dat kan zomaar oplopen tot een aantal jaren voordat er iets nieuws verschijnt. Bij deze categorie kan je Clive Cussler niet scharen. De Amerikaanse auteur is verwikkeld in het schrijven van vier verschillende series boeken, dit wel met de medewerking van diverse co-auteurs, die ook vaak hun sporen meer dan verdiend hebben. Gemiddeld verschijnen er van de hand van Cussler twee tot drie boeken per jaar.

Hij is in 2007 begonnen met zijn nieuwste creatie; de Isaac Bell serie, waarvan er inmiddels in de USA al tien delen zijn verschenen en in de Nederlandse taal inmiddels zeven zijn vertaald. De Smokkelaar (The Bootlegger) is het laatst door R.A. van der Plassche vertaalde boek. De serie wordt in samenwerking met co-auteur Justin Scott geschreven. Deze Justin Scott is, net als Cussler bij verschillende projecten betrokken. Zo schreef hij onder meer de serie Ben Abbott Mysteries.   

Amerika gaat gebukt onder de Drooglegging en door deze regeling is het smokkelen van illegale drank een heel lucratieve business. Dit trekt allerlei criminelen uit verschillende windstreken aan. De Amerikaanse overheid heeft zijn handen vol aan het bestrijden van deze illegale handel en heeft ook te maken met een hoge vorm van corruptie binnen de eigen organisatie. Als de baas van het Van Dorn Detective Agency en de beste vriend van Isaac Bell zwaargewond raakt in een vuurgevecht in achtervolging op een drankschip, heeft Bell maar een doel en dat is het grijpen van de daders. Al snel komt hij erachter dat hij te maken heeft met niets ontziende Russische leden van de geheime dienst, die hun revolutie naar Amerika willen exploiteren en op zoek zijn naar zoveel mogelijk geld om dit te financieren.

Dit verhaal speelt zich af in 1920 als de wereld net is bekomen van de Eerste Wereldoorlog en in de hoogtij dagen van allerlei technische ontwikkelingen. Zo komen de nieuwste snufjes op gebied van wapens, vliegtuigen en met name boten ruimschoots aan het bod in dit boek. Daar kan men zien dat Cussler en zijn co-auteur Justin Scott veel kennis in huis hebben, van zowel de politieke situatie in de wereld als van de techniek die er toen toe deed.

Het verhaal begint met een sneltreinvaart en neemt geen gas terug en dendert maar door. Als lezer is het niet gemakkelijk om even een adempauze te nemen maar dat is ook niet echt nodig, want het is niet een ingewikkeld verhaal. Recht toe recht aan en in een straf tempo naar huis. Geen ingewikkelde stukken in het verhaal waarbij de lezer aan het denken wordt gezet. Het is volgens goed Amerikaans recept een duidelijks splitsing tussen het goede en het kwade en het moge duidelijk zijn wie er aan het einde uiteindelijk komt bovendrijven.

De personages in De Smokkelaar zijn goed en beeldend beschreven. Zo is Isaac Bell in alles de ideale schoonzoon. Groot, aantrekkelijk, sterk, getrouwd met een beeldschone vrouw en altijd goed in het pak gestoken. Eigenlijk te goed om waar te zijn en daar komt ook wel enigszins een vorm van weerzin tegen dit karakter naar boven. Ook in het beschrijven van zijn personages is er weer die duidelijke scheidslijn tussen goed en kwaad.

Cussler en Scott weten de historische feiten, die van belang zijn voor dit verhaal goed te verwerken en ze maken er nooit een opsomming van feitjes van maar een soepel lopend verhaal dat toch wel heel Amerikaans aandoet. De Smokkelaar is een boek met een hoog tempo, met een flinke dosis geweld en soms ook nog wel een vleugje humor. Maar het is geen uitschieter en een beetje dertien in een dozijn.