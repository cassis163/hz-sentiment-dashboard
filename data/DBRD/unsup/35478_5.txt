Laat ik maar meteen met de deur in huis vallen: dit is een knetter-knetter-knetter-goed boek. Iedereen die op zoek is naar een hardboiled thriller met literaire kwaliteiten, look no further, want dit absolute pareltje in het genre is alles wat je zoekt!
Voor mij kwam dit overigens niet als een absolute vondst: de boeken van Dennis Lehane zijn eigenlijk zonder uitzondering goed, zowel zijn Kenzie-Gennaro-serie als losstaande romans als 'Mystic River'. Maar zijn allerbeste werk is toch wel de Coughlin-trilogie, de serie die verhaalt over het Amerika in de vroege twintigste eeuw vanuit het perspectief van de gebroeders Coughlin, waarvan er eentje de wet zal dienen (hierover lazen we in het fantastische ‘De infiltrant’) en de ander de wet zal overtreden. Over die laatste, Joe, lazen we al in het kostelijke ‘Nachtleven’ en nu dus ook in deze afsluiter van de trilogie.
Dit boek gaat over de jaren veertig, als Joe Coughlin inmiddels in Florida is opgeklommen tot een gerespecteerd zakenman, die echter nog steeds zeer duidelijke lijntjes met de onderwereld heeft. En dit boek begint ermee dat Joe zich zorgen begint te maken dat alles wel eens verkeerd kan uitpakken, want hij verneemt dat door iemand in het wereldje de opdracht is gegeven om hem te vermoorden.
Wat volgt is een wervelend meeslepend verhaal, dat vanaf pagina 1 tot de laatste pagina niet alleen overtuigt, maar ook vervult met heel veel bewondering. Want Lehane bewijst zich wederom een rasverteller en een fenomenale plotbouwer. En hiermee kon ik eigenlijk niet meer stoppen met lezen tot aan het ijzersterke maar ook zeer dramatische einde. Een absoluut monument, dit boek! Lezen!