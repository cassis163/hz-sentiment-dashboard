Elin heeft, niet zonder reden, een baan aangenomen als therapeute in een tbs-kliniek. Het wordt een zoektocht naar zichzelf......

Met de proloog zit je gelijk midden in het verhaal. Bovendien roept die de nodige vragen op. Vooral de grote vraag 'waar leidt die proloog ons naartoe', 'wat heeft die te maken met het verhaal'? Door die proloog en de flashbacks die je krijgt, blijf je jezelf afvragen wat het een met het ander te maken heeft. Wat is er gebeurt met Elin? Wat zoekt ze? Waarom is haar relatie met haar ouders zo moeizaam? Ilse laat je meedenken en dat is altijd prettig bij het lezen van een boek.

Door heden en verleden af te wisselen krijg je een goede kijk op het leven van Elin en haar familie. Het is wel op te letten in welke tijd je leest. Gelukkig staat dit duidelijk boven elk hoofdstuk aangegeven, maar soms zit je zo in het verhaal dat je er geen erg in hebt.

Het verhaal boeit. Het leven in een tbs-kliniek en de spanning die daar hangt heeft Ilse goed beschreven. De term psychologische thriller vind ik hier geheel op zijn plaats. De manipulatie, de zoektocht naar zichzelf, het leven, het leven in een tbs-kliniek en het label dat je opgeplakt krijgt als tbs'er komt duidelijk naar voren. Ilse weet dit alles met feeling te omschrijven en daardoor voel je als lezer steeds de aanwezige, onderhuidse spanning.

Helaas heb ik geen vergelijking met Ilse haar eerste boek 'Onderkant van de sneeuw', om de simpele reden dat ik niet heb gelezen. Haar schrijfstijl is vlot en beeldend, waardoor je als het ware mee in het verhaal zit, soms letterlijk. Het verhaal is geloofwaardig en goed opgebouwd, ook naar de plot toe. Daar heeft ze me toch op het verkeerde been weten te zetten. Knap!