Journalist Marja Visscher (1951) is directeur geweest bij twee uitgeverijen. Ze heeft een aantal kinderboeken op haar naam staan, maar schrijft tegenwoordig historische romans, waarvoor ze uitgebreid research doet. Eerder verscheen de historische roman ‘Tussen rang en stand’ van haar hand.

De titel van van deze historische roman ‘Maannachten’ verwijst naar een aantal schilderijen van J.B. Jongkind met deze titel. Het verhaal begint in de zomer van 1860 als de 41-jarige Josephine Fesser het schilderij ‘Maannacht’ van Jongkind wil kopen en in de galerie in Parijs kennismaakt met de even oude kunstschilder. Hij is net teruggehaald naar Parijs door zijn kunstenaarsvrienden na een tijdelijk, noodgedwongen verblijf in Nederland. Josephine is onder de indruk van Jongkind en neemt hem al snel onder haar hoede. Jongkind, die aan lager wal is geraakt, voelt zich geborgen bij haar en trekt bij haar in. Terwijl zij hoopt op een meeslepende liefde, is ze voor hem meer een moederfiguur. Ze redt hem meerdere keren uit vervelende situaties en stimuleert hem om zich op zijn schilderkunst te concentreren. Ze ondernemen samen reizen naar plekken waar Jongkind graag schildert. Josephine, die voordat ze Jongkind ontmoette, getrouwd is en een zoon heeft, woont gescheiden van haar man en kind. Samen met Jongkind zoeken ze hen geregeld op, waarbij er een vriendschap tussen beide mannen ontstaat. Ook raakt Jongkind erg gesteld op zoon Jules. Jaren later gaan Josephine en Jongkind bij Jules en zijn gezin in huis wonen. Jongkind en Josephine sterven 9 maanden na elkaar in 1891 en liggen naast elkaar begraven.

‘Maannachten’ is een verhaal over een getroebleerd kunstschilder die aan de wieg van het Impressionisme heeft gestaan en de sterke vrouw die zijn rots in de branding was. Het verhaal neemt je mee naar het Parijs van halverwege de 19e eeuw, maar ook naar andere delen van Frankrijk, zoals Normandië, waar Jongkind graag kwam om er te schilderen. Het geeft een goed beeld van de normen en waarden in die tijd.

Het boek is beschrijft op een liefdevolle manier het niet al te gemakkelijke leven van J.B. Jongkind en Josephine Fesser. Het leest vlot en bezorgt je een paar heerlijke uren leesplezier! Ik geef het boek 5 sterren.