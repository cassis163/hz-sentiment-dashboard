Met Doggerland Misleiding heeft Maria Adolfsson een goed debuut geschreven. Ze woont in Stockholm waar ze werkte als communicatie-expert en persvoorlichter. Voor het verschijnen van het boek zijn de vertaalrechten al verkocht aan 15 landen.

Elk jaar is er op de Doggereilanden een oesterfestival en iedereen viert dit.. Inspecteur Karen Eiken Hornby wordt naast haar baas wakker in een hotel met een kater. Later op de dag krijgt ze een melding dat er een vrouw dood is, dit blijkt de ex van haar baas te zijn die op brute wijze is vermoord. Karen wordt op de zaak gezet.

Het boek komt wat traag op gang, waardoor je snel afgeleid kan raken en je niet echt in het verhaal komt. Toch is het ook geen slecht verhaal. De basis is goed, alleen duren sommige passages te lang, dan wil je door. Wel heeft de schrijfster op die manier een duidelijk omschrijving van de fictieve Doggereilanden gemaakt. Het is zo omschreven dat je er zo naar toe zou kunnen gaan en dat is erg knap. Ook de personages worden goed weergegeven.

Laat je niet misleiden door de achterflap: “De beste Zweedse thriller die ik in lange tijd heb gelezen” Skanska Dagbladet, daardoor kan het een beetje tegenvallen. Het einde maakte veel goed. Er is al aangegeven dat dit het eerste deel in een nieuwe serie is met inspecteur Karen Eiken Hornby, het tweede deel kan deze vast overtreffen, want dat Maria Adolfsson kan schrijven is wel duidelijk.