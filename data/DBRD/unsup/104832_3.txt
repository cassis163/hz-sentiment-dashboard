'De man van Marie' beschrijft op een gedetailleerde manier hoe het leven een andere wending krijgt, na het overlijden van een partner. Als je alleen elkaar hebt, en je jarenlang samen een routine hebt opgebouwd, hoe moet dat dan als het ineens helemaal anders wordt? De oude man loopt verloren in huis en laat zijn hele leven de revue passeren. Met name zijn schuldgevoel voert de boventoon in dit boek. Had zijn leven er anders kunnen uitzien als hij vele jaren geleden niet zo onwrikbaar was geweest? Hoe hebben ook de jaren daarna invloed gehad op zijn relatie met Marie? En hoe moet hij nu verder?

Rudi Hermans neemt de lezer mee, in de gedachten van een oude man die net ontdekt heeft dat zijn vrouw overleden is. Op een bijzondere manier, die soms afstandelijk aanvoelt en soms erg dichtbij, komen we steeds meer te weten over het verleden. De relatie mijn zijn vrouw Marie is getekend door vele kleinere miscopvattingen en één grote, allesoverheersende gebeurtenis.

Als lezer zit je soms tenenkrommend te lezen. Sommige beschrijvingen zijn gewoon pijnlijk genant, en je verwacht niet om ze zo expliciet te lezen in een roman. Ergens schuilt daarin ook de kracht van dit boek. Tussen de regels door ligt namelijk de diepere laag van het boek. Je voelt de schuld van de man, het vervliegen van de jaren die hem geen vreugde brachten. En waarom is het zo gelopen? Er blijft veel over om naar te gissen, en ergens hou je daar ook een onbevredigd gevoel aan over.

Je kan dit boek in één avond uitlezen en nooit meer aan denken, maar je kan dit boek ook in je opnemen en nog een keer lezen om meer te ontdekken. De symboliek in het boek zal voor sommigen een feestmaal zijn en voor anderen in de weg van het verhaal zitten.

Het is een mooie beschouwing van de vergankelijkheid van het leven. Wat zijn de momenten die ons maken tot wie we zijn? Wanneer maken we fouten? Zijn we gelukkig?
Toch moet je als lezer het trage tempo wel weten waarderen. Hermans valt wel regelmatig in herhaling en doordat er maar één (levend) personage is zit er misschien wat weinig dynamiek in het boek.