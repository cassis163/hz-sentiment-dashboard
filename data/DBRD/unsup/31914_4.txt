De Amerikaanse auteur Becky Albertalli veroverde vorig jaar moeiteloos ontelbaar veel lezersharten met haar uiterst charmante Simon vs de verwachtingen van de rest van de wereld. In theorie een boek over een jongen die worstelt met (de erkenning van) zijn geaardheid, in werkelijkheid een tienerrelaas dat voor zowat elke opgroeiende jongere opgaat. Ook in haar tweede boek The Upside of Unrequited, exploreert Albertalli de liefde en bijhorende worstelingen, al slaat ze deze keer een luchtigere toon aan.
Dankzij uitgeverij Blossoms Books en vertaalster Astrid Staartjes kunnen ook de Nederlandstalige lezers kennismaken met de zeventienjarige Molly. Het meisje wordt om de haverklap verliefd, maar op haar eerste kus blijft ze wachten. Aangemoedigd door haar zus Cassie (zelf smoorverliefd op een meisje dat ze tijdens een avondje uit heeft ontmoet) zoekt ze toenadering tot de hippe en verleidelijke Will. Niet gemakkelijk, als je onzeker bent over jezelf. Totaal onverwacht voelt ze zich ook nog eens aangetrokken tot haar schuchtere collega Reid en slaat de besluiteloosheid nog meer toe. Wie zal uiteindelijk haar hart veroveren? En kan ze haar onzekerheid overwinnen?
Met Molly kiest Albertalli voor een warm, herkenbaar en realistisch personage. Geen perfect lichaam, niet buitengewoon begaafd of voorbestemd voor grote daden. Molly is wie ze is, met haar positieve én mindere kantjes. Daarbovenop gaat de auteur voluit voor diversiteit met personages die je zelden tegenkomt in de jeugdliteratuur.  Zo is Molly joods, heeft ze twee moeders en een zus die op meisjes valt. Het mooie is dat Albertalli oog heeft voor de niet altijd begripvolle reacties van de omgeving, maar tegelijkertijd duidelijk laat voelen dat anders ook normaal is.
Net zoals bij Simon hanteert Albertalli een energieke en guitige schrijfstijl waarmee ze moeiteloos elke lezer om haar vinger windt. Vertaalster Astrid Staartjes weet die dynamische stijl feilloos over te hevelen naar de zeer verzorgde Nederlandse vertaling.
Boosdoeners van dienst zijn de luchtige thematiek en de voorspelbare plot. Vlinders in de buik, niet zo populair zijn als je zou willen, die eerste kus... De leeftijdsgenoten van Molly zullen de herkenbare situaties en emoties ongetwijfeld waarderen, maar voor de oudere, meer ervaren lezer, zullen de belevenissen te kinderachtig aanvoelen. Daarbovenop is een glazen bol niet nodig om te weten hoe Molly's avonturen zullen eindigen.
Dankzij de aanstekelijke schrijfstijl en de ongedwongen diversiteit lijken bovenstaande bemerkingen plots ver weg. Uitgever Myrthe Spiteri omschrijft het boek in het voorwoord als een lief, klein verhaal en dat is het ook. De voordelen van onbeantwoorde liefde is net zoals haar hoofdpersonage eerlijk, vertederend en strooit met liefde naar de lezer. De speciaal voor de Nederlandstalige versie ontworpen cover door Lennart Wolfert ziet eruit om door een ringetje te halen en verdient het om in elke boekenkast te staan blinken (nadat je het verhaal in één ruk hebt uitgelezen).