Frank van Pamelen heeft met zijn eerste thriller, ‘De wraak van Vondel’, een boek met internationale potentie gepubliceerd. Dan Brown in historisch Amsterdam, maar dan met zoveel eigens dat er toch minimaal een ‘Gouden Strop’ hoort aan te komen.

‘De wraak van Vondel’ speelt in de achttien uur die voorafgaan aan de troonsbestijging van Willem Alexander. In de Amsterdamse Oude Kerk wordt het lijk van een dichter gevonden. Zelfmoord? Journaliste Maaike van Reede gelooft er niets van. Samen met hoogleraar Huizinga gaat ze op onderzoek. Al snel komen zij een geheim genootschap op het spoor, dat al vanaf de zeventiende eeuw, de tijd van Vondel, bestaat en al even lang werkt aan een groots complot. Zij gaan op zoek naar de cryptische aanwijzingen die her en der in historisch Amsterdam zijn aangebracht.

Wat volgt is een zeer spannend verhaal, waarin het speurdersduo continu wordt tegengewerkt door een niet nader genoemde, maar makkelijk te herkennen prinses en haar kornuiten. De ontknoping is erg verrassend.

In ‘De wraak van Vondel’ heeft Van Pamelen feiten en fictie geraffineerd verweven. Talloze bekende schrijvers komen voorbij: Vondel, Huygens, Multatuli, Verwey, maar ook hedendaagse auteurs. Die worden door Van Pamelen niet met name genoemd, maar hij geeft de lezer voldoende aanwijzingen om zelf uit te vinden wie het zijn. Ook de huidige burgemeester van Amsterdam speelt een prominente rol. En uiteraard de aanstaande koning.

Van Pamelen is bij dit alles ook nog een begaafd stilist. Via professor Huizinga leeft hij zijn liefde voor bijzondere woorden volop uit.

Na lezing van ‘De wraak van Vondel’ krijgt een wandeling door historisch Amsterdam een andere lading. Om dat effect nog te versterken, heeft Frank van Pamelen een gratis app ontwikkeld met vier routes langs de mysterieuze plekken uit het boek. Via de app zijn ook extra hoofdstukken te verdienen.