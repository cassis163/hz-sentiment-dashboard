Becca verhuist van Nederland naar de Verenigde Staten om te gaan studeren. Ze wil ontsnappen aan een verleden dat ze in Nederland heeft achtergelaten. Ze maakt nieuwe vrienden en ontmoet Thor, de quaterback van het football team van de universiteit. Becca kan niet anders, dan hopeloos verliefd worden op deze Amerikaanse halfgod.

Toen ik de kans kreeg om dit boek nog voor publicatie te mogen lezen, hoefde ik niet lang na te denken. Ik had nog nooit een New Adult gelezen, was wel eens in een buitenlandse NA begonnen, maar op de een of andere manier pakte het me niet. Totdat ik dit boek las.

Ik hou van romantische verhalen. Dit is zo'n verhaal. Ik hou van sterke persoonlijkheden, die vindt je ook terug in dit boek. Je gaat zelfs van de overige personages houden, omdat ze zo zichzelf zijn. En ik hou van prachtig omschreven gevoelens, beeldende zinnen zodat ik het verhaal kan zien en van zinderende scenes die ervoor zorgen dat ik het boek af en toe met gloeiende wangen even moet wegleggen om weer op adem te komen. Een verhaal met een boodschap, een onderliggend thema. Dit boek heeft het allemaal.

Het verhaal begint direct. Geen saaie inleiding, maar Lis Lucassen trekt je direct in het verhaal met de openingsscene. Becca is onzeker, in een nieuw land op zoek naar een nieuw leven, maar komt er al snel achter dat het verleden je nu eenmaal maakt wie je bent en dat ook dat stukje bij jou hoort of je dat nu wilt of niet. We hoeven niet lang te wachten op Thor. En geloof me, hij is een echte Thor... De kracht straalt van zijn zinnen af, Lis heeft hem een eigen geluid gegeven, en het maakt niet uit wat hij zegt, ik smelt. Het leukste vond ik de bijnaam 'Dutch' die hij Becca geeft, het geeft ook direct de verhouding tussen beide weer. Ondanks de ruwe bolster heeft hij een blanke pit en halverwege het boek had ik een serieuze crush. Dat was lang geleden. Doe mij ook een Thor, please.
De plotwending zag ik ook niet aankomen, ik ben echt gaan teruglezen om te kijken of ik echt iets gemist had. Knap, Lis.

Geen recensie zonder een puntje van aandacht: er worden veel serieuze thema's aangestipt, het was ook prima geweest om maar een onderwerp te kiezen en dit iets meer uit te diepen.

De scenes zijn mooi, beeldend en zinderend, en Lis weet precies de juiste dosering aan te brengen, waardoor je wel verder moet lezen, een regelrechte pageturner. Diversiteit is in het verhaal verweven, waardoor het natuurlijk aanvoelt en het voelt veel meer dan alleen maar een romantisch verhaal door het onderliggende thema en de wendingen die het verhaal neemt. Ik moest serieus een traantje wegpinken. Kortom, het is een boek dat je niet wilt missen, een Nederlandse New Adult met een eigen stijl en personages die van de pagina's knallen.

Met Grenzeloos heeft Lis Lucassen de toon gezet voor de Nederlands New Adult. Ze heeft een regelrechte bestseller geschreven met personages die nog lang na blijven spoken in je hoofd, omdat je gewoon geen afscheid wilt nemen. Wat een knaller van een boek!