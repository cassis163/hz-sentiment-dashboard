Verheerlijking van stupiditeit, de media voorop, is een thema waar in zijn algemeenheid best eens over nagedacht mag worden. De moordenaar heeft een punt. Moorden om domheid en banaliteit aan de kaak te stellen is een ander punt, onacceptabel, misdadig. Het team Torkel, Ursula, Billy, Vanja, Sebastian en een paar minder prominent aanwezigen moet uitzoeken wie de moordenaar is. Hoe hij te werk gaat is snel duidelijk. Maar heeft hij nog meer kandidaten in petto? En waar is hij?
Techneut Billy speelt een belangrijke rol in het onderzoek. Zijn bedrevenheid in het duiden van door gsm's achtergelaten sporen, mastgegevens en dergelijke, is zo waardevol dat de dader weldra gepakt kan worden. Of toch niet?

In Billy's privéleven gaat het een stuk minder voorspoedig. Pasgetrouwd, maar niet gelukkig. Met Vanja gaat het ook niet goed, zij wil haar moeder Anna nooit meer zien, is kwaad op 'vader' Valdemar en heeft moeite met Sebastian. Sebastian kan zijn draai niet vinden. Ursula is eenzaam. Torkel is van de vaste club de enige die de zon ziet schijnen.
Het soapgehalte is flink hoog, maar niet storend en in zekere zin vermakelijk. Het hoort er nu eenmaal bij in de boeken van Hjorth Rosenfeldt en De test is daar geen uitzondering op. De auteurs balanceren op het randje van precies genoeg of net te veel privésmeuïgheid. Méér moet het beslist niet worden.

Michael Hjorth en Hans Rosenfeldt zijn rasvertellers. Hun aangename schrijfstijl staat garant voor leesplezier. Ook dit deel van de Bergmankronieken kent weer een interessant thema.
De afronding van het onderzoek verdient niet de schoonheidsprijs, want te makkelijk. De heldendaad van Sebastian, tegen het eind van het boek, is verrassend, zo kenden we hem nog niet.
Het laatste hoofdstuk hakt erin! Hoe verder?

[spanning 4, plot 3, schrijfstijl 5, leesplezier 5, originaliteit 4, psychologie 4]

Advies
Lees vanwege de persoonlijke ver- en ontwikkelingen de Bergmankronieken in chronologische volgorde:
1. Wat verborgen is
2. De discipel
3. Het familiegraf
4. Het stille meisje
5. De test