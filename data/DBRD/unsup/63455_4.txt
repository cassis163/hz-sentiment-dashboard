Van Overamstel Uitgevers mocht ik de psychiatrische roman UP van Myrthe van der Meer vooruit ontvangen. Op deze dag (25 februari) verschijnt UP.

Welkom in de wondere wereld van de psychiatrie. UP is het vervolg op het succesvolle autobiografische debuut PAAZ van Myrthe van de Meer (1983). Ondanks dat ondergetekende PAAZ niet gelezen heeft is UP heel goed “los” te lezen.

Emma heeft Asperger en is voordat dit vastgesteld werd behandeld op de PAAZ. Inmiddels heeft Emma haar leven weer op de rit staan met de nodige medicatie. Opgewekt gaat ze naar het eindgesprek met haar psychiater. Ze is ervan overtuigd dat het goed met haar gaat maar de plaatsvervangende arts denkt daar heel anders over. Voor ze het beseft is ze wederom opgenomen op de psychiatrische afdeling van het ziekenhuis. Emma raakt verstrikt in de wirwar van haar “hersenspinnen” en probeert te ontdekken wat hiervan de oorzaak is. Haar psychiater heeft hier wel een verklaring voor en stelt een nieuwe diagnose vast. Met behulp van haar vriend Sergei, de gesprekken met haar medepatiënten, verpleging en juiste medicatie krabbelt ze langzaam weer uit het zwarte gat.

De schrijfster heeft de sublieme gave om met de nodige zelfspot haar ervaringen in de psychiatrie helder en duidelijk op papier weer te geven. Haar vlotte pen beschrijft de ups en downs van Emma zo puur en eerlijk. UP is zeker een aanrader voor lezers die graag realistische verhalen lezen en geïnteresseerd zijn in het gecompliceerde menselijke brein. UP is een (h)eerlijk boek. ****