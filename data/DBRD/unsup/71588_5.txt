Een lichte koude huivering is al weer het derde boek van de nieuwe koningin van de suspence Karin Slaughter, en het tweede boek dat dit jaar is verschenen. De uitgever heeft het begrepen: Slaughter is hot!

Ook in deel 3 volgen we in zeven dagen de gebeurtenissen in de levens van Sara Linton, kinderarts maar in dit boek fulltime patholoog anatoom, Jeffrey Tolliver, de hoofdinspecteur van politie en Lena Adams, voormalig politieagente en nu werkzaam bij de beveiliging van de campus van de plaatselijke universiteit. Inmiddels oude bekenden voor zij die ook de eerste twee delen hebben verslonden In dit boek werkt Lena zich steeds verder in de nesten en moet Sara alle zeilen bijzetten om niet ten onder te gaan aan de werkdruk en enkele persoonlijke tegenslagen.

Karin Slaughter is er wederom met verve in geslaagd een topthriller neer te zetten. Gestaag, maar zeer doelbewust schrijft ze toe naar een knappe, zeer onverwachte ontknoping. Het verhaal is meer dan spannend en de karakters hebben diepgang. De zorgelijke toestand van Lena grijpt je bij de keel, het eindeloze gekibbel tussen Jeffrey en Sara is bij vlagen lachwekkend.

De titel is een understatement als je het hebt over de emoties die je gedurende het verhaal om je oren krijgt. Kippenvel... en een lichte koude huivering.