‘Joy’ is het thrillerdebuut van de Nederlandse Marjan van den Berg. Naast haar werk als auteur is zij freelance journaliste. Vooraleer de eerste stappen in de wereld van de thriller te zetten, schreef van den Berg vooral aan haar romanreeks over Sanne, een reeks die momenteel dertien delen kent. Het is afwachten of er nog meer verhalen over Sanne komen, want momenteel wordt er gewerkt aan ‘Eva’, thriller nummer twee.

Hoofdpersonage van het boek is kunstenares Joy. Op een dag maakt deze vijftiger kennis met een groepje mannen die een jachtevenement bij haar man Stefan geboekt hebben. Tot haar grote schrik herkent ze één van de stemmen, een stem die bijzonder nare ervaringen uit het verleden oproept. En dus is het tijd voor wraak, haar kwelduivels van weleer hebben nu immers een gezicht gekregen.

En daarmee is duidelijk dat wraak het thema van dit boek is. Als thema niet echt origineel, maar gelukkig is de invulling die van den Berg eraan gegeven heeft dat wel. Compleet vernieuwende thema’s of invalshoeken zullen we nog maar zelden tegenkomen, dus de originele setting en verloop van het verhaal zijn hier doorslaggevend.

Het is duidelijk waar het verhaal heen moet, Joy wil wraak en zal die krijgen. De manier waarop is vrij verrassend, al gaat alles net iets te vlotjes. Het verhaal wordt heel duidelijk uiteengezet, zonder een overvloed aan personages, nergens verlies je de draad. Op het eind heeft de auteur nog een verrassing in petto, iets wat door de lezer altijd geapprecieerd wordt.

Heerlijke schrijfstijl, eenvoudig en duidelijk. Veel korte hoofdstukken, de verhaallijn afgewisseld met heel wat dialoog. Taalliefhebbers zullen blij zijn dat dit thrillerdebuut niet bol staat van de taal- en spelfouten.

Echt spannend is ‘Joy’ niet en dat is jammer voor een boek dat als thriller door het leven gaat. Je gaat als lezer niet op zoek naar een dader en/of zijn motieven, er is ook geen bloeddorstige killer aan het werk, al bij al fietsen we net iets te makkelijk door de ‘wraakacties’ van hoofdpersonage Joy.

Leesplezier 5, Spanning 3, Originaliteit 4, Schrijfstijl 4, Plot 4