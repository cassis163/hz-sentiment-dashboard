De Krokodilvogel heb ik van het Thriller abonnement van Bruna ontvangen: een boek met een mooie cover, welke ik zeker in de winkel ook opgepakt zou hebben.

Er is een moord gepleegd in een appartementencomplex in Kopenhagen, de jonge vrouw wordt gevonden door een oude medebewoner. Jeppe en Annette zijn het aangewezen duo om de moord op te lossen. Al snel blijkt dat een gepensioneerd medebewoonster, Esther, bezig was met het schrijven van een manuscript voor een thriller. De moord blijkt eng veel overeenkomsten te hebben met het manuscript van de oude vrouw.

Een goed geschreven thriller met een sterk plot. Al snel stapelen de verdachten zich op, de lezer wordt lang in het ongewisse gelaten wie de moord gepleegd heeft en vooral waarom op deze gruwelijke manier. Rechercheur Jeppe heeft de leiding over het moordonderzoek, en zijn karakter wordt gaandeweg in het verhaal goed onderbouwd. De andere helft van het duo, Annette, blijft qua karakterbeschrijving wat op de achtergrond, dat had wat mij betreft nog wat uitgebreider gemogen. Wie weet leren we haar in de volgende delen wat beter kennen. Ik heb begrepen dat er al meerdere delen in deze serie uit zijn, maar nog vertaald moeten worden. Je leeft erg mee met met Esther, de schrijfster van het manuscript, ze wordt beschreven als een lieve, alleenstaande oude vrouw met een verdrietig verleden. Tot bijna het eind blijft het de vraag wat het manuscript met de moord te maken heeft.

Een bijzonder spannend verhaal is het niet, maar de thriller heeft wel een originele insteek: fictie en waarheid lopen door elkaar door middel van het manuscript van de oude vrouw. Wat is echt gebeurt en wat niet? Het verhaal leest lekker weg, zakt misschien een beetje in in het midden, maar eindigt heel sterk. Ik ben zeker benieuwd naar de volgende delen!