MIJN MENING OVER DE UITSTRALING VAN HET BOEK IN HET ALGEMEEN:

De cover geeft de inhoud van het boek prachtig weer, zowel qua kleur als afbeelding. Op de cover staat te lezen: Verrassend verhaal voor volwassenen van de internationale bestsellerauteur van Als ik blijf. Dat maakt nieuwsgierig en is veel belovend.

MIJN MENING OVER DE INHOUD VAN HET BOEK:

Het boek heeft korte hoofdstukken wat ik persoonlijk erg prettig vind. De auteur heeft een prettige schrijfstijl en het verhaal leest als een trein. Het is moeilijk om te stoppen met lezen. Zeer boeiend, mede omdat het zo herkenbaar is. De karakters m.n. van de hoofdpersoon Maribeth en haar echtgenoot Jason worden goed uitgediept. Je leert deze mensen en hun karakters echt goed kennen. Je verafschuwt ze of omarmt ze.

Denk dat veel vrouwen zich zullen herkennen in deze roman: echtgenote, moeder, carrière, organiseren van van alles en nog wat, problemen oplossen, denken voor iedereen, beslissingen nemen, denken perfect te moeten zijn, dat ze onmisbaar zijn, van hot naar her rennen en geen tijd voor zichzelf vrijmaken. Bovendien een echtgenoot waarvan ze vindt dat hij zich nergens iets van aantrekt, problemen gemakkelijk afdoet met de woorden: alles komt goed.

Als Maribeth hals over kop vertrekt en haar gezin achterlaat met slechts een kort briefje voor haar echtgenoot verandert er heel veel voor beiden. Ze komt erachter dat ze niet weet wie ze echt is, door adoptie niet weet waar haar roots liggen en wil ze dit wel weten?, vragen als wat wil ik, wie ben ik en wat kan ik achtervolgen haar. Ze kent angsten en onzekerheden en moet leren hier mee om te gaan.
In Pittsburgh ontmoet ze een aantal nieuwe mensen die na een paar weken goede vrienden van haar worden en waar ze veel steun aan heeft, maar ook van leert. Tot inzicht komt. Ze voelt zich erg kwetsbaar in meerdere opzichten. Is haar echtgenoot wel de man die zij denkt dat hij is? Is haar vriendin wel zo’n goede vriendin? Welke moeder laat haar kinderen in de steek? Welke geheimen dragen mensen met zich mee en hoe zijn die ontstaan?

Het verhaal wordt verteld met humor, een lach en traan. Geeft een goed beeld van de huidige moderne vrouw, die zoveel keuzes kan en mag maken dat het vaak gecompliceerd wordt of lijkt, want uiteindelijk blijft ze verantwoordelijk voor haar keuzes. Maar staat ze er ook echt alleen voor of is praten, delen van gevoelens en van gedachten wisselen met haar echtgenoot, elkaars kwetsbaarheid accepteren en respecteren de beste therapie die er is? Leer je elkaar daardoor beter kennen, begrijpen en waarderen? Is vergeving mogelijk? Kan haar echtgenoot haar verrassen?

Een prachtig ontroerende roman over het dagelijkse leven zoals veel vrouwen dit ervaren. Over echte liefde, kwetsbaarheid, groeien, vallen en weer opstaan. Kortom jezelf en je partner opnieuw ontdekken. Heb dit boek met veel plezier gelezen, er van genoten en soms een traantje weggepinkt.