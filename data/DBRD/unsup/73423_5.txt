Anthonie Holslag koos voor ‘Ronny en het Grote Spinnenweb’ een uiterst actueel en veelbesproken onderwerp, namelijk pestgedrag onder kinderen.

Het verhaal gaat over Ronny. Ronny is een spin; een gewone spin. Hij is echter kleiner dan zijn soortgenoten en daarmee wordt hij gepest. Dat maakt hem verdrietig en boos en hij besluit op een dag wraak te nemen. Maar dan gebeurt er iets wat hij niet verwacht... Hoe gaat een spin om met de buitenwereld? Wat moet hij doen om te vechten tegen het gevoel van wraak? Lijken spinnen niet erg op mensen? Lukt het hem om het allergrootste spinnenweb ooit te maken?

“Toen Ronny op een nacht werd geboren, had hij ineens negenenveertig zusjes en broertjes. Terwijl Ronny opgroeide, bleek hij de kleinste van allemaal. Zijn broertjes en zusjes vonden dat maar raar. Ze plaagden hem en zeiden: Kijk eens hoe klein Ronny is! Hij is veel te klein om een bosspin te zijn.”

‘Ronny en het Grote Spinnenweb is een prachtig leesboekje voor kinderen van 6-9 jaar met als thema pesten. Een actueel thema waar door volwassenen veelvuldig over wordt gesproken, maar wat voor kinderen die er het slachtoffer van zijn, alleen maar traumatisch is. Zij hebben nauwelijks weet van het feit dat ‘grote mensen’ daar zoveel woorden (en te weinig daden) aan vuil maken. Dat maakt dat dit boekje een groot maatschappelijk belang heeft.

“Ze lachten hem uit. Soms gooiden ze kleine takjes of steentjes naar hem. Ronny vond dat natuurlijk vervelend. Het maakte hem verdrietig.”

Kinderen zullen zich identificeren met spin Ronny en zullen spelenderwijs lering trekken uit zijn verhaal, zijn weerbaarheid en zijn kwetsbaarheid.

“Zo had Ronny een nieuw plan gesmeed. Een verschrikkelijk plan! Maar als je boos bent, bedenk je soms verschrikkelijke plannen. Ronny vergat de belangrijkste les die zijn moeder hem had willen leren: Je moet in jezelf geloven. Wees jezelf. Dat kan niemand je afnemen.”

De fijne schrijfstijl van Holslag past prima bij de leeftijdscategorie waar dit boekje voor bestemd is en het verhaal wordt nog beeldender gemaakt voor de jonge lezers door de werkelijk prachtige illustraties van Gidion van de Swaluw.

Chapeau Holslag; chapeau Van de Swaluw. Jullie hebben samen een prachtig kinderboek afgeleverd.

Over de auteur en de illustrator
Anthonie Holslag is geboren in Amsterdam, maar bracht zijn tienerjaren door in de Verenigde Staten. Holslag heeft al diverse boeken en bundels op zijn naam staan. De meest recente zijn de gedichtenbundel ‘Een flinterdunne reflectie’ en zijn debuutroman ‘Toevluchtsoord’. Naast schrijven geeft Anthonie Holslag ook (internationale) lezingen en voordrachten en is zowel docent bij de UvA, UU, UT en HvA.

Gidion van de Swaluw maakt fantasy-, horror- en sciencefictionillustraties en wordt onder andere geïnspireerd door H.R. Giger. Hij gebruikt een mix van media waaronder houtskool, acryl, aquarel, balpen en tekentablet.

Uitvoering
Blop Uitgeverij
ISBN10 9081812181
ISBN13 9789081812184
Hardcover, 47 pagina’s
Illustraties Gidion van de Swaluw

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/