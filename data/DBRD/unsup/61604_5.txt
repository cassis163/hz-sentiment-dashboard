Fantastisch boek waarin een belangrijke rol is weggelegd voor de Nederlands-Japanse handelsbetrekkingen aan het eind van de 18e eeuw. Wat een research zal Mitchell hiervoor hebben gepleegd!! Bewondering om te beginnen al daarvoor.

In dit boek vertrekt de ‘Domburger’ Jacob de Zoet naar de factorij Deshima, een eilandje voor de kust bij Nagasaki in Japan. Het is de enige handelspost die toegang geeft tot het geïsoleerde Japan. Jacob moet er de financiële boeken controleren van de VOC en door zijn eerlijkheid, directheid en rechtlijnigheid komt hij in conflict met collega-landgenoten. Ook raakt hij tot over zijn oren verliefd op de Japanse vroedvrouw Orito Aibagawa. Na het overlijden van haar vader komt Orito terecht in een dubieus klooster van de orde van de belangrijke abt Enomoto. Door allerlei verwikkelingen komen de tolk Uzaemon Ogawa en later Jacob er achter wat er gaande is in dat klooster en worden er reddingsacties opgezet.
Verder is er ook nog de aanval van de Engelsen onder aanvoering van Penhaligon met zijn schip de Phoebus. De aanval wordt onbedoeld op onvergetelijke wijze afgewend door Jacob!!!

Tot zover het verhaal wat nog veel, veel meer omvat maar dat is erg lastig na te vertellen, dat mogen jullie zelf ontdekken.
Een geweldig boek met een ware held als hoofdpersoon (al denk je soms anders), ook verder zeer bijzondere personen en gebeurtenissen, met een helder beeld van hoe het toeging in dat geïsoleerde gebiedje en natuurlijk met mooi, heel mooi taalgebruik.
‘Night insects trill, tick, bore, ring; drill, prick, saw, sting’
‘Drizzle hisses on the roofs’

Tot slot een bijpassend weetje wat ik ergens pas las of hoorde:
Mitchell woonde enige tijd in Japan en zegt: ‘je blijft altijd een vreemdeling en daardoor kom je in een isolement’ Omdat hij erg op zichzelf was aangewezen toen, kreeg hij de discipline om te gaan schrijven. Gelukkig maar!!!