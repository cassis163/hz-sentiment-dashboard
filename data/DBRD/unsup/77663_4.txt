Achterflap

Tom is een 29-jarige wiskundenerd en op zoek naar een vriendin. Hij heeft uitgerekend dat er in zijn woonplaats Berlijn precies zes vrouwen zijn die aan zijn criteria voldoen. Om zijn zoektocht te vergemakkelijken schrijft hij zich in op een datingsite: wiskundige algoritmes hebben hem immers tot dan toe nog nooit teleurgesteld. De datingsite vindt Lisa voor hem. Op de date verschijnt echter haar excentrieke moeder. Lisa leert hij per toeval ergens anders kennen: ze blijken op dezelfde baan te hebben gesolliciteerd. Door goedbedoeld advies van zijn zwanger verliest Tom langzamerhand zijn grip op de situatie. Zal hij het hart van Lisa kunnen veroveren?

Auteur

Monika Peetz (1963) studeerde aan de universiteit van München en werkte als dramaturg en redacteur bij de Bayerischer Rundfunk. Sinds 1998 schrijft ze scenario’s voor grote tv-producties in Duitsland en Nederland. Met haar debuutroman, De dinsdagvrouwen, brak ze internationaal door en de vertaalrechten werden verkocht in vijfentwintig landen. Monika Peetz woont met haar gezin in Amsterdam.

Mijn mening

Allereerst wil ik bol.com bedanken voor het recensie-exemplaar. Ik mocht dit boek lezen en recenseren als chicklit recensent voor het bol.com leesmagazine.

In Uitgerekend wij volgen we het leven van Tom, een man die de 30 ziet naderen en nog steeds single is. Het wil maar niet lukken de perfecte vrouw te vinden. Op zich niet zo gek want Tom heeft berekend dat er in zijn stad maar zes vrouwen zijn die voldoen aan al zijn criteria.

Voor Tom is het hele leven een grote wiskundige som die hij wil oplossen. Omdat het vinden van een vrouw niet wil lukken schrijft hij zich in op een datingsite die het matchen ook doet aan de hand van wiskunde. De perfecte match voor Tom, tenminste dat zou je zeggen.

"Ik had geen nerdbril met dikke glazen nodig om eruit te zien als een kikker die niemand wilde kussen."

Tot Tom’s verbazing komt de datingsite met een match van haar liefs 94%. Tom is vastberaden de ontmoeting een succes te laten worden.

"Ditmaal, dat bezwoer ik mezelf, ging ik alles op alles zetten om van één plus één ook echt één te maken."

Maar wanneer niet Lisa, maar haar vreemde moeder op de date verschijnt is Tom niet meer zo zeker van zijn succes.

Ik ben blij verrast door dit boek. Het is een leuke, vlotte roman vol met zelfspot en dubbelzinnige grappen die mij wel liggen. Het doet enigszins denken aan momenten uit de tv-serie The big bang theory, waar je mee kijkt met een viertal nerds. Peetz heeft er totaal geen moeite mee haar personage eerlijk, oprecht maar ook grappig te laten zijn, waardoor je Tom direct al een warm hart toedraagt.

"Jammer dat ik niet een beetje homo was. Nico klonk oprecht."

Elk boek heeft vaak een sterk punt. In dit boek is dat voor mij echt de humor en zelfspot. I love it!

Wat ook heel leuk is, is dat veel hoofdstukken een wiskundig trekje hebben, bijvoorbeeld een verwijzing naar een getal. Hierdoor blijft het onderwerp steeds terug komen. De hoofdstukken zijn vrij kort. Hierdoor val je van het ene moment zo in het andere. Aangezien het leven van Tom vrij turbulent is, race je als het ware mee op zijn achtbaan.

Ik heb genoten van het boek Uitgerekend wij, en ik beveel het zeker aan voor liefhebbers van een vlotte roman, vol grappen en tederheid.