Absolute aanrader voor urenlang leesplezier
Een prachtig boek. Eerst al die omslag, een vermelding waard: kleur, afbeelding, typografie! Het is als poëzie voor je ogen.
Dan het verhaal. Uniek weergegeven. Als begin lees je het eind, klaar zou je zeggen, maar dat is allerminst het geval. Dat eind-aan-het-begin is nl zo ongebruikelijk dat je als lezer wilt weten: “Hoe kan dit?”
Dan valt op dat het verhaal in delen is geschreven met elk eigen jaartallen. Daar zit een deel van de clou, de tijdlijn loopt nl terug.
Je moet als lezer oplettend blijven want de schrijfster geeft in elk deel subtiele hints als delen van de puzzel. Emily en Robbie ( de beide hoofdpersonen in deel 1 rond de tachtig jaar) moeten heel veel over hebben voor hun liefde voor elkaar. Maar waarom wordt Emily door haar family verstoten? Was dat zo’n ernstig conflict? De jaartallen zijn hierin erg belangrijk.
Prachtig wordt beschreven in deel 1 hoe Robbie zijn beginnende dementie beleeft. “.. Het was als een mist die je zomaar ineens besloop tot je geen hand voor ogen meer kon zien..” Dit ontgaat ook Emily en haar zoon Adam niet. Het begint meerdere mensen in het dorp op te vallen. Als ze hierover met Robbie spreekt, zegt hij: “Ik wil niet dat jij voor mij moet zorgen Emily!”
Christopher komt in deel 1 ter sprake, als overlijdensbericht. Conclusie van Emily en Robbie: Dan weet nu niemand het meer? Nu zijn we vrij? Ze zullen ons niet meer veroordelen. Iedereen die dat doet is dood!
Wat voor groot geheim, wat voor groot verdriet of drama ligt hierin verscholen? Het is duidelijk dat beiden een geheim hebben en het kost wat kost ook geheim willen houden. “… Soms is heeft niemand baat bij de waarheid. Moet je die dan maar naast je neerleggen? Dat hebben wij toch ook gedaan? Woorden komen uit een schimmige, donkere hoek …” in het hoofd van Robbie.
Binnen de tekst moet je als lezer heel alert blijven op die kleine aanwijzingen. Dat maakt het lezen van deze roman wel erg spannend, je wilt doorlezen… je wilt weten wat het geheim is, wat zit er in dat donkere verleden?
Op het moment dat je bijna aan het einde bent en denkt: nu heb ik alle spannende onthullingen wel gehad, dan gebeurt er echt iets, dan pas komt de clou, het geheim!
Wat ontzettend knap dat de schrijfster zo lang de spanning kan vasthouden en opbouwen naar het eind. Het is een absolute aanrader voor urenlang leesplezier! Het genieten van de mooie tekst en speuren naar sporen in die tekst!