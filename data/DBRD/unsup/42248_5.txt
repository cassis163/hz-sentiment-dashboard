Maarten Brugman is de hoofdpersoon in ‘De Stem’. Maarten is een wat sullige, ingedutte, gescheiden man die op een bepaald ogenblik een stem gaat horen die hem de weg wijst richting een minder saai bestaan. Hij wil in eerste instantie niets weten van De Stem, maar wanneer hij merkt dat De Stem hem adviezen geeft waar hij daadwerkelijk iets aan heeft, accepteert hij De Stem en geeft haar zelfs een naam: Amelie.

Amelie geeft hem op geestige wijze advies, onder meer over hoe hij zijn aantrekkelijke leidinggevende –Lisa- zou kunnen veroveren. Lisa krijgt van haar baas een voorstel voor een nieuw project; een project dat in de relationele sfeer grote veranderingen met zich meebrengt en betrekt Maarten daarin.

“Wonderlijk genoeg ben ik wakker voordat de wekker afgaat en ik snoer het onding vroegtijdig de mond. Ik rek me uit en ben verbaasd over het gevoel van welbehagen door de warme lakens, die als een veilige cocon om mijn lijf zijn gewikkeld.”

In de ‘De Stem’ lopen verschillende verhaallijnen parallel aan elkaar waarbij diverse personages om beurten de hoofdrol krijgen toebedeeld.
De personages in de diverse andere verhaallijnen variëren van duister tot misdadig en hebben uiteindelijk allemaal op een of andere wijze met elkaar, met Maarten of met Lisa te maken.

“Natuurlijk weet ik best dat er iets moet veranderen in mijn leven, maar dat kun je niet forceren. Het kost tijd. ‘Luister, als je klaar bent om uit je lethargische staat te stappen dan roep je maar. Tot die tijd heb ik wel iets beters te doen. Tabee’! De woorden van de Stem galmen nog na als de conducteur de glazen klapdeuren openduwt en licht slingerend mijn kant op loopt.”

Een uiterst ingenieus en origineel verhaal over relaties, fraude, machtsmisbruik, intriges, verleiding en vriendschappen. Een fraaie roman die neigt naar een psychologische thriller.

Esther debuteerde in 2017 met ‘Wervelstof’. Met het schrijven van ‘De Stem’ bewijst de auteur van diverse markten thuis te zijn, want ‘De Stem’ is van een totaal andere orde als haar eerste boek. Haar schrijfstijl is sprankelend en verfrissend; het thema uiterst origineel. De royale dosis humor maken ‘De Stem’ tot een waar leesgenoegen.

De lezer die van een spannend verhaal vol intriges, een vleugje erotiek, humor en psychologische spelletjes houdt, zal smullen van dit boek!

Over de auteur
Suzanna Esther (1966) is auteur, columnist, publicist, blogger en kunstenaar. Zij woont vanaf haar 16e in Amsterdam. Oorspronkelijk komt Suzanna uit Amstelveen. Op haar 24ste gaat zij naar Amerika waar zij een jaar verblijft. Op haar 30ste verhuist Suzanna naar Frankrijk waar zij zes jaar woont.

Als jong meisje leest Suzanna al veel en op haar tiende begint ze dagelijks een dagboek bij te houden. Haar passie voor taal zet zij later om in de studie Literatuurwetenschap en nadien, door haar interesse in het analyseren van het leven en de mens, in een studie Psychologie.

Sinds drie jaar schrijft zij voor publiek op diverse fora, blogs en social media. In 2016 besluit zij een eerder verhaal, dat zij als kort verhaal/serie had geschreven, uit te werken tot een boek met de titel 'Wervelstof'. Dit boek is in maart 2017 uitgegeven door uitgeverij Ambilicious.

Uitvoering
Futuro Uitgevers
ISBN 9789492221940
Paperback, 176 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/