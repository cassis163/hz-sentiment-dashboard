Korte inhoud:

De grootvader van Jacob overlijdt op een mysterieuze wijze. Jacob heeft altijd al een bijzondere band gehad met zijn grootvader, die hem verhalen vertelde over de bijzondere kinderen van mevrouw Peregrine en hem allerlei foto's toonde van hen. Jacob is vastberaden om te achterhalen wat zijn grootvader bedoelde met zijn laatste woorden en reist af naar een eiland in Wales samen met zijn vader om meer te weten te komen. Jacob vindt het oude huis waar zijn opa gewoond heeft en dan ontdekt hij wat zijn opa bedoelde met zijn laatste woorden...



Mening:

Ik ben helemaal in de ban van Ransom Riggs' verhaal en wil ook graag de rest van deze trilogie lezen (Hollow City en Library of Souls). Het verhaal komt wat traag op gang met de dood van zijn grootvader en het feit dat dit psychische problemen bij Jacob heeft veroorzaakt, waardoor hij naar psychiater Golan moet om over zijn verleden te praten. Dit is natuurlijk wel essentieel voor de rest van het verhaal, maar het had wat ingekort kunnen worden.

Eenmaal het verhaal helemaal op gang was, was het leuk om beetje bij beetje de bijzondere kinderen te leren kennen. Het concept dat Ransom Riggs heeft gecreëerd is zeer origineel en zorgt voor een goed verhaal. Jacob komt namelijk terecht in een soort van lus waar de bewoners van die lus iedere keer dezelfde dag, 3 september 1940, herbeleven om te voorkomen dat schepsels en hulsels hen vinden. In die lus leven de bijzondere kinderen van mevrouw Peregrine in een beschermde en veilige omgeving, weg van de schepsels en hulsels.

Het verhaal bevat zowat alle ingrediënten die een goed verhaal nodig hebben. Er is een liefdesverhaal dat zich afspeelt tussen Jacob en Emma, één van de bijzondere kinderen, die zijn grootvader goed gekend heeft. Verder is er ook veel mysterie en spanning en is er ruimte voor een vervolg, waar ik enorm naar uitkijk. Het verhaal is ook speciaal, omdat er een afwisseling is tussen tekst en foto's van de bijzondere kinderen. Door die foto's helpt de auteur om een beeld te scheppen van de kinderen en neemt hij wel ergens de ruimte om zelf te gaan fantaseren weg, maar het is wel een zeer leuk gegeven.

Ransom Riggs is naast auteur ook een filmmaker en je merkt dit wel aan het verhaal, want het is zeer filmisch geschreven. Het zorgt ervoor dat het boek eventueel verfilmd kan worden, wat nu ook gebeurd is door Tim Burton. De film wordt verwacht in het najaar van 2016 en ik kijk er al enorm naar uit. (Link naar trailer: https://www.youtube.com/watch?v=tV_IhWE4LP0)