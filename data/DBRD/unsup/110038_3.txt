Ontroerend, dat was zeker wat ik bij het boek verwachtte. Die verwachtingen klopten ook, maar hoe kan dat ook anders met zo’n heftig onderwerp. Kindermishandeling is een ontzettend heftig onderwerp, maar desalniettemin wel een ongelofelijk belangrijk onderwerp omdat het helaas te vaak nog de harde realiteit is. Sarah Armstrong heeft hiermee dus zeker een onderwerp te pakken dat raakt.

Geraakt, dat ben ik zeker door het boek. Wel had het boek van mij wat meer diepgang mogen hebben. Het gehele boek wordt belicht vanuit het perspectief van Anna, wat ik wel jammer vond. Ik snap dat de 5 jarige Charlie alles vanuit een heel ander perspectief bekijkt en veel dingen heel anders ziet omdat ze nog zo jong is. Maar juist dat grote verschil zou het boek veel meer diepgang hebben gegeven naar mijn idee en daarnaast zou het boek me door de afwisseling in de oogpunten van Anna en Charlie denk ik veel meer geraakt hebben. Ik miste dat nu een beetje, buiten het feit dat Charlie me als personage zeker wel raakte wat ook grotendeels te maken heeft met de omstandigheden waarin ze zich verkeerd in het boek.

Ondanks dat vond ik het wel een heftig boek, maar vind ik de boodschap wel ontzettend belangrijk. Het heeft me ook aan het denken gezet en ik denk dat dat ook de bedoeling was van Sarah Armstrong. Dit vind ik echt een geweldige zet van haar, want het is echt goed om eens na te denken wat je zelf zou doen in zo’n situatie. Zou je ingrijpen om een ander te helpen of laat je de situatie aan zijn lot over uit eigenbelang? Ik denk dat het belangrijk is met zo’n onderwerp om mensen hierover aan het denken te zetten dus daar heeft Sarah Armstrong zeker goed over nagedacht!

Toch miste ik wel wat spanning in het boek, zelf lees ik over het algemeen Thrillers dus dit kan ook liggen aan het verschil in genre, maar ik denk dat dat ook deels lag aan de snelle opbouw. Je zit er meteen in, maar daarna bouwt het boek zich zo snel op dat ik de spanning wat vond wegzakken naarmate ik verder las en dat vond ik jammer. Ik denk dat het boek namelijk veel meeslepender had kunnen worden als de schrijfster het boek wat anders had opgebouwd, binnen dit onderwerp liggen namelijk wel veel kansen!

Ik zou het boek buiten enkele puntjes om zeker aanraden! Voor mij als thrillerliefhebber miste het wat spanning, vandaar 3 sterren. Buiten dat denk ik wel dat de romanliefhebbers zeker een goede keuze maken om dit boek open te slaan, ik ben namelijk ook erg blij het boek gelezen te hebben ondanks dat het niet helemaal mijn genre was. Al met al vond ik het dus een prima boek!