Hygge, de Deense kunst van het leven, toont ons aan waarom de Denen één van de gelukkigste landen is ter wereld. De Denen zijn dan misschien wel één van de landen met de hoogste belastingstarieven ter wereld, maar daarvoor krijgen ze wel een brede steun voor de verzorgingsstaat in ruil. Hierdoor hebben de Denen het gevoel dat ze investeren in een goede levenskwaliteit, waardoor ze zich minder angstig en ongelukkig voelen.

Maar wat is dan de band tussen dat gelukkige gevoel en hygge? Het uitleggen van het begrip ‘hygge’ is niet zo eenvoudig. Het kan van alles betekenen, gaande van ‘de kunst van het creëren van intimiteit’ naar ‘warme chocolademelk bij kaarslicht’. Het draait om een bepaalde sfeer en ervaring op te roepen, om een gevoel van thuis te zijn. Er zijn allerlei dingen die kunnen bijdragen tot het hygge-gevoel zoals het juiste licht, de juiste kledij en het juiste hapje en drankje op het juiste moment. Dit boek neemt je mee in een rondleiding van wat hygge nu precies inhoudt en hoe je het kunt bekomen. En uiteindelijk legt men ook de link tussen hygge en geluk.

Hygge doet mij denken aan een vorm van mindfulness, aan hoe men kan genieten van het hier en nu. Het is een manier om in het leven te staan en een manier waarmee je kunt streven naar geluk. Ik denk dat mensen door bewustwording van eigen ervaringen, gedachten en gevoelens kunnen streven naar geluk en dat het begrip hygge een manier is om daarnaartoe te streven. Maar er is natuurlijk meer nodig om echt gelukkig te worden, me dunkt. In de Scandinavische landen draagt namelijk het zorgsysteem ook bij tot het creëren van dat geluksgevoel bij mensen. Er spelen dus zowel persoonlijke als externe factoren een rol bij het streven naar geluk. Het is in ieder geval wel een mooi boek over het meer bewust worden van alles om je heen en te leren appreciëren van wat je hebt en niet alles als zo vanzelfsprekend te nemen.

Het is een boek dat vrij vlot leest en niet te ingewikkeld is en ook voldoende informatie geeft over wat hygge nu precies is en wat ertoe bijdraagt om dat te bereiken.