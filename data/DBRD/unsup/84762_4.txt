Als inwoner van Wijster moet ik dit boek natuurlijk lezen. Na het lezen van de Sneak Preview op Hebban word ik helemaal nieuwsgierig. In die eerste paar hoofdstukken wordt al duidelijk dat het echt over Wijster gaat. Wat de moordzaak betreft is het (gelukkig) fictief.
Johan Ruisbeek komt voor een belangrijk sportevenement naar Drenthe, maar wordt op de VAM-berg vermoord. Aan rechercheur Tom Wessels en zijn team de taak om deze moordzaak op te lossen. Al snel zijn er verdachten, die Wessels wel heel goed kent, in beeld. Maar is één van deze twee werkelijk de dader of moet die toch in een heel andere hoek gezocht worden?
Ik vond het een mooi boek om te lezen. Tieme Woldman heeft een vlotte schrijfstijl. Er zijn verschillende plotwendingen, waardoor het verhaal weer een andere kant op gaat. Daarnaast was het voor mij erg leuk om te lezen vanwege alle herkenningspunten. Binnenkort ga ik weer eens de VAM-berg op en dan zal ik toch anders naar het bankje kijken. En een volgend boek over Tom Wessels ga ik zeker lezen!