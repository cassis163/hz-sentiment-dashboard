Als een echte Hollander begon ik met uiterst kritische blik aan dit debuut van Tom Hanks. Als gevierd Hollywoodster ben je natuurlijk direct verzekerd van een oneindig aantal twittervolgers, facebookvrienden en in dit geval een onmetelijke lezersschare. Al zet je je boodschappenlijstje op papier, zelfs dat zal verkopen.

Maarrr ... al na de eerste paar verhalen werd ik flink terechtgewezen. Die Hanks is een rasverteller. Nog niet direct een top-auteur, maar vertellen kan hij. Levensechte situaties en aansprekende karakters bevolken deze verhalenbundel. Als liefhebber van een goed plot moest ik wel even wennen aan het voortkabbelen van de verhaallijn. Des te knapper dat Hanks mij van begin tot eind wist te boeien.

Natuurlijk zijn niet alle verhalen even goed. Da's ook erg persoonlijk. Maar er zitten een paar juweeltjes bij. Het verhaal over een jongetje van gescheiden ouders die ter gelegenheid van zijn verjaardag door zijn moeder mee op stap wordt genomen is weergaloos. Niet spannend, geen rare dingen, geen plottwist, nee ... recht toe recht aan verteld. Maar met zoveel gevoel en zo knap gedaan vanuit het perspectief van dat jochie.
Wat mij betreft mag Hanks nog even doortypen.