Titel: Jobvious - Zet je eigen merk aan het werk (op Hebban.nl, Goodreads)
Auteur: Laura Berns - van Unen
Illustrator: Casper Berns
Taal: Nederlands
Serie: nee
Soort uitgave: paperback, maar ik heb een PDF van de uitgeverij gekregen voor deze recensie.
Aantal pagina's: 149
Uitgever: Ambilicious
Jaar van publicatie: origineel 2017, mijn editie 2017 (1e druk)
ISBN-nummer: 978-94-92551-07-8
Trefwoorden: werk zoeken, persoonlijke analyse, ontdekken wat voor werk je wil doen
Waarom ging ik het lezen: Ik kreeg een mail van de uitgeverij waarin recensenten gezocht werden voor dit boek. Omdat ik benieuwd was hoe de auteur de "modellen en theorieën vanuit het bedrijfsleven" op de werkzoekende zou toepassen, heb ik het aangevraagd. Ik ben zelf nu dus niet direct op zoek naar een nieuwe baan, maar aangezien ik niet verwacht dat ik mijn hele leven bij hetzelfde bedrijf blijf werken, leek het me alsnog interessant om te lezen.
Aanrader: Ja, als je op zoek bent naar een (nieuwe) baan.

Korte samenvatting:
In korte hoofdstukken vol opdrachten laat de auteur je nadenken over wat je zoekt in een baan.

Achterkanttekst: (uit de mail van de uitgever)
Met dit boek puzzel je naar jouw ideale baan door proactief kansen te creëren en meer over jezelf te leren. Je kruipt in de huid van de personeelsmanager, je leert wie je bent, wat je kunt en wat je wilt. Daarna kruip je in de huid van de marketingmanager en creëer je kansen door o.a. te netwerken. Ten slotte ga je jezelf verkopen en onder de aandacht brengen van jouw ideale werkgever.

Bewezen modellen en theorieën vanuit het bedrijfsleven zijn omgebogen naar gebruik op persoonlijk niveau. Jobvious daagt je uit jouw 'ondernemersplan' schrijven; je bent immers een klein bedrijf met een eigen imago en merk.

Over de achterkanttekst:
Er staan natuurlijk ook nog wat lovende teksten op (en een stukje over de auteur), maar zoals gebruikelijk zet ik die in mijn recensie er niet bij.

Eerste alinea van de inleiding:
Waarom hechten we zo veel waarde aan de baan die we (willen) hebben?

In 1943 is door een Amerikaanse psycholoog Abraham Maslow de piramide van Maslow
bedacht. De piramide geeft de vijf basisbehoeften van de mens weer. Deze behoeften
zijn geordend in vijf verschillende niveaus, waarbij het onderste niveau het belangrijkste
is en hoe hoger een persoon komt, hoe meer deze bereikt:
1. Lichamelijke behoeften
2. Veiligheid en zekerheid
3. De behoefte aan sociaal contact
4. Erkenning en waardering
5. Zelfontplooiing
Om te stijgen in de piramide, werken we. Meestal zijn er drie redenen waarom we werken:
• voor het geld (basisbehoefte 1 en 2 van de piramide);
• voor de gezelligheid (behoefte 3);
• voor onze eigen inspiratie en ontwikkeling (behoefte 4 en 5)

Over de eerste alinea:
De auteur begint met een vraag en een samenvatting van een psychologische theorie. Daardoor geeft het een idee van een studieboek, maar al snel gaat de auteur over op het uitleggen van dit boek (wat is het voor soort boek, waar kun je het voor gebruiken).

Recensie:
Inhoud:
De hoofdstukken heten hier "blauwstenen" en elke hoofdstuk 1 ("Kruip in de huid van de personeelsmanager") bevat blauwsteen 1 t/m 4, hoofdstuk 2 ("Kruip in de huid van de marketingmanager") bevat blauwsteen 5 en 6, en hoofdstuk 3 ("Kruip in de huid van de verkoopmanager") bevat blauwsteen 7, 8 en 9.
In de inleiding legt de auteur uit waarom ze dit boek heeft geschreven, hoe ze op het idee kwam en hoe je dit boek kunt gebruiken. En waarom ze het woord "blauwsteen" gebruikt...

Blauwsteen 1: USP's: persoonlijke kracht en ambities
Dit stuk gaat over wat je zoekt in een baan, als je vrijuit zou fantaseren. Verder gaat het ook over je ambities en stress op je werk. De auteur behandelt ook verschillende persoonlijkheidsanalysemethoden (enneagram , DISC, Belbin teamrollen). Bij alle modellen staan QR-codes met links naar de website van de auteur voor testen en meer informatie, maar de links waarnaar deze QR-codes verwijzen staan achterin het boek in een bijlage. Ook staan er bij elk model een aantal vragen en is er ruimte voor aantekeningen.

Blauwsteen 2: Kernkwaliteiten
Dit stuk gaat over wat de dingen zijn die je kunt, en over sterke en zwakke kanten (SWOT analyse).

Blauwsteen 3: Klanten
In dit stuk begint het "denken over jezelf als een merk/bedrijf" wat duidelijker naar voren te komen. De klanten zijn in dit geval "de bedrijven die jij wil gaan helpen met je kennis".
Het hoofdstuk begint dus met een analyse van vacatures en wat voor soort banen er zijn. Daarna volgen weer een aantal opdrachten, waaruit dan volgt wat voor soort vacatures je wil zoeken.

Blauwsteen 4: Toegevoegde Waarde
In dit hoofdstuk bepaal je je toegevoegde waarde voor een bedrijf. De auteur beschrijft de STAR-methode, waarmee je gebeurtenissen kan beschrijven en hoe je je toen gedroeg.
Ook gaat dit hoofdstuk over je eigen missie en visie.

Blauwsteen 5: Netwerkkanalen
Hierin beschrijft de auteur hoe je vacatures kan vinden, hoe je jezelf kan presenteren (mini-cv, online, visitekaartjes e.d.), hoe het zit met je netwerk (mensen die je kent), en verschillende sociale netwerksites: LinkedIn, Facebook en Twitter. Ze geeft tips over wat je beter wel en niet kunt doen op deze sites (in de bijlagen staat hier ook nog wat extra informatie over).

Blauwsteen 6: Hulpbronnen
Dit hoofdstuk gaat over hoe andere mensen je kunnen helpen bij het vinden van de baan die je wil. Ook heeft ze hier een stuk geschreven over "dromen, durven, doen".

Blauwsteen 7: Klantinteracties
Hierin gaat het over het "verkopen van jezelf": voornamelijk over hoe je een elevator pitch in elkaar zet, maar ook over het sollicitatieproces en het schrijven van de brief en cv. Dit hoofdstuk bevat ook een hele lijst met voorbeeldvragen die je gesteld kunnen worden tijdens een sollicitatiegesprek. Verder gaat de auteur in op wat je kunt doen als je wordt afgewezen voor een baan.
Van veel recruiters hoorde ik trouwens dat ze het goed vonden dat ik juist geen foto op mijn CV had gezet, omdat ze zich dan goed konden focussen op de inhoud (en dan gaf dat de eerste indruk, niet een foto die misschien net niet het goede beeld geeft). De auteur gaat echter niet in op wat voor foto je het beste op je CV kan zetten, maar noemt gewoon dat er een foto op het CV gezet moet worden.

Blauwsteen 8: Kosten
Dit hoofdstuk gaat over je uitgaven, omdat je natuurlijk eerst moet weten waar je huidige geld naartoe gaat. Dit is een superkort hoofdstuk, waar eigenlijk alleen in staat dat je moet weten waar je geld naartoe gaat en dat je moet blijven investeren in je ontwikkeling dus kijken welke cursussen je kan volgen.

Blauwsteen 9: Inkomsten
En als tegenhanger van blauwsteen 8 gaat dit hoofdstuk over inkomsten (salarisonderhandelingen). Hierin behandelt de auteur ook het Balanced Scorecard model van Kaplan en Norton (1992).

Achtergrond, Nawoord, Bijlagen
Na het laatste hoofdstuk geeft de auteur een korte samenvatting en vertelt ze nog wat over zichzelf. Ook staat hier een lijst met links waar alle QR-codes naar verwijzen (die had ze toch beter bij de codes zelf kunnen zetten). In de bijlagen staan verder boekentips en uitgebreidere informatie over bijvoorbeeld LinkedIn.

Schrijfstijl:
Behalve wanneer de auteur een theorie beschrijft, spreekt ze de lezer direct aan met "je".

Wel verwijst ze redelijk vaak naar haar website (zowel met QR-codes als in de tekst zelf), waardoor het soms net een reclametekst lijkt. Dit is wel logisch, omdat de auteur natuurlijk ook haar eigen bedrijfje heeft, maar gelukkig kun je het boek ook lezen zonder dat je voortdurend naar de website moet. Ook als je dit boek in de toekomst zou lezen en de website zou niet meer bestaan, is het nog wel nuttig (de tips die erin staan zijn altijd wel bruikbaar, al zijn de "reclameteksten" dan natuurlijk wel wat achterhaald...).

Typefouten:
Bladzijde 87 (punt ontbreekt):
Je kunt dromen vanuit de negatieve ervaringen die je hebt, jouw nee-gebied Die negatieve ervaringen leren je de noodzaak van bepaalde veranderingen. =
Je kunt dromen vanuit de negatieve ervaringen die je hebt, jouw nee-gebied. Die negatieve ervaringen leren je de noodzaak van bepaalde veranderingen.

Bladzijde 116 (twee spaties i.p.v. punt, spatie en hoofdletter):
Bekijk bijvoorbeeld regelmatig een inspirerende presentatie op TED.com dat helpt je weer wat perspectief terug te krijgen over hoe de wereld er werkelijk voor staat. =
Bekijk bijvoorbeeld regelmatig een inspirerende presentatie op TED.com. Dat helpt je weer wat perspectief terug te krijgen over hoe de wereld er werkelijk voor staat.

Afbeeldingen:
De auteur heeft haar broer de tekeningen laten maken, maar ik vind ze niet erg mooi. Het zijn pentekeningen van mensen in een bijna-realistische, beetje karikatuur-achtige stijl. Ze voegen niet echt iets toe aan de tekst, behalve wat afwisseling op de pagina's (tussen tekst en beeld).

Conclusie:
Het is een boek dat bedoeld is om actief te gebruiken, dus aan het eind van elk hoofdstuk is ruimte voor aantekeningen (met lijntjes, dus in het papieren boek kan je schrijven, wat met de PDF die ik gelezen heb natuurlijk iets lastiger gaat).
De opbouw van het boek is logisch, alleen de tijd die je besteedt aan elk hoofdstuk (elke "blauwsteen") verschilt.
Als je op zoek bent naar wat je wil, stelt de auteur wel de goede vragen. Het zijn zeker ook vragen waar je even over moet nadenken, vooral de vragen in de eerdere hoofdstukken. Het is dus een nuttig boek voor iedereen die op zoek is naar een baan (ook voor ouderen en jongeren staan er een paar specifieke tips in), maar door alle input die de auteur van je vraagt, is het echt een werkboek en geen "leesboek" geworden.

Herleesbaarheid:
Het is een boek om te herlezen als je op zoek bent naar een baan. Als je ook nog de antwoorden op de vragen hebt ingevuld, lijkt het me wel interessant om terug te kijken.

Links:
- Deze recensie op Goodreads.
- Deze recensie op mijn weblog.