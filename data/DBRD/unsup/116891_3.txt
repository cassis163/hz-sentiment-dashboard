Voor de Noorse auteur Tom Kristensen kent de financiële wereld amper nog geheimen. Na zijn studies economie ging hij als financieel adviseur aan de slag bij verschillende banken en consultancybureaus. In 2001 schreef hij zijn eerste misdaadroman. In troebel water is het derde boek van Kristensen dat reeds in 2003 verscheen. Het is inmiddels voor de Nederlandstalige markt vertaald door Annelies de Vroom. Voor zijn laatste boek Dodsriket ontving Tom Kristensen Den Gyldne Revolver, de Noorse tegenhanger van de Gouden Strop.
Freshwater is een Noors bedrijf dat een methode en een technologie heeft ontwikkeld voor het opsporen en boren naar zoetwater en het zuiveren en distribueren hiervan en kent uitstekende economische vooruitzichten. De financiën waarover Freshwater beschikt zijn meestal gelden die beschikbaar worden gesteld door overheden en zijn dus eigenlijk middelen die direct uit de staatskas komen.
John Andersen is partner bij de Noorse investeringsmaatschappij Flemming & Co. Wanneer Flemming & Co een financiële klapper maakt door de verkoop van aandelen van het bedrijf Freshwater aan het beursgenoteerde Britse B.D.C. lijkt John Andersen zijn schaapjes op het droge te hebben. Hij besluit zich uit te kopen bij Flemming & Co en zijn eigen investeringsmaatschappij op te richten. Hij vertrekt voor enkele dagen naar een seminarie in Washington en ontmoet de mysterieuze Maria. Voor John is het liefde op het eerste gezicht. Hij neemt het besluit een einde te maken aan zijn feitelijk al lang op de klippen gelopen huwelijk met zijn vrouw Celine en dan terug te keren naar Washington. Wanneer de Noorse minister van Economische Zaken zelfmoord pleegt, opent de politie toch een onderzoek. Het onderzoek toont al snel grootscheepse fraude en corruptie aan bij de verkoop van Freshwater door Flemming & Co. Wanneer ook Inge Flemming, Johns partner en medeoprichter van Flemming & Co verdwijnt, wordt het financiële sprookje voor John snel een nachtmerrie. Alle sporen wijzen naar hem. De vraag is welke rol Maria hierin speelt
Tom Kristensen neemt ons met zijn financiële thriller In troebel water mee in een financiële draaikolk van corruptie, fraude en moord. Hij zet een originele plot neer en laat blijken dat hij als auteur duidelijk zijn weg weet te vinden in de financiële wereld. Ook al is het boek reeds van 2003; het blijft brandend actueel. Zo beschrijft Kristensen subtiel de financiële crisis in Argentinië, de Amerikaanse troepenopbouw in Irak en de problematiek van buitenlandse handel met de Palestijnse gebieden.
De fundering voor een spannend boek wordt snel gelegd en als lezer krijgt men een gevoel van OK, hier zit iets in. Op dat moment maakt Kristensen echter de cruciale fout door een tweede verhaallijn op te zetten rond de persoon van Maria. Hierdoor verliest het eigenlijke verhaal volledig zijn opzet en worden we als lezer meegesleurd in het constant heen en weer reizen van het hoofdpersonage tussen Noorwegen en Washington zonder dat het verhaal hier daadwerkelijk beter van wordt. Integendeel. We worden geconfronteerd met stuntelige politierechercheurs, louche privédetectives en een zeepachtige liefdesrelatie tussen Maria en John. In de laatste paginas vloeien de twee verhaallijnen dan in elkaar maar zonder geloofwaardig over te komen. Alsof de auteur verplicht was een einde te maken aan het boek. Ik heb het gevoel dat Kristensen niet de kans heeft gegrepen om het verhaal verder goed uit te werken. Spijtig. Er zat zoveel meer potentieel in.
In troebel water is een vlot leesbaar boek, maar met te weinig diepgang. Meer dan een tussendoortje is het niet. Een glas water met een bijsmaakje.