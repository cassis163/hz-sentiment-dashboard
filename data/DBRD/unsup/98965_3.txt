De Amerikaanse Elizabeth Bard ontmoet in september in Londen de Franse Gwendal Auffret op de laatste dag van een wetenschappelijk congres over digitale hulpbronnen in de geesteswetenschappen. Hij was daar om te promoveren in computerkunde terwijl Elizabeth aan haar master kunstgeschiedenis was begonnen.
Het klikt tussen de twee en na deze ontmoeting blijven ze contact houden per e-mail en een paar maanden later verzint Elizabeth in december een reden om naar Parijs te gaan. Ze ziet wel wat in deze knappe Fransman.

Elizabeth vertrekt voor een weekend naar Parijs, luncht met Gwendal en besluit niet meer naar huis te gaan. Is het liefde op het eerste gezicht of ligt het aan hetgeen ze voorgeschoteld kreeg?
Ze komt na de lunch terecht in zijn piepkleine studentenflat waar ze eerst van elkaar genieten. Uren later geniet ze van zijn zelfgemaakte Charlotte en is ze bijna overtuigd van zijn goede bedoelingen.

'Hij leek helemaal geen ploert te zijn. Koken voor een vrouw die je niet echt kende, voor het geval ze naakt en hongerig in je flat zou belanden, was eerder lief dan roofzuchtig.'

Er ontstaat een mooie, liefdevolle relatie tussen hen maar het is nog maar een pril begin, de relatie moet zeker nog groeien; ze hebben tenslotte ook heel verschillende achtergronden.
Elizabeth is een New Yorkse, die in de gelukkige omstandigheid is dat haar Joodse ouders rijk genoeg zijn om haar studie in Londen te betalen. Bovendien kan ze weekendtripjes naar Parijs maken. Dat is niet iedereen gegund.

In haar luchtige schrijfstijl beschrijft de auteur hoe ze als verwende, niet onbemiddelde New Yorkse behoorlijk moet wennen aan de Franse levenswijze, hoe de uitdaging van een multiculturele relatie en het zonder vriendinnen in een stad te moeten leven, zonder betaalde baan. Dat valt haar niet mee.

Dit persoonlijke verhaal over de strijd om het uit laten komen van dromen en het wennen aan een andere invulling van je leven is naar mijn mening heel aardig gelukt. Door middel van de recepten die achter ieder hoofdstuk vermeld staan en een directe relatie met dat hoofdstuk hebben, wordt het nog luchtiger dan het al was. Haar liefde voor zowel haar grote liefde Gwendal en de Franse keuken is helemaal duidelijk geworden in dit romantisch en komisch liefdesverhaal met recepten.

Achter in het boek staat een handig receptenregister. Ik heb nog geen enkel recept geprobeerd, maar het lezen van al het lekkers in deze roman zorgde er regelmatig voor dat het water uit mijn mond liep.
Het is vooral een luchtig verhaal geworden, maar ook een verhaal over haar liefdes en een familiekookboek om te lezen als je niet weet wat je zult gaan koken. Dat wordt dan twee keer genieten!