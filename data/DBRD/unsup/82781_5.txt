Marelle Boersma zit tien jaar in het vak en dat wordt gevierd met een tiende boek! Deze zomer liet de bestsellerauteur Nederland achter zich om in Portugal te gaan wonen en werken. Hoewel Boersma op haar Twitteraccount meldt onze Hollandse pepernoten toch stiekem een klein beetje te missen, blijkt Portugal verder een goede zet te zijn geweest: het werd het doek voor haar nieuwste thriller Enkele reis.

Als Suus samen met haar zus Anouk en haar driejarige dochtertje Sterre naar Portugal vertrekt, slaat het noodlot al snel toe. Sterre verdwijnt en Suus gaat op zoek naar haar dochtertje, maar ze wordt steeds achterdochtiger: wie is er eigenlijk nog te vertrouwen?

Enkele reis  gaat vliegensvlug van start met korte zinnen, snelle dialogen en hier en daar wat extra uitleg. Dit snelle ritme zorgt voor een extreem tempo in het verhaal, wat in het begin jammer lijkt. Waar we in andere boeken van Marelle Boersma nog enigszins geïntroduceerd worden in het verhaal, worden we nu in het diepe gegooid. De thriller speelt zich af in het heden en wordt verteld vanuit het ik-perspectief. En dan vraag je je af of Enkele reis  wel de spanningsboog heeft die we van de vorige boeken van de auteur kennen. Na dertig pagina's wordt echter al duidelijk dat je een parel in je hand houdt.

Het is heel bijzonder om te zien wat Boersma heeft gecreëerd. Enkele reis  zit enorm gecompliceerd in elkaar. De spanning druipt er vanaf en er zijn onmogelijk veel lijntjes in het boek, waarvan je elke keer denkt ze eindelijk aan elkaar te hebben verbonden, maar dan barst de boel weer. Je speelt een spelletje Cluedo en gaat, net als Suus, op de tast door het verhaal heen. Wat een kick! De verwarring die je samen met Suus voelt, zuigt je in het verhaal en laat je bijna 300 pagina's lang twijfelen: wat is er echt en wat niet?

De personages in Enkele reis  hebben allemaal een verleden met elkaar en ook hierdoor beginnen de verwachtingen van de lezer langzaam te wankelen. Wie is er oprecht? Wie speelt een spelletje? Was het iemand uit de groep die Sterre weggehaald heeft? En met welk doel dan?
De enige die wellicht de antwoorden op deze vragen heeft, blijkt het zusje van Suus te zijn. Maar Anouk heeft een spraakgebrek waardoor de communicatie stroef verloopt. Suus werkt zich door een stapel papieren van Anouk heen, maar raakt hierdoor alleen maar meer in de war. Wanneer komt ze hier in hemelsnaam uit?

Enkele reis  is één groot vraagteken. Het is een mind fuck  en Marelle Boersma blijkt een heuse sadist. Deze thriller slokt je op en laat je pagina na pagina omslaan in de hoop het antwoord op een van de vele vragen te vinden.