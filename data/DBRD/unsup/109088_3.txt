Evelien is gehuwd met Taeke, heeft twee prachtige dochters, een mooi huis, een au pair en ze werkt aan haar tweede boek. Een ideaal plaatje zou je zeggen. Echter, Evelien voelt zich al een hele tijd niet goed in haar huwelijk. Taeke is veel afwezig en de intimiteit tussen beiden is ver te zoeken. De driftbuien van haar dochters kan ze steeds moeilijker verdragen en regelmatig verliest ze de controle en schreeuwt tegen de kinderen.
En dan ontmoet ze Kees.

De auteur neemt je mee in het leven van een jonge moeder die beland is in een ingedutte relatie sinds de komst van de kinderen. Een moeder die de perfecte vrouw en moeder wil zijn en voor de buitenwereld een gelukkig gezinnetje, ook in materieel opzicht, wil neerzetten. De intimiteit en communicatie met haar man ontbreken en ze raakt steeds meer verzeild in een zelfdestructief leventje waarbij ze veel alcohol drinkt, veel rookt en zelfs af en toe drugs gebruikt. Ze wordt verliefd op een man die haar verleidt met zijn filosofische praatjes en ze verliest zich helemaal in hem. Ze voelt zich zo goed bij deze man dat ze uiteindelijk een keuze zal moeten maken en op zoek gaat naar het geluk.

Met name in de eerste helft van het boek wekt Evelien veel sympathie en herkenning op. Want wie is er als moeder nu niet soms onzeker, twijfelt aan zichzelf en vindt het moeilijk om toe te geven dat het perfecte gezinsplaatje niet bestaat?
Interessant is het om te lezen hoe Evelien een ontwikkeling doormaakt en worstelt met haar gevoelens en gedachten. De auteur heeft dit op een boeiende manier neergezet waardoor je nieuwsgierig wordt naar de afloop. Welke beslissing gaat Evelien nemen en hoe loopt het af met Kees, Taeke en hun beide kindjes?

De schrijfstijl is vlot, gemakkelijk en herinneringen van Evelien zijn verweven door het heden. Ook de locaties wisselen vaak af en worden niet altijd benoemd waardoor het mijns inziens niet duidelijk is waar de situatie zich op dat moment afspeelt. Als lezer raak je daardoor het verhaal wat vaker kwijt. Het slot is verrassend met een open einde en het vervolg schijnt al in de maak te zijn.