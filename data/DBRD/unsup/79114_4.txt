Via Hebban won ik De Klauw, om mee te doen aan de #hebbanbuzz. Ik had nog nooit gebuzzd, dus dit was een hele nieuwe ervaring. Nadat ik thuis kwam uit Berlijn, begon ik onmiddelijk aan dit boek, om mijn week achterstand in te halen. Of dat zo nodig was geweest? Nee. De Klauw had ik binnen een paar dagen uit.

Als beginnend fantasy-lezer (hiervoor heb ik De Naam van de Wind en De Hobbit gelezen) heb ik weinig vergelijkingsmateriaal. Daarom is het ook niet zo raar dat ik De Klauw geweldig vind. Of het echt zo is? Tja, ik ben niet zo ervaren. Maar als ik kijk naar de schrijver, die uit Nederland komt, en het vergelijk met andere schrijvers uit Nederland... Dan vind ik het fantastisch. Maar op dat gebied heb ik eigenlijk ook weinig ervaring.

Het idee van de Magyckers vind ik ontzettend origineel. In deze wereld is er magie, die moet uitgevoerd worden door drie personen. Meestal is dat niet het geval (neem Harry Potter als voorbeeld). Ook de wereld in dit boek is erg interessant. Het bestaat namelijk vooral uit eilanden. En de meest mysterieuze is Aimerey.

De personages worden op een goede manier in het verhaal voorgesteld en keer op keer verraste Adrian Stone mij met twisten in het verhaal. Ook het verhaal klopte helemaal. Geniaal, toch?

Hoewel ik me aan bepaalde personages irriteerde, vond ik dat ook bijzonder. De andere personages irriteerden zich namelijk ook aan die personages!

De Klauw is een boek dat ik iedereen aanraad. Niet alleen omdat het origineel is, maar ook gewoon omdat het goed is geschreven. Er zijn niet te veel namen (zoals bij In de Ban van de Ring en Het Spel der Tronen) en de wereld is niet te simpel, maar zeker niet te moeilijk om te begrijpen. Zelf ben ik erg benieuwd naar deel twee, want ik wil verder met het verhaal!

(Eerder verschenen op debookgeek.blogspot.nl)