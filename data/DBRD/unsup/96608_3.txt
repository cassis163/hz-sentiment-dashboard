Ik ga heel eerlijk zijn. Kleine brandjes overal is een prachtig verhaal. Het is geweldig goed geschreven en er zitten een hoop morele vraagstukken in verwerkt. Ik ben heel blij dat ik dit boek heb mogen lezen en ik ben ervan overtuigd dat Celeste Ng een geweldige schrijfster is. Maar helaas heeft Kleine brandjes overal mij niet zo kunnen boeien als ik gehoopt had.

In de eerste helft van het verhaal maken we vooral kennis met Shaker Heights, de personages en hun manier van leven. Het verhaal kwam, naar mijn gevoel, niet echt vooruit tijdens dat eerste deel. Ik keek dan ook heel erg uit naar de stroomversnelling die ik ergens toch verwachtte. In zekere zin kwam die er ook wel.

Het ene na het andere probleem of mysterie dook op en in een gemeenschap als Shaker Heights kan het niet anders dan dat iedereen betrokken raakt – zelfs Mia Warren en haar dochter. Van het afgebrande huis van de Richardsons tot de adoptie van baby Mirabelle en het verleden van Mia. Het leuke was dat je begon met het afgebrande huis maar pas op het einde te weten kwam wat er nu echt gebeurt was. Daardoor bleef ik wel geïnteresseerd het boek lezen. Liefst wou ik toch geen enkel detail missen want ik was echt nieuwsgierig wie of wat de brand had veroorzaakt en waarom.

Ook het verleden van Mia bracht een intessante verhaallijn naar boven. Zo interessant dat ik het zelf zou zien zitten om er een volledig boek over te lezen. Dus Celeste Ng, moest je niet meer weten wat te schrijven… het verleden van Mia Warren is misschien wel een ideetje. Of anders iets over de toekomst van Izzy.

Ondanks dat de brandjes voor mij redelijk snel gedoofd waren heb ik ,over het algemeen, best genoten van het boek. De schrijfstijl was echt leuk en ook het feit dat je het verhaal vanuit verschillende perspectieven kon ervaren vond ik geweldig. Misschien bleven er dan toch nog enkele vlammetjes over.