Vorig jaar las ik ‘De 100-jarige man die uit het raam klom en verdween‘ van Jonas Jonasson en mocht ik naar de persvoorstelling van deze film. Een hilarisch en schattig boek, wat me op sommige momenten zeker ontroerde.

Ik was dan ook erg benieuwd naar ‘Gangster Anders en zijn vrienden’. Voor ik iets zeg over het boek zelf, wil ik even de vormgeving bespreken. Wat een prachtig boek! Hardcover en dan een zwarte omslag met gekleurde letters. De binnenkant is geel met een leeslint. Wat mij betreft voegt dit echt wat toe aan de leesbeleving (hoewel bij mij een leeslint niet zo fijn is, mijn kat gaat er altijd achteraan..).

Het boek zelf zorgt regelmatig voor een glimlach op je gezicht maar is ook ontroerend en schattig. Jonas Jonasson heeft een bizar grote fantasie, want de situaties waar Gangster Anders, de Priester en de Receptionist allemaal in terecht komen zijn echt hilarisch. Ik heb me voornamelijk het hele boek zitten verwonderen over deze situaties. Je kunt het je bijna niet voorstellen, maar toch ook wel, want Jonas Jonasson kan ze allemaal goed omschrijven.

‘Gangster Anders en zijn vrienden’ is net als zijn voorganger een hilarisch en schattig boek met een ontroerend einde. Jonas Jonasson is een grappige schrijver, die al die gekke situaties levendig kan omschrijven. Een heerlijk boek om te lezen en even van de saaie en soms nare werkelijkheid te kunnen ontsnappen.