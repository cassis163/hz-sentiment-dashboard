“In de medische wereld is er een term voor. Het heet een ‘conservatieve behandeling’. Na allerlei afwegingen wordt deze vorm van behandelen vaak bij hernia’s en opspelende meniscussen toegepast. Maar steeds vaker ook bij ernstiger, levensbedreigende aandoeningen, waarbij een beslissing moet worden genomen tussen een ingreep of geen ingreep. De laatste jaren wint de conservatieve behandeling steeds meer terrein. In plaats van meteen te opereren ziet men het eerst nog een tijdje aan. Wanneer de klachten niet verergeren, wordt zelfs van de ingreep afgezien.”

Bovenstaande is wat mij betreft in een notendop waar “Makkelijk Leven” over gaat. Het boek is het verhaal van Tom Sanders een gevierd schrijver van zelfhulpboeken. Een van zijn bestsellers is het boek “Makkelijk Leven” en hetgeen we als lezer voorgeschoteld krijgen is wat er gebeurd met het leven van Tom wanneer hij besluit een ernstig probleem op de “Makkelijk Leven” manier op te lossen.

Hoewel er heel veel mooi geformuleerde zinnen staan in dit boek, kreeg ik in eerste instantie toch het gevoel dat er weinig verhaal was. Dit komt vooral doordat het probleem dat zich aandient wordt bekeken door de lens van Tom Sanders. Wat vervolgens blijkt is dat Tom Sanders, met gebruikmaking van de “Makkelijk Leven” filosofie een ster is in het focussen op alles wat er totaal niet toedoet en vooral energie steekt in het niet hoeven oplossen van het daadwerkelijke probleem. Kortom … lekker makkelijk.

Het verhaal neemt vervolgens een wending waardoor vooral duidelijk wordt dat het echte verhaal zich het hele boekje vooral tussen de regels heeft afgespeeld. Alle anekdotes over de opvoeding die hij zijn zoon heeft gegeven, wat voor soort vrouw zijn schoondochter is en hoe zijn eigen vrouw in elkaar steekt blijken opeens een verhaal vertelt te hebben, dat er eigenlijk niet niet direct staat. Best geniaal hoe aan het eind van het boek voor de lezer duidelijk wordt dat Tom misschien toch wel iets te makkelijk is geweest.