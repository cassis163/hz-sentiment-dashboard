In dit boek neemt de auteur je mee naar een dystopische wereld. Het zou zomaar onze toekomst kunnen zijn. In deze wereld nemen veel arme mensen de toevlucht tot drugs: Nirwana. Nirwana maakt het leven allemaal wat aangenamer. Sommige bewoners zijn gezegend met het arrondissement waarin ze wonen. Anderen hebben het niet zo goed getroffen en wonen in een zeer vervuild stukje aarde. Om daar te overleven moet je echt van alles doen. Dingen die je normaal echt mensonterend zou vinden.
Het geeft een goede kijk in het leven van een drugsverslaafde. Hoe zij leven en overleven maar ook hoe zij alles ervaren. Uwen is een van de junks. Hij woont samen met twee andere junks. Een ervan is Dara, een meisje van 15 die aan haar Nirwana komt door zichzelf te verkopen.
Dara haar vader zoekt haar, hij wil haar weer naar huis zien te krijgen. Ze komen zelf uit een goed arrondissement. Haar vader raakt hierdoor verzeild in een wrede wereld, waar mensen over lijken gaan om te overleven. Er heerst vooral chaos en de sterkste overwint. Hij geeft niet op en heeft er alles voor over om zijn dochter thuis te krijgen. Maar gaat hem dat wel lukken? Want kun je de belt wel overleven? En de Kortwiekers, zijn ook niet te vertrouwen! Wet en orde is er ver te zoeken.

Het is spannend en vlot geschreven. De hoofdstukken zijn vrij lang. De taal is soms erg grof en niet voor tere zieltjes. Het gaat er soms nogal bloederig en wreed aan toe. Hier moet je af en toe echt even bij slikken. Je gunt de personages een meevaller of een beetje rust. Maar in deze dystopische wereld is alles goed mis. Mensen gaan ver om zichzelf te redden. Mensen worden beesten. Laten we hopen dat onze toekomst er niet zo uit ziet!

Uwen is een personage dat nogal met zichzelf worstelt. Moet hij helpen of maken dat hij wegkomt? Hij leert zichzelf beter kennen en dat vind ik erg goed beschreven. Hij is mijn favoriete personage.
Sommige wapens zijn nog niet uitgevonden, dus een vleugje SF zit er in. Horror vanwege de bloederigheid en het bloedvergieten.
Het einde kwam als een verrassing en is origineel. Dat vind ik ook altijd goed aan een boek, als het einde niet zo standaard in. Duim omhoog voor dit einde! Ik geef het boek 4**** ( cijfer:8).