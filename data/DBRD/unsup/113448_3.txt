In Zeer oud zeer staat een aantal vrouwen centraal. Hun levens spelen zich helemaal los van elkaar af, maar door een toevallige ontmoeting worden ze met elkaar verbonden voor het leven. Een mooi onderwerp om over te lezen.  

Eerst het verhaal van Lena, die in de jaren 80 een nieuwe baan krijgt en verliefd wordt op haar baas Jan. Beiden hebben een echtgenoot of echtgenote verloren en ze willen graag samen verder. Maar dan gooit huishoudster Jannie roet in het eten door de dochter van Jan tegen de twee op te zetten. Jannie had namelijk zelf wel met Jan willen trouwen om daarna in weelde te leven. Jan en Lena kiezen ervoor om pas openlijk samen verder te gaan als zijn dochter het huis uitgaat. Mede door deze beslissing is de relatie tussen Lena en haar stiefdochter zo verstoord dat het na de dood van Jan nooit meer goed komt.  

Deze verhaallijn wordt door middel van aparte hoofdstukken afgewisseld met het verhaal van Emma. Emma is een vlotte jonge meid die denkt gelukkig getrouwd te zijn, maar dan betrapt ze haar man op zijn vijfde misstap. Na haar scheiding probeert ze het leven weer op te pakken en door toevallige omstandigheden komt ze als vrijwilligster aan het werk in verzorgingstehuis Meerzicht. Daar ontmoet ze Lena, die na een inbraak en valpartij komt revalideren.  

De centrale figuur in dit boek blijkt echter een bijzondere verrassing: Jannie, de huishoudster. Haar beslissingen en keuzen zijn heel bepalend voor het verloop van het verhaal. Zij heeft namelijk een heel groot geheim dat ze met zich meedraagt; aan haar de keuze om te laten zien waar ze voor kiest.  

Wat een romantisch verhaal lijkt te worden met een heel erg voorspelbare afloop krijgt hierdoor op driekwart van het verhaal een dosis spanning mee, waardoor het de aandacht vast weet te houden. Helaas blijft het verloop van het verhaal een beetje vlak. Er wordt een kwestie aangekaart die best een mooi discussiepunt had kunnen vormen; Emma vindt een nieuwe liefde en dat geeft een extra vleugje romantiek. Hij staat echter anders in het leven dan zij, doordat hij het geloof op een andere manier belijdt. Voor veel mensen zou het een dilemma kunnen vormen, maar het onderwerp wordt in Zeer oud zeer niet genoeg uitgewerkt om uit te groeien tot een thema van toegevoegde waarde. Ze zijn zo gek op elkaar dat ze erover heen stappen. Een gemiste kans, maar misschien wel een mooi onderwerp voor in een volgend boek?  

Marjolein van Driest is de dochter van de bekende romanschrijfster Julia Burgers-Drost die in 2013 overleed. Het is bijzonder om Julia’s naam op de cover te zien. Hoewel bekend is dat Marjolein de trilogie van haar moeder heeft afgemaakt toen haar moeder dat niet meer kon, staat dit boek op zichzelf en is dus eigenlijk haar debuut te noemen. Marjolein heeft duidelijk het talent van haar moeder geërfd en kan een mooie moderne roman schrijven. Het verhaal had echter iets vlotter mogen verlopen en de spanning wat meer opgevoerd, maar ze is zeker op de goede weg.