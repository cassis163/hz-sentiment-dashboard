Altijd IJs van Marleen Visser

Zodra de eerste zonnestralen doorkomen gaat iedereen in Nederland naar buiten. Bij dat mooie weer hoort wat mij betreft een ijsje. De zomer komt er weer aan, heerlijk! Volgens Marleen is ijs voor alle seizoenen. Deze ijslover heeft in “Altijd IJs” honderd recepten verzameld. Zo vind je in dit boek bijvoorbeeld de klassieker “de raket”, maar ook geitenkaasijsjes met blauwe bes en salie.

Alle recepten zijn ook zonder ijsmachine te maken, handig als je geen ijsmachine hebt.
Er staan vicecreams (de guilty pleasures) en nicecreams (de gezondere variant) in. Jammer genoeg staat er niet bij elk recept vermeld of het om een vice- of nicecream gaat. Zodra er tussen de ingrediënten slagroom vermeld staat, ga ik er maar vanuit dat dit een vicecream betreft. Wel staat bij ieder recept voor hoeveel bolletjes het is, de moeilijkheidsgraad en voor wie het geschikt is. Zelfs wanneer je allergisch bent voor zuivel, kun je met dit boek aan de slag.

Bladerend door het boek besluit ik in ieder geval twee recepten te testen, hier kun je toch geen keuze uit maken! De komende tijd gaan er veel ijsjes gegeten worden ben ik bang.
Mijn keuze is uiteindelijk gevallen op een schepijs: Magnolia Bakery Banana Pudding-ijs, en een ijslolly: de Nutty Nut.
Beide recepten heb je binnen 5 minuten klaar, tenminste, het samenstellen is in 5 minuten gepiept. Je moet helaas nog 6 tot 8 uur wachten tot het bevroren is.
De gebroken biscuitjes in de Magnolia Bakery snap ik niet helemaal, want dit valt helemaal weg tegen de smaak van de banaan. De Nutty Nut ijslollys zijn mijn favoriet, waarschijnlijk omdat ze wat minder zoet zijn. 
Ga zeker ook op de foodblog van Marleen kijken, "Share Love Not Secrets" en veel plezier met ijsjes maken!

Magnolia Bakery Banana Pudding-ijs

440 ml slagroom
1 tl vanille-extract
snufje gemalen zeezout
1 blik gecondenseerde melk (400ml)
4 bananen, gepureerd
50 g witte biscuitjes, in kleine stukjes gebroken

mengkom
garde
luchtdichte vriezerdoos

Meng de slagroom, het vanille-extract en het gemalen zeezout in een kom en klop met een garde tot een romige massa.
Voeg de gecondenseerde melk toe en klop het geheel nog enkele minuten op.
Voeg de gepureerde bananen en de gebroken biscuitjes aan het mengsel toe, roer even door en schep alles in een luchtdichte vriezerdoos. Laat het ijs gedurende 6 uur hard worden in de vriezer.


Nutty nut
2 bananen, zonder schil in stukjes
200 ml amandelmelk
4 el Griekse yoghurt
1 el amandelpasta
1 el honing
25 gr pecannoten of walnoten, grofgehakt
25 gr amandelen met velletje, grofgehakt
200 gr pure chocolade
3 el kokosolie

keukenmachine
vorm voor 6 magnums
houten stokjes
au bain-mariepan of twee in elkaar passende pannetjes
bakpapier

Pureer de bananen, amandelmelk, Griekse yoghurt, amandelpasta en honing in de keukenmachine tot een gladde massa.
Voeg de noten toe aan het mengsel - bewaar de 1/2 voor de garnering.
Verdeel het mengsel over de ijsvormpjes, zet de houten stokjes erin en laat de ijsjes gedurende 6-8 uur hard worden in de vriezer.
Hak de overgebleven noten nog iets fijner.
Smelt de chocolade au bain-marie en roer de kokosolie erdoor.
Doop de ijsjes in de chocolade en bestrooi met de overgebleven noten. Laat de chocolade even hard worden en leg de ijsjes dan op een stuk bakpapier.
Leg de ijsjes in de vriezer of eet ze direct op.