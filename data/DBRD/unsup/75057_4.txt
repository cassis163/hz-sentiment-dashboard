Dogma (wiki) 'Een dogma is een fundamenteel concept ter onderbouwing van een gedachtegoed, daarom wordt de aanhanger van dit gedachtegoed geacht er niet van af te wijken en het nooit te betwisten of te betwijfelen.'

Een goed gekozen titel, naar mijn mening;
'Je gaat plannen maken, voorbereidingen treffen, een datum prikken, en als het dan eenmaal zover is, dat die datum die maandenlang, wekenlang een trillende, flikkerende onzekerheid in de toekomst was, vandaag geworden is, blijken al je voorbereidingen en ideeën een realiteit geschapen te hebben, iets wat zichzelf heeft voortgestuwd en groter en groter werd als een rollende sneeuwbal, of in ons geval: een film rond een spoel, en je had het kunnen stoppen, misschien, als je op tijd was geweest, maar nu is het een eigen leven gaan leiden en valt het niet meer te negeren.'

De hoofdstukken starten met een regel uit een gedicht, soms uit een rouwgedicht, dan weer uit een gedicht over tegenstrijdigheden. Maar steeds toepasselijk in het geheel.

Het verhaal wordt verteld door alle vijf de hoofdpersonen, onderling afwisselend binnen hetzelfde hoofdstuk. Soms maar enkele gedachten van de een, gevolgd door de beleving van een ander. Heel onderhoudend geschreven op deze manier.
Sommige hoofdpersonen zijn enigszins sympathiek terwijl anderen ronduit onsympathiek blijken te zijn, en ze zijn stuk voor stuk bezig om voor zichzelf een plek te creëren in de wereld, ieder van hen op hun eigen manier. Soms een beetje ongeloofwaardig, maar wel passend binnen het verhaal.

Een verhaal over vriendschap, afgunst, liefde en verveling waaruit plannen geboren worden waar steeds weer vraagtekens bij komen staan;
'Als we hadden gevreeën, een jaar geleden, elkaar in het geheim hadden gezien, of als het over was gegaan met Charlie, en Hidde en ik voor elkaar hadden gekozen, had dat gekund?'

Wanneer onder ogen wordt gezien wat er staat te gebeuren:
'Ik zou nog zoveel keer “weet je nog” tegen je willen zeggen, nog zo vaak met je willen praten over vroeger...'

Ik heb dit boek niet goed weg kunnen leggen en ben er nog lang over na blijven denken. Mijn wens is dat niemand in mijn nabijheid een manier van denken heeft zoals deze vijf mensen.

Een sterk verhaal, geschreven door een auteur met een prettige schrijfstijl waardoor je benieuwd blijft en meer wil weten over wat er in de hoofden omgaat na het overlijden van een van hen. Die mogelijkheid wordt vrij abrupt beëindigd doordat het verhaal stopt.
Dit verhaal nodigt uit om goed na te denken over ethiek en moraal.

Ik waardeer dit boek met 4/5 sterren en kijk uit naar een volgend boek van Anne Eekhout.