Hoofdinspecteur Thomas Berg is aanwezig op een kunstveiling, omdat hij zijn oog heeft laten vallen op een 19de-eeuws balboekje. Een zilveren kleinood dat een mooie aanwinst is voor zijn verzameling klein zilver. Daar ontmoet hij Karel Vyncke, een antiekhandelaar uit Leuven.
Op deze veiling wordt ook een bronzen beeld van Constantin Meunier verkocht. Het is Psyche, een mythologische figuur en is in 1894 gemaakt.Doordat verschillende liefhebbers tegen elkaar opbieden, brengt het een recordbedrag op. Jens Terstege is uiteindelijk de man die het beeld koopt, maar wel in opdracht dan iemand anders.
Berg heeft een hotel geboekt voor de nacht en als de veiling afgelopen is, biedt Karel Vincke aan hem naar zijn hotel te brengen, omdat het erg slecht weer is. In het hotel drinken zij nog wat samen, tot de koper van het bronzen beeld binnenkomt. Vincke wil hem spreken en gaat hem achterna naar boven.
De volgende morgen blijkt Jens Terstege vermoord en het beeld gestolen.
Hoofdverdachte is Karel Vincke, omdat hij Jens Terstege achterna gegaan is en zelf ook belangstelling had voor het beeld.
Maar dan wordt op Valentijnsdag een tweede lijk gevonden met in zijn hart een pijl. Het lijk ligt in de crypte van de man die in het verleden opdracht heeft gegeven Psyche te maken. Na enige tijd blijkt dat Psyche bij een beeldengroep hoort, samen met Eros. Twee geliefden hebben voor de beelden model gestaan. Twee geliefden, die onbereikbaar voor elkaar waren.
Als er een derde lijk wordt gevonden, ziet Berg in dat er veel meer aan de hand is.
Door het verhaal heen komt nog iets anders aan de orde. Thomas Berg heeft is verliefd op de Ugandese Tatyana Magara. Thomas is in de afgelopen periode twee keer naar Uganda geweest om bij haar te zijn. Zij wil niet verhuizen naar België en Thomas niet naar Uganda. Ze skypen veel met elkaar. Maar is een relatie houdbaar als twee geliefden zo ver bij elkaar vandaan wonen?

Over elk vergeten heen is niet alleen een thriller die goed in elkaar zit en waarin de spanning prachtig opbouwt, het geeft daarnaast veel informatie over mythologie, beeldhouwer Meunier en de manier waarop mensen rond de periode dat de beelden Psyche en Eros leefden en dachten. Dit geeft verdieping aan het verhaal, maakt het extra interessant en nodigt uit tot verder lezen.
De lezer wordt regelmatig op het verkeerde been gezet. Je denkt te weten hoe het in elkaar zit, maar dan gebeurt er plotseling iets dat alles weer anders maakt. De figuur van Thiéry wordt gebruikt om de optische illusie te duiden. Dit maakt nieuwsgierig en als lezer wil je hier meer over weten.
Al met al een vlot geschreven thriller waarvan je ook nog wat leert.