Wat is de prijs voor de overwinning? Wie zal de eindstrijd overleven…en wie niet?

War Storm vormt het slot van de Red Queen reeks van Victoria Aveyard. Mare en haar vrienden doen een ultieme poging om het koninkrijk Norta voor eens en altijd te bevrijden van Maven en van de ongelijkheid tussen roden, zilveren en newbloods.

Ik keek reikhalzend uit naar dit boek. Red Queen was fantastisch en ook Glass Sword en King's cage waren zeer aangenaam om te lezen, dus het laatste boek kon hier zeker niet voor onder doen. Als laatste boek in de reeks beloofde het veel emoties, oorlogen, actie, politieke discussies… Hoewel het al deze elementen wel had was ik toch lichtelijk teleurgesteld. Het boek was zeer aangenaam om te lezen en spanning en actie waren zeker aanwezig, maar het was iets te langdradig waardoor mijn aandacht snel verslapte. Aanvankelijk waren de pauzemomenten en actiemomenten mooi in balans en waren beiden heel leuk om te lezen. Naarmate het boek vorderde raakte het evenwicht naar mijn gevoel een beetje zoek. De discussies werden heel erg langgerekt, bepaalde momenten werden in heel weinig details beschreven en de eindstrijd was heel erg gehaast.

Op het vlak van personages waren de nieuwe point of views zeer leuk om te lezen. Hierdoor kwam niet enkel Mare aan het woord, maar ook Cal, Maven, Iris en Evangeline. Dit geeft het verhaal een nieuwe diepgang. Victoria Aveyard weet al deze personages heel goed neer te zetten en ik had geen enkel probleem om de verschillende vertelstandpunten van elkaar te onderscheiden. Van de verschillende vertelperspectieven vond ik vooral dat van Evangeline zeer leuk om te lezen.

Al bij al was War Storm een heel aangenaam boek om te lezen. Er was voldoende actie en de verschillende perspectieven zorgden voor meer diepgang, maar het boek was beter geweest indien de discussies af en toe wat ingekort waren en het einde minder gehaast.