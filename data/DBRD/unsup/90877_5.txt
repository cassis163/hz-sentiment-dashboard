Volgens muis Peter heeft één van zijn voorvaderen ergens een schat verborgen. Samen met de oude muizenprofessor gaat hij op onderzoek uit, want waar ligt de schat precies en hoe kunnen ze bij de schat komen? Peter en de muizenprofessor beleven een mooi avontuur, want ze ontwerpen hun eigen duikboot en gaan daarmee diep de zee in. Ze zijn op zoek naar een schat, maar ze hebben geen idee wat deze schat is. Wat een avontuur!

Dit mooie prentenboek bevat prachtige tekeningen van Torben Kuhlmann. De platen zijn zeer gedetailleerd en zien er heel bijzonder uit. Zo bekijken de muizen prachtige opgezette dieren in het Oceaanmuseum en bevat het boek prachtige onderwaterbeelden van de muizen die met hun duikboot diep in de zee zijn. Tekst lijkt bijna niet nodig in dit prentenboek, omdat de illustraties eigenlijk voor zich spreken. Je ziet ook dat de tekenaar met het licht speelt in de tekeningen, wat mooie effecten geeft.

In dit boek wordt een prachtig verhaal verteld over de wetenschap door middel van kleine helden, die prachtige ontdekkingen doen. Het effect dat kleine beestjes grote ontdekkingen doen, werkt aandoenlijk en creëert sympathie en interesse voor het onderwerp. Zo wordt op een aantrekkelijke manier wetenschappelijke informatie verteld. Aan het eind van het boek deelt de auteur ook nog de echte theorie rondom de ontdekkingen van uitvinder Edison.

De schrijver van dit prachtige prentenboek is Torben Kuhlmann. Edison. Het mysterie van de muizenschat is zijn derde prentenboek over avontuurlijke muizen. Eerder verschenen al Lindbergh - Het grote avontuur van een vliegende muis en Armstrong - De avontuurlijke reis van een muis naar de maan. Het prentenboek over Edison is de derde van deze serie over avontuurlijke muizenhelden, je ziet dit ook terug in verschillende verwijzingen naar de vorige delen over Lindbergh en Armstrong. Halverwege het boek blijkt de oude professor zelfs de avontuurlijke Armstrong te zijn!

Edison. Het mysterie van de muizenschat bevat prachtige illustraties. Het dikke prentenboek weet te betoveren en een mooie wetenschappelijk verhaal uit het stof te halen en weer tot leven te brengen. Een prachtig avontuur van kleine, sterke helden!