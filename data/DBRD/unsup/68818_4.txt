Bart van Olphen heeft zijn eigen YouTube kanaal, waar hij de lekkerste en meest bijzondere visgerechten laat zien. Op Instagram zet hij video’s van 15 seconden met supersnelle en gemakkelijke recepten. Hij werkt intensief samen met Jamie Oliver, die groot fan van hem is vanwege zijn passie en liefde voor de visserij. In het boek Bart’s Fish Tales reist Van Olphen samen met fotograaf David Loftus de hele wereld over om plaatselijke vissers te interviewen en nieuwe recepten te bedenken. De voorwaarde van Van Olphen is dat alle vis duurzaam gevangen moet zijn. Volgens hem is 80% van het visbestand al overbevist, dus moeten er maatregelen genomen worden. Vissers kunnen het MSC-keurmerk verdienen, wat inhoudt dat zij duurzaam vissen. Zoals bijvoorbeeld de ansjovisserij uit Spanje; de visnetten worden uitgelegd rondom één hele school, zodat er nagenoeg geen bijvangst is. Of er wordt gevist met netten die grotere mazen hebben, zodat de te kleine visjes niet gevangen worden en nog even door kunnen groeien.

Het boek bestaat uit acht hoofdstukken en in elk hoofdstuk vertelt Van Olphen over de visspecialiteit van een bepaald land zoals India, Engeland, Canada, Spanje maar ook Nederland. Elk deel begint met een kort verhaaltje hoe de vissers hun vissen vangen en hoe zij leven. Daarna volgt een aantal recepten die met deze vissoort worden bereid. Sommige recepten zijn erg traditioneel in het bepaalde land, sommige heeft van Olphen zelf bedacht.

De passie en liefde voor de vis proef je in elk hoofdstuk. Van Olphen maakt zich grote zorgen om het visbestand en het is een goede zaak dat hij zo op de duurzaamheid hamert. Door de foto’s van David Loftus is het boek meer dan alleen een kookboek; de portretfoto’s van de vissers en hun familie, maar ook de omgeving van elk land geven een romantische en mooie kijk op deze bijzondere wereld. En door de verhalen van Van Olphen krijg je nog meer waardering voor alle moeite die is gedaan om ervoor te zorgen dat wij nog steeds een lekker stukje vis op ons bord hebben liggen.

Ik ben zelf een leek op visgebied, bij mij in de keuken komt het niet verder dan een stukje zalm of kabeljauw. Dit boek is dan ook een grote inspiratiebron om mijn kennis te vergroten. Maar ik moet eerlijk bekennen dat pijlstaartinktvis of rijst gekleurd met inktvisinkt me de pet wel iets te boven gaat. Achterin het boek staan diverse technieken uitgelegd. Zo kun je leren om zelf je vis te fileren, maar ook hoe je de pijlstaartinktvis moet schoonmaken. De echte (hobby)koks en visliefhebbers kunnen hun hart ophalen met dit prachtige, dikke boek.