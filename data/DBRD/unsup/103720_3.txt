Lacey droomt al haar hele leven van één ding: een opleiding volgen aan Profectus, de grootste en beste technische school die er bestaat. Ze haalt hele goede cijfers, maar wat ze niet heeft is een level 3 baku. Een vereiste om aan de eliteschool te mogen studeren.
Baku’s zijn een belangrijk onderdeel van het leven geworden: een combinatie tussen huisdier en techniek. Het zijn robots in de vorm van een dier, die de functies van de mobiele telefoon over hebben genomen. Helaas is het afhankelijk van je status en inkomen welk level baku je kunt bezitten. Als Lacey per ongeluk een vrijwel volledig verwoeste level 3 baku vindt, een kat, besluit ze deze op te knappen. Wanneer ze Jinx tot leven heeft gewekt, opent dat deuren voor haar die haar grote droom uit kunnen laten komen.
Jinxed, het eerste deel in de nieuwe serie van Amy McCulloch, is een bijzonder boek. Om goed uit te kunnen leggen hoe de wereld waarin het verhaal zich afspeelt eruitziet, is veel informatie nodig. Dat wordt vooral in het begin gedaan, waardoor het verhaal wat langzaam op gang komt.
Inhoudelijk is deze roman verfrissend, terwijl het qua opbouw juist alle YA-clichés aantikt. Hoofdpersoon is heel erg intelligent, weet veel meer dan wat ze op school leert, heeft een droom die uit lijkt te gaan komen, maakt nieuwe vrienden en wordt natuurlijk verliefd op de knapste jongen van de school, die haar ook leuk blijkt te vinden. Deze clichés bestaan niet voor niets: ze werken. Zodra je voorbij het begin bent en aan het tweede deel van het boek begint (rond pagina 100), begint het verhaal ineens een stuk leuker te worden. De achtergrond van het verhaal is inmiddels duidelijk en er kan meer gefocust worden op de personages, en hun baku’s.
Die spelen een grote rol in dit verhaal en ondanks het feit dat ze niet zelfstandig kunnen functioneren, zijn ze wel als personages te beschouwen. Vooral Jinx, omdat die toch een beetje anders lijkt te zijn dan de normale baku’s. De band tussen eigenaar en baku is heel goed voor te stellen, iedereen die een huisdier heeft (gehad) kan zich hier wel in inleven.
Toch is de verhouding tussen Lacey en Jinx een beetje raar uitgewerkt. Lacey is gek op hem, zou niet meer zonder hem kunnen, maar andersom is Jinx vooral gewoon eigenwijs en onaardig tegen haar en lijkt hij haar niet per se leuk te vinden. Er zijn maar een paar fragmenten waarin het echt lijkt alsof de afhankelijkheid wederzijds is. Het is daardoor ook dat er aan het eind een grote plottwist mis wordt gelopen.
Verder is het erg aan de fantasie van de lezer overgelaten hoe de baku’s eruit zien. Dit concept zou wellicht goed werken in een verfilming, waarin de baku’s echt duidelijk een vorm en functie hebben. Bij het lezen van het boek kun je je wel een voorstelling maken, maar het blijft toch een beetje vaag: het is moeilijk om de dieren voor te stellen als robots in plaats van echte dieren. Al met al is Jinxed een boek met zowel goede als minder goede elementen. Ondanks de minpunten is het geheel prima te lezen en voor het grootste gedeelte zelfs erg vermakelijk. Het maakt in ieder geval nieuwsgierig naar de ontwikkelingen in het volgende deel.