Het verhaal gaat over Milly en Charlie. Ze hebben beide criminele ouders die niets liever willen dat hun kinderen in hun voetsporen gaan treden. En wat kan je dan beter hebben dan een goede opleiding op het Rabauw College. Dé school om het boevenvak te leren. Les krijgen in dieverij, hacken, besluipen, fabuleren en vermommen met als schooluniform een wit/zwart gestreepte trui en een breekijzer als onderdeel van je uitrusting.

Milly heeft echter haar twijfels over de bedoelingen van haar ouders en de school maar gaat er toch naar toe. Charlie is een meester in hacken maar heeft net als Milly zijn twijfels of alles zo zwart/wit moet zijn. Of er alleen maar goed of slecht is en of het er niet tussen in mag zitten.

Het is ook even wennen op school met al die vreemde vakken met nog vreemdere leerkrachten. Milly en Charlie vinden het dan ook bijzonder leuk om die leerkrachten een hak te zetten. Als er een bijzondere wedstrijd wordt gehouden weten ze niet of ze mee moeten doen. Ze moeten namelijk iets heel duurs stelen en presenteren. Wie het minst dure steelt moet van school af. Dit brengt ze in een groot avontuur waarbij ze er achter komen dat zelfs iemand waarvan ze dachten dat die wel heel slecht was toch nog wel een heel lief kantje bleek te hebben.

Het boek heeft een heel mooie cover, de paarse kleur geeft de spanning en het mysterie weer. Op de cover zie je verder een meisje in haar zwart/witte schooluniform sluipen. Deze afbeelding staat ook aan het begin van elke hoofdstuk. Verder geen illustraties en dat is prima. Zo kan je eigen fantasie de vrije loop gaan. En die wordt wel geprikkeld. Geheime gangen, vreemde vakken op school, complotten, gehackte computers en andere vreemde zaken. Genoeg om een boek vol spanning te krijgen.

De schrijfstijl is prettig. Niet te moeilijke woorden en als er al wat moeilijks langs komt wordt dat al snel toegelicht. Het geheel is niet alleen spannend en avontuurlijk maar zeker ook vol grappige stukjes waardoor je lekker snel door het boek raast. Het is ook fijn dat de schrijfster gekozen heeft voor twee kinderen die een beetje buiten de boot vallen en het samen opnemen tegen de populaire kinderen en pestkoppen van de school. Samen zijn ze sterk en wat is mooier dan zo’n vriendschap!

Het verhaal eindigt na een spectaculair einde en het is geen al te grote verrassing dat op de laatste pagina een aankondiging staat voor een volgend deel. Er zijn immers nog zat avonturen te beleven voor Milly en Charlie. Eens kijken of dat dit verhaal kan overtreffen!