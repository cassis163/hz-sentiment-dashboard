Als evenwichtskunstenaar - dansend op de grens tussen romankunst en diepgravende journalistiek - geeft schrijver Dave Eggers stemlozen een stem. Hij slaagt erin om onderbelichte verhalen van slachtoffers van mensenrechtenschendingen - voor journaals vaak te onsexy issues of te complexe realiteiten - in de schijnwerpers te brengen. Zo ook bij Wat is de Wat.

Hoe hij het duizelingwekkende verhaal van de Zuid-Soedanese lost boy Valentino Achak Deng op papier zette: de jongen die halsoverkop vluchtte uit zijn geboortedorp, zijn bijna bijbelse tocht door een land verscheurd door een bloederig conflict, het leven in een vluchtelingenkamp en zijn moeizame stappen als immigrant in de VS â€¦ Het maakt van Wat is de Wat een noodzakelijk boek, een mustread voor eenieder die ooit iets zinnigs over migratie wil zeggen.