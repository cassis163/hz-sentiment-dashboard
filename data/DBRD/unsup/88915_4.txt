Unraveled is het tweede deel in de Broken bad boys serie van Skylar Heart. In Unraveld volgen we het verhaal van Lola, de tweelingzus van Lizzy, die de hoofdrol had in het eerste boek. Drie jaar geleden had Lola een miskraam en verloor daardoor niet alleen haar kindje, maar ook haar toenmalige vriend Blaze. Nu drie jaar later staat Blaze ineens voor haar neus en moeten ze samen aan een master project werken om af te kunnen studeren. Ondanks de pijn die Lola voelt nu ze hem weer ziet, voelt ze ook een enorme aantrekkingskracht. Maar kunnen ze de gebeurtenissen in het verleden zomaar vergeten en vergeven?

Zoals gezegd is Unraveled het tweede deel in de Broken Bad Boys serie. Het boek is los te lezen, maar het is wel aan te raden om het eerste deel gelezen te hebben. Alle personages uit deel 1 komen terug in dit tweede deel. Voor de fans van Shattered is dit een feest van herkenning! Zo komen Lizzy en Hunter weer voorbij (die nog steeds ontzettend gelukkig zijn samen), maar ook Damon, Hanna en Tamara keren weer terug in dit boek. Doordat de lezers deze karakters al kennen hoeft de schrijfster minder aandacht te besteden aan het uitdiepen van deze personages en kan ze zich meer focussen op het verhaal van Unraveled.

Het begin van Unraveled is heel sterk, je leeft met Lola mee en je voelt haar pijn nu ze Blaze voor het eerst weer ziet. De aantrekkingskracht tussen de twee is in het begin meteen voelbaar. De eerste hoofdstukken vliegen dan ook voorbij. Maar toch moet ik zeggen dat het middenstuk iets langdradiger is. Als lezer heb je het idee dat de gebeurtenissen zichzelf herhalen. “ik hou van hem maar ik kan niet bij hem zijn” is iets wat de hele tijd terugkomt. Iets te veel naar mijn smaak, op een gegeven moment snap je dat als lezer wel. Maar dit minpuntje is de schrijfster met het prachtige eind van dit boek snel vergeven!

Toch heeft unraveled me niet zo in zijn ban kunnen houden als zijn voorganger. Het verhaal van Lola en Blaze kon me minder vasthouden dan het verhaal van Lizzy en Hunter. Doordat het boek af en toe in herhaling viel werd het verhaal hier en daar langdradig waardoor je niet helemaal meer in het verhaal zat. Desalniettemin is het een prachtig boek en krijgt het van mij 4 sterren.