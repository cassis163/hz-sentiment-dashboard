In dit eerste boek van de Pangaea serie (het gaat een trilogie worden, geloof me) volg je Xugan, de enige overlevende van zijn stad, als hij de wereld over reist om andere steden het lot van de zijne te besparen. In het boek volg je ook de verhalen van mensen uit heel Pangaea, de mysterieuze Lareyna en de dappere Minhue, Ke, een jonge met een onduidelijke afkomst.

In het boek worden de verhaallijnen van al deze personages op een prachtige manier samengevlochten tot een epische raamvertelling van het Noordelijkste puntje tot de Zuidelijke woestijnen. Op een verscheidenheid van manieren zijn alle personages aan elkaar verbonden. In sommige gevallen duidelijk, in sommigen op de achtergrond.

Een punt waarop dit boek zich sterk onderscheidt van andere verhalen, is de duidelijke klassieke inspiratie. Het verhaal van Xugan heeft veel weg van de archetypische Odyssee, Ke wordt door tragiek achtervolgd en de conclusie van het verhaal zal voor sommigen zeker bekend voorkomen. Het verhaal wordt echter verteld met een flinke dosis voorafschaduwing en tragische ironie. Dit maakt het boek zeer geschikt voor een tweede lezing. Het zorgt er echter ook voor dat de daadwerkelijke onthulling van een aantal plotpunten, niet op de traditionele Hollywood-climax manier voorbij komen, maar meer op een emotionele manier. Als lezer weet je vaak allang dat iets het geval is, maar door een slim en sterk staaltje schrijfwerk, komt de emotionele impact die zich bij het personage zelf voordoet, toch goed over.

Hoewel het een dik boek is, met een enorme hoeveelheid personages, leest het erg fijn door. Dit komt deels door de schrijfstijl en deels door de korte hoofdstukken. Net zoals andere boeken die meerdere oogpunten hanteren, zul je in dit boek soms hoofdstukken lezen die minder spannend zijn dan anderen. De rustigere momenten en verhaallijnen zitten echter toch vol met emotie en spanning, maar niet op een actie- manier.

Tenslotte wil ik zeggen dat dit het debuut van mijn broertje is. Met veel genoegen en plezier heb ik zijn verhaal zien groeien van een simpel maar intrigerend concept, tot een volle roman. Ik heb het geluk gehad van dichtbij de groei van het boek te kunnen volgen en veel verschillende versies te hebben gelezen. Zelfs met al mijn voorkennis van de personages en het verhaal, heb ik het verhaal met zeer veel plezier doorgelezen. Ik kan beloven dat deze serie een zeer epische en intrigerende conclusie zal krijgen en hoop dat de volgende delen n√≥g beter zullen worden.