Een verhaal gezien door de ogen van een kind. Het kind, het meisje wat opgroeit in de jaren 1950/60. Geboren in een tijd dat het zo hoorde, eenmaal getrouwd kreeg je kinderen. En daarmee begon ook het leven van het meisje.

De lezer maakt kennis met het meisje en beleeft via haar ogen haar leven mee. Jaren 50, mensen trouwen en krijgen kinderen, moeders blijven thuis en vaders verdienen de kost. Zo ook in het gezin van het meisje. Het meisje is anders, niet de gedroomde dochter. Komt het door haar lichamelijke gebrek (scoliose); "Wat is dat kind scheef". Of komt het door het onvermogen van het kind zich aan te passen aan wat wenselijk is in die tijd. De worsteling van het kind met het leven maar even zo goed ook de worsteling van de ouders. Wat maakt de vader tot wie hij is en wat maakt de moeder tot wie zij is?

Citaat; Een antwoord dat een aspect van tijd bevat is al direct onbetrouwbaar. Eventjes. Straks. Morgen. Over drie maanden. Een hele dag. Iemand zegt dat een dag een roos is en de dag blijkt een klaproos. Voor je er erg in hebt liggen al zijn blaadjes op de grond.

Gepakt door de omslagfoto en de titel begon ik vol verwachting aan deze roman van auteur Yvon Né. Eerder werk van deze auteur kende ik nog niet (Hier mag niets af zijn,2009/ De werkelijkheid houdt het lang vol,2014). Een eerste kennismaking.
De voor mij ongebruikelijke vertelvorm, om door de ogen van het kind, mee te kijken maakte dat ik eerst even moest wennen aan het boek. Het duurde dus even voordat ik goed in het verhaal zat maar had het mij eenmaal te pakken dan liet het boek mij ook niet meer los. Een in boeiende zinnen en met een prachtige woordkeuze geschreven roman. Niet te makkelijk. Een boek wat je ook een beetje laat 'werken' en verder laat denken, maar dat kan ik wel waarderen. Extra bijzonder maakt het ook dat ik opgroeide in dezelfde jaren als het meisje (ik zal iets jonger zijn). Er is dus ook veel herkenning is in het verhaal.

Een boek waarin er aan het einde twee vragen door je hoofd blijven spoken. Wat gaat er eigenlijk allemaal om in het hoofd van een kind? En, het zal toch niet geheel autobiografisch zijn?!

Het scheve meisje
Yvon Né
Uitgeverij De Geus
paperback
280 bldz
literatuur