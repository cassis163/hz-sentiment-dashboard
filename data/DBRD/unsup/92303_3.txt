Freddie Jackson is na zijn vrijlating uit de gevangenis vast besloten om, met zijn neef Jimmy onder zijn hoede, de top te bereiken in het georganiseerde misdaadmilieu in LondonÂ’s East End. Maar al snel blijkt de kleine Jimmy zijn grote idool te overklassen in berekendheid en organisatietalent. Zo slaagt Jimmy er in het vertrouwen te winnen van de levenslang opgesloten godfather Ozzy. Freddie krijgt het moeilijk om zijn leiderspositie in het milieu te behouden, ten voordele van zijn neef.
Martina Cole levert met Familieziek een soort boek als The Godfather in zakformaat af. Ze beschrijft in een heldere, eenvoudig leesbare stijl hoe het er aan toe gaat in een familie van Engelse maffiosi.
Het hele boek drijft op het contrast tussen het succesvolle duo Jimmy/Maggie en het verlopen huwelijk tussen Freddie/Jackie. Het boek is doordrongen van wraak en jaloezie en de gruwelijkheden worden je op een erg zakelijke manier voor de voeten geworpen.
Door het doen en laten van alle personages uitgebreid en gedetailleerd te motiveren en misdaad en familieleven als twee evenwaardige bestanddelen van het leven voor te stellen,geeft Martina Cole je haast het valse gevoel dat het er allemaal best normaal en logisch aan toe gaat bij de Jacksons. Ze slaagt er haast in om de lezer in het denkpatroon van het misdadigersmilieu te dwingen, zodanig dat je haast gaat geloven in faire en unfaire misdaad. Pas als je bewust wat afstand neemt van het boek, bedenk je je plotseling hoe gruwelijk het er in feite aan toe gaat.
Maar juist die uitgebreide en gedetailleerde motivatie, vormen tegelijkertijd ook de achilleshiel van het boek. Martina Cole valt net iets te vaak in herhaling. Bepaalde gedachtegangen van de personages worden keer op keer in andere bewoordingen neergepend. Langdradigheid en verveling komen dan ook regelmatig om de hoek loeren.
Laat je vooral niet misleiden door de erg goedkoop aandoende coverfoto en titel. Familieziek van Martina Cole heeft meer dan genoeg kwaliteiten om je meerdere uren zoet te houden. Met honderd bladzijden minder had Martina Cole hetzelfde verhaal net zo doeltreffend maar wat scherper kunnen vertellen.