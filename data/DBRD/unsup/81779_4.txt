Mirjam Oldenhave is vooral bekend van haar jeugdboeken waarvan de serie Mees Kees een enorm succes is.
Nu heeft ze een roman voor volwassenen geschreven. Een feelgoodroman, maar met niet alledaagse hoofdpersonen en een bijzonder verhaal.

Hoofdpersoon Julia is haar onbetrouwbare partner zat en stapt op. Een nogal impulsieve beslissing, want waar moet ze heen? Het blijkt niet zo eenvoudig om een woning te vinden, er zijn wachtlijsten en het feit dat je letterlijk op straat staat veranderd daar niets aan. Dan komt er hulp uit onverwachte hoek. Zou ze in een groot mooi huis willen wonen, in ruil voor mantelzorg? Ze twijfelt niet lang en neemt het aanbod aan, niet wetende wat haar allemaal te wachten staat. Want niet alleen de mantelzorg van mevrouw Smit is een onderdeel van de afspraak, ook de taken van mevrouw Smit moet ze over gaan nemen, en die zijn niet alledaags.
Een huis vol kleurrijke personen, en een hartverwarmend verhaal.

Het is een vlot geschreven verhaal en wordt voorgelezen door Mirjam, wat prettig is. Het is haar verhaal en zij verteld het zoals het bedoeld is.
De hoofdpersoon komt in situaties terecht die ze niet begrijpt. De mensen om haar heen leggen ook maar heel weinig uit, ze moet heel hard haar best doen om uit te vogelen wat er van haar wordt verwacht en hoe mevrouw Smit haar leven organiseerde. Dat geeft soms wat wrevel, zowel bij Julia als bij de lezer/luisteraar, maar het blijkt allemaal op de juiste manier gedoseerd. De puzzelstukjes vallen langzaam maar zeker op z'n plek tot een mooi einde, die zou kunnen leiden tot een vervolg.

Een zeer originele roman met bijzondere personages, welke na het lezen ook nog stof tot nadenken geeft.