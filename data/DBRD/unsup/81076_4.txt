Dit vervolg op De 100-jarige man die uit het raam klom en verdween mag ik samen lezen met 74 anderen in de eerste Hebban Leescarrousel. In groepjes bespreken we gedurende een aantal weken 3 thema's die in dit boek voorkomen: humor, actualiteit en 100 jaar.

De vertaling is van Corry van Bree. Zij heeft al vele boeken vertaald van Scandinavische schrijvers, waaronder Mariette Lindstein (De Sekte), Jens Hendrik Jensen (Oxen), Emelie Schepp (Jana Berzelius) en Cilla en Rolf Börjlind (Rönning en Stilton).
De prachtige gele omslag is ontworpen door Wil Immink Design Grafisch Ontwerpbureau. Zij maken onder andere omslagen voor Nora Roberts, Anthony Doerr, Tomas Ross, Claudia de Breij en Suzanne Vermeer. Hoe een boek er uitziet, is voor veel mensen belangrijk als teken om een boek op te pakken of te laten liggen. De gele omslag met een oude man met een exotische parasol nodigt daar zeker toe uit.

Wie al meer boeken van deze schrijver gelezen heeft, weet dat er absurde humor in zit afgewisseld met prachtige gesprekken tussen de bijzondere karakters. En fantastische verhaallijnen die samenkomen in een heerlijk bedacht slotakkoord.
Mijn absolute favoriet is De zonderlinge avonturen van het geniale bommenmeisje, dus ik ben erg nieuwsgierig waar dit verhaal in de lijst zal eindigen.

In De 100-jarige man die terugkwam om de wereld te redden lezen we verder over Allan Karlsson en Julius Jonsson, riant levend op Bali van de koffer met Kronen nadat hun avonturen in het vorige boek eindigden.
Voor de viering van Allan's 101ste verjaardag, huurt Julius een luchtballon. Helaas gaat er van alles mis - zoals we gewend zijn - met als resultaat dat Allan en Julius samen afdrijven in de luchtballon met een defect regelmechanisme. Zodra de gasfles leeg is, storten ze neer in de oceaan. Gelukkig worden ze opgepikt door een Noord-Koreaans vrachtschip dat helaas niet alleen legale lading aan boord heeft, maar ook een aktetas met verrijkt uranium. Aangekomen in Pyongyang voor een onderhoud met de Geweldige Leider, Kim Jong-Un, worden Allan en Julius een heet hangijzer op het toneel van de wereldpolitiek.
Via vele omzwervingen, avonturen met grafkisten en ontmoetingen met wereldleiders en criminelen komen ze uiteindelijk thuis in Zweden, maar moeten het land halsoverkop weer verlaten als ze zich flink in de nesten hebben gewerkt. Ze vertrekken samen met Sabine - hun nieuwe zakenpartner - naar Tanzania. Maar niet getreurd: ook hier zitten nieuwe kansen achter nieuwe deuren.

Het hele verhaal is eigenlijk een knipoog naar hoe wij de wereld bekijken: vaak veel te serieus. De schrijver wisselt humor af met sarcasme en satire. Het op een grappige manier aan de kaak stellen van de wereldproblematiek is geweldig! Door scènes te ontleden tot hun basale naaktheid, ontstaat een prachtige sfeer die in al zijn boeken terugkomt. Dat is echt de kracht van zijn verhalen. Ons laten nadenken over hoe we naar de wereld kijken en dit verweven met een aantal absurdistische verhaallijnen die in eerste instantie je wenkbrauwen doen fronsen van: hoe gaat dit nu weer verder?
Maar zoals in al zijn boeken komt alles goed en alle lijntjes komen samen.

Wie houdt van verhalen die absurd, grappig, satirisch, sarcastisch en op een bijzondere manier naar de wereld kijken, zal veel plezier beleven aan de boeken van deze schrijver.