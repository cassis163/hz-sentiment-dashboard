Een verhalenbundel met negen bijzondere verhalen waarbij magisch surrealistische elementen de boventoon voeren. De verhalen vereisen de volle aandacht van de lezer maar de beloning is er ook naar. Veel elementen keren terug in de andere verhalen in de bundel. De Britse schrijver Oyeyemi (geboren 1984 in Nigeria) verweeft een droomwereld met de realiteit. Het verhaal “Drownings” gaat daarin het meest ver. Het is een verhaal dat zich laat lezen als een sprookje. Een arme eenling, een dictator en een onmogelijke liefde. De hoofdpersoon wordt vrienden met een hond en een marionet met een bewustzijn. Deze marionet met een bijzondere persoonlijkheid leren we eerder kennen in het verhaal “is your blood as red as this?” waarbij poppenspelers relaties onderhouden met hun poppen. Ook hier lopen werkelijkheid en fantasie in elkaar over. De verhalen zijn vrijwel allemaal doorweven met tragiek maar het optimisme overheerst. Een bijzondere bundel!