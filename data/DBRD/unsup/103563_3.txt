‘Faking it’, het tweede boek in een trilogie, is het verhaal van Max en Cade. Max vlindert van het ene foute vriendje naar het andere, zit onder de tatoeages en piercings in haar oren. Als dan haar ouders onverwacht op de stoep staan, haalt ze de eerste de beste jongen die er volgens de normen van haar ouders acceptabel uitziet om zich als haar vriendje voor te doen.

Dat het niet bij deze ene ontmoeting blijft zal duidelijk zijn. Max en Cade blijven doen alsof voor Max’ ouders, maar al snel rijst de vraag of dit de enige reden is. Gaan ze toch ongemerkt meer voor elkaar voelen? Of blijft Max toch trouw aan haar oppervlakkige leventje zonder diepgaande relaties waarin ze zichzelf niet bloot hoeft te geven?

Faking it slaat niet alleen op de neprelatie van Cade en Max, maar de titel heeft nog een onderliggende betekenis. Want Max faket niet alleen haar relatie met Cade, maar eigenlijk haar hele leven. Zowel naar haar ouders als naar vrienden toe. Alleen als ze zingt in haar band, haar lust en haar leven, geeft ze zichzelf bloot. Alleen dan uit ze haar ware gevoelens. Maar ook Cade doet alsof, weliswaar in iets mindere mate dan Max, en hij vindt in Max zijn soulmate.

Cora Carmack houdt het allemaal redelijk luchtig, hoewel het onderwerp best zwaar is. Het is een makkelijk leesbare schrijfstijl, zonder moeilijke woorden met een flinke dosis humor. Een echte feel good en heerlijk om te lezen op een luie zondagmiddag. Toch zet haar boodschap je wel aan het denken. Sta voor wie je bent en wees eerlijk naar jezelf. En of Max en Cade daar uiteindelijk ook voor kiezen? Voor het antwoord op die vraag zal je toch echt het boek zelf moeten lezen.