De roman Zeg het de bijen van Peggy Hesketh begint met thrillerelementen: een dubbele moord op twee zussen op leeftijd, een politieagent die tot op de bodem uit wil zoeken wat er is gebeurd en een buurman met een lange geschiedenis met de vermoorde zussen als getuige. Wat volgt is geen politieroman, maar een levensbeschrijving van de buurman, die zich een jarenlange, gecompliceerde maar innige band met zijn buurvrouw Claire herinnert.

Buurman Albert Honig is een imker. Zijn leven zou alleen om zijn bijen en zijn honing draaien, als Claire niet op jonge leeftijd in zijn leven was gekomen. Zij delen hun interesse voor bijen en hun jeugd halverwege de twintigste eeuw in CaliforniÃ«. Claire wordt de belangrijkste persoon in Alberts leven, maar zijn rol in haar leven is kleiner. Hij is eerder toeschouwer dan hoofdrolspeler in de gebeurtenissen die Claire hebben gebracht tot wat er van haar is geworden, maar wel een zeer oplettende toeschouwer, die met de dood van zijn buurvrouw alle vriendschap, mysteries en ruzies opnieuw beleeft.

Hesketh vertelt een mooie, maar schrijnende geschiedenis van twee mensen die bijna hun hele leven dicht bij elkaar leven, maar elkaar toch net niet kunnen bereiken. Haar verhaal brengt ze op smaak met weetjes over honingbijen, waarmee ze niet alleen Alberts enthousiasme als imker overbrengt, maar de lezer ook uitnodigt om parallellen te zoeken tussen het leven van haar personages en dat van een bijenkolonie.