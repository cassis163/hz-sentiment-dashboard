In de balletwereld vormen de Nederlandse Mischa en de Russische Nikolaj een beroemd droompaar. Het auto-ongeluk waarbij hun dochtertje om het leven is gekomen, lijkt hen nog dichter bij elkaar te hebben gebracht. Maar dan breekt er brand uit in het huis waar ze tijdelijk wonen. Mischa en Nikolaj overleven het vuur, maar liggen beiden met zware verwondingen in het ziekenhuis. Als de politie de brand onderzoekt, is al snel duidelijk dat deze is aangestoken. Het geluk van het danspaar blijkt niet meer dan een zorgvuldig geconstrueerde leugen. Mischa beschuldigt Nikolaj ervan de brand te hebben gesticht. Op zijn beurt beweert Nikolaj dat Mischa hem wil vermoorden. Wie van de twee spreekt de waarheid? En wie liegt?

Het is de onderhuidse spanning tussen de personages die mijn nieuwsgierigheid bleven wekken. Geen boek vol actie maar wel intriges en jaloezie. Het leest meer als een spannende roman dan als een thriller.
Mijn moeder was voor mijn geboorte balletdanseres op hoog niveau en zij moest inderdaad stoppen toen ik mij onverwachts aankondigde. Dat maakte dit boek voor mij extra boeiend. Ik heb het dan ook heel graag gelezen!