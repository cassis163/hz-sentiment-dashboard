Je hebt antieke spullen én oude spullen. De antieke spullen bestaan altijd uit oude spullen maar niet alle oude spullen zijn antiek. Het kan nooit de bedoeling van Peter Robinson zijn geweest om het boek Zondeval (The hanging valley) pas na 18 jaar in het Nederlands uit te laten komen. Dat is te jong om historische waarde te hebben en te oud om actueel te zijn.
De fans van Robinson, en die heeft hij ook in Nederland en Vlaanderen veel, kennen natuurlijk Alex Banks en laten zich daardoor zeker niet afschrikken. De uitgever verdient zeker geen compliment met het besluit om werk van Peter Robinson, dat al vele jaren zoveel succes heeft, pas in 2002 in Nederland te laten verschijnen. Alsof dat nog niet genoeg is worden de boeken niet eens in chronologische volgorde op de markt gebracht. Dat verklaart de openingszin van deze recensie over antiek en oude spullen.
Alan Banks neemt de lezer mee naar Swainshead waar in een vallei een lijk is gevonden dat er al enige tijd ligt. Door middel van een gecodeerde tandprothese wordt de identiteit van het slachtoffer vastgesteld. Het blijkt Bernard Allen te zijn, een naar Canada geëmigreerde oud bewoner van Swainshead.
In de geest van Alan Banks ontstaan een tiental vragen die om een antwoord smeken vóór er enig zicht komt op de oorzaak en mogelijke aanleiding van dit dode lichaam. De broers Collier spelen hierin een rol als voormalige eigenaar van het pand van de familie Allen.
De vader van Bernard was arm en is failliet gegaan. Is hier sprake van rancune of is er meer voorgevallen tussen deze leeftijdsgenoten? En is er een verklaring te vinden voor de plotselinge verdwijning van de jonge Ann, die daags na een eerdere verdwijning ook spoorloos blijkt te zijn. De wereldvreemde en simpele Katie, getrouwd met de pensionhouder Sam, lijkt veel meer over de bewoners van Swainshead te weten dan ze laat doorschemeren. Banks gaat samen met zijn superieur, hoofdinspecteur Gristhorpe naar Swainshead om deze moord en een eerdere moord die nooit is opgelost, te onderzoeken op mogelijke verbanden.
Een haast onmogelijke taak in dit geïsoleerde en in zichzelf gekeerd dorpje met zijn bijzondere bewoners.
De basis voor een spannend stukje speurwerk is in voldoende mate aanwezig. Robinson weet de karakters van een aantal sleutelfiguren bijzonder goed neer te zetten. Met de echte spanning wordt minder kwistig omgesprongen. De essentie moet worden gezocht in de woon- en leefgemeenschap in het dorpje Swainshead. Manipulerende machtige en rijke bewoners maken ge- en misbruik van hun positie. Dat gedeelte steekt goed in elkaar. Halverwege het boek wordt de oplossing voorspelbaar en is het alleen de vraag hoe Robinson daar naar toe schrijft. Omdat Zondeval zijn vierde in de reeks is en veel later geschreven boeken al in Nederland zijn verschenen, zie je een duidelijk aanwezig kwaliteitsverschil tussen de latere boeken en dit exemplaar. Storend is ook de tijd waarin het verhaal zich afspeelt met de Cream, Small Faces en Stones als toppers. Dat kun je de schrijver niet aanrekenen maar weegt wel mee in het geheel. Daarom behoort het zeker niet tot de toppers. Jammer is dat.