De Joodse jonge vrouw Lilya krijgt vlak na de oorlog in 1946 een geheime opdracht. Ze moet een Joodse wetenschapper zoeken in een verscheurd Europa. Haar zoektocht aan de hand van aantekeningen van de broer van de wetenschapper en een mysterieus boek voert haar via een stoet aan personages van Engeland naar Duitsland. Hier ontmoet ze David Guggenheim, die een steeds grotere rol lijkt te gaan spelen in haar leven.
De schrijver van het boek, Stephan Arbanell snijdt in zijn debuut meerdere onderwerpen aan die soms afleiden van de zoektocht. Desondanks beschrijft Morgenland een relatief onbekende periode in de geschiedenis van Europa. De schrijver doet dat in een boeiende stijl met aandacht voor detail. Intussen vraagt de lezer zich steeds meer af: Leeft de wetenschapper nog? En wat is er precies gebeurd? Zal er weer toekomst mogelijk zijn voor de onrustige Lilya? Een morgenland?
Een aanrader voor hen die houden van geschiedenis en een vleugje mysterie.