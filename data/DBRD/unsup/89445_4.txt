Van onschatbare waarde is opnieuw een heerlijke roman van Danielle Steel (1947), zoals we van haar zijn gewend. Inmiddels heeft ze ruim 90 romans op haar naam staan en daarmee behoort ze tot een van de populairste romanschrijfsters allertijden. Na haar laatste roman Dubbelleven ligt Van onschatbare waarde in de schappen, en die stelt je zeker niet teleur.

In dit verhaal neemt Steel ons mee naar een gezin met drie prachtige dochters: Timmie, Juliette en Joy Parker. Door omstandigheden hebben ze helaas geen hechte band met hun vader. Alhoewel hij nauwelijks aanwezig was in hun leven, hebben de zussen nooit liefde tekort gehad doordat hun moeder Véronique zowel de taak van vader als moeder op zich nam. De dochters weten zichzelf te ontwikkelen tot volwassen en onafhankelijke vrouwen die precies weten wat ze willen. Ze zijn succesvol en gaan ieder hun eigen weg. Ondanks dat houden ze onderling een sterke band en kunnen ze altijd hun hart bij elkaar uitstorten. Een vaderfiguur missen ze soms wel in hun leven, maar omdat ze er nooit een hebben gehad weten ze ook niet beter en leren ze te roeien met de riemen die ze hebben. De dames groeien uit tot onder andere een actrice die haar best doet een acteercarrière in Los Angeles te bewerkstelligen, een eigenaresse van een bakkerij én een hardwerkende maatschappelijk werkster met een hart van goud. Drie totaal verschillende vrouwen die één ding gemeen hebben; een onbekende erfenis.

Wanneer hun afwezige vader Paul Parker overlijdt, beseffen Timmie, Juliette en Joy dat ze nooit hadden kunnen denken dat dit hun leven zo op zijn kop kon zetten. Een erfenis zorgt ervoor dat hun relatie flink op de proef wordt gesteld en het doet ze hun mening over hun vader nogmaals overdenken. Hij had namelijk maar één laatste wens, en die onthulling is even shockerend als de uitwerking ervan.

Dit verhaal wordt eigenlijk net als alle verhalen van Steel gelezen in de derde persoon. Op die manier is het makkelijker jezelf in te leven en kun je nog meer en beter fantaseren over de setting en de personages. Je hebt het gevoel alsof je zelf op de set aanwezig bent door de beschrijving van geuren en kleuren. De personages worden vanaf de eerste bladzijde al als herkenbare en typerende karakters neergezet, waardoor de inleving nog gemakkelijker gaat. Het verhaal is heel vlot geschreven en verveelt geen moment. De korte tijdsbogen en rijke beschrijving van omgeving en personages maken dat je ook deze personages weer in je hart sluit.

De onthulling van de erfenis had nog wel meer uitgediept kunnen worden. Conversaties zijn heel kort waardoor je soms het idee hebt dat alles een beetje oppervlakkig blijft, maar niet te veel uitweiden en genoeg overlaten aan de fantasie is ook wel een kenmerk van Danielle Steels schrijfstijl. Absoluut een heel fijn boek als toevoeging aan de lange rij van verhalen afkomstig uit de pen van Steel!