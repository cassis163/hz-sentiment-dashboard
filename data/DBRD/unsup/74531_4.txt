Het boek
Florian van Bismark is een ambitieuze en rancuneuze man die zijn ware aard verbergt achter een masker van charme. Hij kan het nauwelijks verteren wanneer hij de post van minister van Justitie misloopt en moet toezien hoe zijn partijgenote Sofie Lothar de, door hem zo felbegeerde, post met verve vervult. Uit pure rancune gaat hij op zoek naar een mogelijkheid om Lothar in diskrediet te brengen en vindt een link met de Rote Armee Fraktion (RAF), een extremistische beweging. Het valt echter niet mee om het bewijs rond te krijgen.

Gelijkelijk met zijn jacht op misstanden in het leven van Lothar, wordt Bismark zelf geconfronteerd met zijn eigen misstappen uit het verleden. Deze dreigen aan het licht te worden gebracht en –meedogenloos als hij is- voelt Bismark zich genoodzaakt zich opnieuw schuldig te maken aan zaken die het daglicht niet kunnen verdragen.

Ziet Bismark kans zijn eigen verleden uit te wissen en Lothar ten val te brengen of achterhaalt de waarheid hem? Je leest het in ‘De Partijgenoot’.

Visie van de recensent
In deze vierde thriller ziet Uitzinger opnieuw kans haar lezerspubliek te boeien en mee te slepen in een uiterst spannend verhaal. In ‘De Partijgenoot’ komen de diverse hoofdpersonen om beurten aan bod in een hoofdstuk. Dit geeft het verhaal verrassende wendingen waarbij het perspectief op de gebeurtenissen wordt afgewisseld.

Niet zo maar een goedgeschreven thriller, maar een intrigerend verhaal geplaatst in de eigentijdse geschiedenis van Duitsland. De beschrijvingen van Berlijn, de gebeurtenissen in het verleden en over de RAF zorgen voor extra diepgang.

Uitzinger heeft een uiterst plezierige, vlotte schrijfstijl passend bij het genre waar zij voor gekozen heeft.

Over de auteur
Marjolijn Uitzinger (1947), thrillerauteur en journalist, begon haar journalistieke loopbaan in de jaren zeventig als politiek verslaggever voor de Volkskrant en het Vrije Volk. Later werkte ze als presentator voor politieke radio- en televisieprogramma’s voor diverse omroepen. In 2006 verhuisde ze naar Berlijn, waar ze samen met Margriet Brandsma het non-fictieboek Na de Muur (2009) schreef, over het Duitsland na de val van de Muur. Ook begon ze in dat jaar met het schrijven van columns over Berlijn en Duitsland voor de website van Haagse Columnisten. In 2008 werd ze voorzitter van de Nederlandstalige culturele vereniging Berlijnse Avonden.

Uitzinger maakte in 2012 haar thrillerdebuut met Een fatale primeur, in 2013 gevolgd door Citytrip Berlijn. Een jaar later verscheen haar derde thriller, waarmee ze een nominatie voor De Gouden Strop 2015 in de wacht sleepte.

De dynamische stad Berlijn en de unieke Duitse geschiedenis vormen de inspiratiebron voor Uitzingers misdaadromans.

Uitvoering
Uitgeverij De Geus B.V.
ISBN10 9044536680
ISBN13 9789044536683
Paperback

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/