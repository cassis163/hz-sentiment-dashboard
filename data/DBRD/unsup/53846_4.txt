Titel: Het Dossier
Auteur: Anya Niewierra
Uitgeverij: B for Books BV
400 pagina's

Anya Niewierra (1964) is algemeen directeur van de vvv in zuid-Limburg en bestuurslid van de Europese organisatie Necstour. In 2013 debuteerde zij met de thriller Vrij Uitzicht, die genomineerd werd voor de Debutantenprijs, de Schaduwprijs en voor de Beste Thriller.


De 46-jarige Josta Bresse wordt slachtoffer van een orgaanroof. De Nederlandse recherche stuit tijdens het onderzoek op het duistere DDR-verleden van Josta. Daarom keert Josta terug naar Oost Berlijn, waar ze destijds als kunstvervalser deel uitmaakte van de zogenaamde ‘Königstein Gruppe’. Dit team van vervalsers dat werkte in opdracht van het toenmalige DDR-regime, werd vlak voor de val van de Muur door de Stasi afgevoerd naar de gevangenis Hohenschönhausen.

Reden: Het Dossier.

25 jaar later blijkt Het Dossier nog steeds reden voor moord. Opgejaagd als een wild dier probeert Josta Bresse het Dossier in handen te krijgen, maar de macht van de daders blijkt groot. Enorm groot.

Er waren van het begin af aan al enkele zaken die mij nieuwsgierig hadden gemaakt naar dit boek. Allereerst de opvallende gele kaft een schrijfster die afkomstig is uit Kerkrade en natuurlijk de inhoud van de achterflap.
Het verhaal begint met de orgaanroof bij Josta, vervolgens wordt daar nog maar weinig aandacht aan besteed.

Het draait voornamelijk allemaal over wat er 25 jaar geleden gebeurt is toen de Berlijnse muur nog overeind stond en de mensen in de DDR onder het regime leefde. Met flashbacks van Josta maar ook met een afzonderlijk verhaal door de ondervrager waar Josta vroeger in contact is geweest wordt er een spannend verhaal neergezet. Langzaam wordt alles herbeleefd en is iedereen die ook maar iets met de vroegere praktijken te maken heeft gehad niet meer veilig.

‘En doe je best om in je leven altijd naar de top van de berg te lopen om zo het uitzicht op je leven van alle kanten te bekijken’

Josta is vastberaden en blijft doorgaan om erachter te komen wie er daadwerkelijk achter haar aan zit om zo het Dossier te vernietigen maar ook wat de reden is van de orgaanroof die zij heeft meegemaakt. De spanning in het boek wordt goed opgebouwd en zorgt ervoor dat je het boek in één keer uit wilt lezen.
De schrijfstijl is goed te volgen en de manier waarop het voormalig DDR-regime wordt neergezet is geloofwaardig waarbij het plot compleet en mooi uitgewerkt wordt, misschien met net iets teveel melancholiek maar dat maakt het niet minder.



Plot: 4
Schrijfstijl: 4
Leesplezier: 4
Spanning: 4
Originaliteit: 4
Psychologie: 4

Ik geef ‘Het Dossier’ 4 sterren