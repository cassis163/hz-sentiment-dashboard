In De deal is Hannah al maanden stiekem verliefd op Justin Kohl, de ster van het footballteam, maar hij ziet haar totaal niet staan. Wanneer de aanvoerder van het ijshockeyteam haar hulp nodig heeft om te studeren voor een filosofieherkansing ziet zet Hannah dat in eerste instantie totaal niet zitten. Ze kan Garrett echt niet uitstaan en blijft het liefst zo ver mogelijk bij hem uit de buurt. Dat laat Garrett echter niet op zich zitten en hij bedenkt een plan. Hannah geeft hem bijles en hij doet voor een tijdje alsof hij haar vriendje is. Dan zal Justin haar zeker wel zien staan. In een zwak moment gaat Hannah akkoord met deze bijzondere deal.

De deal bleek helemaal in mijn straatje te liggen. Vanaf bladzijde één werd ik meteen door het verhaal gegrepen. Hannah is namelijk een personage waar ik me meteen heel goed in kon inleven en ook de hoofdstukken verteld vanuit Garrett vond ik heerlijk om te lezen. Aan het begin van het boek kon ik hem ook echt niet uitstaan, maar net als Hannah ging ik gedurende het boek steeds meer van hem houden.

Misschien lijkt dit boek op het oog heel luchtig, maar er worden zeker ook serieuzere onderwerpen besproken. Zo kom je er aan het begin van het verhaal al achter dat Hannah ooit is verkracht en dat ze hier nog steeds de gevolgen van ondervindt. Ook Garrett heeft al een hoop meegemaakt in zijn leven waar hij het ook regelmatig moeilijk mee heeft. Elle Kennedy weet in dit boek perfect de balans te vinden tussen luchtige en serieuze onderwerpen en dit alles verteld met humor.

Hoe de liefde tussen Hannah en Garrett opbloeit vind ik echt perfect. Het voelt nergens geforceerd en overhaast aan, ze groeien gewoon steeds meer naar elkaar toe. Als lezer heb je al vrij snel door wat ze voor elkaar voelen en dat ze goed bij elkaar passen en gelukkig komen ze daar op een gegeven moment zelf ook achter.

De deal is een boek wat ik met veel plezier gelezen heb. De schrijfstijl van Elle Kennedy is fijn om te lezen en ze maakt een goede afwisseling tussen luchtige en serieuzere stukken. Ja natuurlijk is het verhaal ook wel enigszins voorspelbaar en cliché. Het is zeker niet het meest vernieuwende New Adult boek, maar toch had ik nergens het idee dat ik een verhaal zat te lezen wat ik al heel vaak heb gelezen. Op zijn eigen manier is De deal toch weer uniek.