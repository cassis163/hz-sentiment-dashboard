Thomas Greer was als Delta Force-commandant in 2001 betrokken bij de jacht op Osama Bin Laden. Onder het pseudoniem Dalton Fury beschreef hij zijn ervaringen in de bestseller Kill Bin Laden dat in 2008 werd uitgegeven. Met dit boek heeft hij een groot aantal weken in de bestsellerlijst van The New York Times gestaan. Hierna besloot Fury tot het schrijven van een serie over geheime operaties en creÃ«erde hij het personage Kolt Raynor. Het eerste boek in deze thrillerserie is Black site, dat in 2012 is uitgegeven en in 2016 op de Nederlandse markt verscheen. Op 21 oktober 2016 is Greer na een ernstige ziekte op 52-jarige leeftijd overleden.

Als lid van Delta Force, de belangrijkste antiterroristische eenheid van de Verenigde Staten, heeft Kolt Raynor een bevel genegeerd waardoor tijdens een missie doden zijn gevallen. Hij wordt oneervol ontslagen, raakt aan de drank en is hard op weg zijn leven te verpesten. Die kans krijgt hij niet, want op een dag wordt hij benaderd door twee ex-collega's. Kolt krijgt een laatste aanbod: een missie die moet leiden tot de bevrijding van een aantal gevangen genomen Amerikanen die zich in een gevaarlijk gebied tussen Afghanistan en Pakistan bevindt. Omdat Kolt er alleen voor staat, is het geen risicoloze missie. Hij ontdekt dat Al Qaida een geheime gevangenis (Black Site) aan wil vallen, maar de omgeving ook wil ontwrichten. De vijand heeft hem echter opgemerkt. Hoewel Raynor vastberaden is zijn missie te volbrengen, moet hij er ook voor zorgen in leven te blijven.

In zijn voorwoord geeft de auteur aan dat hij van zijn hoofdpersoon, Kolt Raynor, geen superman wilde maken en dat het een realistisch verhaal moest worden. Dat eerste is gedeeltelijk geslaagd, want Raynor wordt hoe dan ook als een normaal mens die ook zijn fouten en gebreken heeft, neergezet. Toch weet hij zich, zelfs ook zonder hulp van anderen, uit de meest onmogelijke situaties te redden die je de wenkbrauwen doen fronsen. Dan heeft het er alle schijn van dat hij onoverwinnelijk is en wel degelijk de superheld is die hij niet moest zijn. Maar hij komt niet altijd ongeschonden uit de strijd en daarom wekt hij zeker sympathie op.

Omdat de auteur zelf Delta Force-commandant geweest is, kent hij deze eenheid als geen ander en dat weet hij in zijn boek uitstekend over te brengen. De missie die door hen wordt uitgevoerd, is zeer realistisch en alle acties, situaties en personages worden gedetailleerd beschreven. Dat geldt eveneens voor de onderlinge dialogen, het weergeven van de Afghaanse en Pakistaanse sfeer, maar ook de strijd tegen het terrorisme. Hierdoor heb je als lezer niet het gevoel een verzonnen verhaal te lezen, wat natuurlijk wel zo is.

Al vanaf het eerste hoofdstuk kenmerkt het verhaal zich als actiethriller. Dat blijft zo tot aan het eind. De ontknoping, die een open eind heeft, speelt zich in een bijzonder hoog tempo af en daardoor neemt de spanning zienderogen toe. Door de aard van het verhaal komt er wel een aanzienlijke hoeveelheid geweld in voor, op sommige momenten misschien iets te veel en te extreem, maar bedenk dan ook dat het boek zonder dat geweld een slap verhaal zou zijn. Want de strijd tegen terrorisme is er een die niet zonder kan.

Het thema in dit boek is niet uniek. Er zijn namelijk voldoende schrijvers die operaties als deze beschrijven. Het verschil tussen boeken van hen en dat van Dalton Fury is echter het realiteitsgehalte. Dat is in Black site, een boek dat zich leent om verfilmd te worden, hoog, actueel en komt nergens geforceerd over. De liefhebber van een onvervalste actiethriller zal aan dit boek ongetwijfeld veel plezier kunnen beleven.