Johannes, wat een leuke naam voor een parkiet.

Het verhaal met boodschap van dit prentenboek met werkelijk prachtige realistisch illustraties is in het begin minder leuk voor Johannes.
Hij moet verhuizen vanuit een klein overzichtelijk kooitje in huis naar een nieuwe grote volière in de tuin. Zijn baasje Gijs laat hem eerst wennen aan de nieuwe omgeving en de vele ruimte totdat Gijs een doos vol met piepende zebravinken in 'zijn' volière neerzet. Dit is het begin van grote veranderingen die niet meer zijn te stoppen. Vreemde vogels, ander eten, nieuwe omgeving, veel geluid, het delen van de eigen plek. Veel om aan te wennen. De bom barst.

Een boek dat door middel van een vogelverblijf de veranderende maatschappij verbeeldt. Het oordelen over het onbekende, de actuele vluchtelingenproblematiek, wordt in dit verhaal mooi verwoord. Een onderwerp dat een toevoeging is. Gezien de hoeveelheid tekst en woordkeuze, maar ook het begin en het einde, kan dit boek ook prima in groep 3/4/5 worden gebruikt en niet alleen voor de oudere kleuters. En geeft het einde aan dat er een deel 2 komt?

De mooie, gedetailleerde - je denkt eerst dat het foto's zijn! - illustraties van Medy Oberendorff geven dit verhaal zeker een meerwaarde, ze sluiten zeer goed bij de tekst aan. De binnenkant van de omslag: prachtig.

Dit boek: mooi, spannend, grappig, delen, wennen, nadenken over, een samenleving.
Dit boek kan prima worden gebruikt bij het ralfi-lezen van groep 4/5 met ernaast een atlas en/of vogelboek om te ontdekken waar de oorspronkelijke habitat (woordenschat) is van al deze vogels.
Hoe leuk kan lezen zijn!

Kerntitel voor de Kinderboekenweek 2018.