Peter Blankman is een zeventienjarig wiskundig genie die met allerlei angsten in het leven te kampen heeft. Deze probeert hij onder controle te houden door zijn wiskundige weetjes om zichzelf af te leiden. Hij is niet populair op school, maar kan rekenen op zijn rebelse tweelingzus Anabel die het altijd voor hem opneemt. Wanneer ze te gast zijn op een prijsuitreiking voor het wetenschappelijk hersenonderzoek van hun moeder, verandert hun leven plotsklaps. Hun moeder wordt neergestoken en Anabel is spoorloos. Peter wordt in de chaos die ontstaat meegenomen door een spionnenorganisatie waarvan hun moeder deel bleek uit te maken, een organisatie die angstvallig op zoek is naar ‘de rode wolf’.

We leren het hoofdpersonage Peter Blankman kennen midden in een paniekaanval. Een heftig, bizar eerste hoofdstuk dat meteen de toon zet voor de rest van het verhaal. Wat volgt is namelijk een rollercoaster vol spanning en actie. We volgen alles vanuit zijn standpunt. Zijn angstige kijk op de wereld zorgt er voor dat je niet meteen de andere personages in het boek kan inschatten. Niemand is te vertrouwen.

Tom Pollock daagt zijn lezers uit door in het begin van elk hoofdstuk een breinbreker te publiceren. Je wordt geprikkeld om deze op te lossen, zeker na alle weetjes die je gaandeweg leert van Peter. Pollock heeft het talent om de ietwat saaie materie van wiskunde en wetenschap om te toveren tot een avontuur op leven en dood.

De verhaallijn maakt sprongen tussen het heden en het verleden, tot 3 jaar terug in de tijd. Naarmate het verhaal vordert, werken de terugblikken toe naar de gebeurtenissen van vandaag, waardoor alle stukjes van de puzzel in elkaar vallen en je versteld doen staan.

Hoewel dit boek een YA-thriller is, behoort het toch meer toe aan de gevorderde lezers onder de jeugd en ouder. De verschillende wiskundige raadsels en filosofische stukken vragen om de nodige concentratie om bij de pinken te blijven. Tom Pollock schreef een knappe, originele YA-sciencefiction-actiethriller met wiskundige weetjes die dankzij deze mix aan genres bij velen in de smaak zal vallen. Een aanrader voor onder meer de fans van Dan Brown.