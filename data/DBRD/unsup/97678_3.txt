Iene miene mutte kennen we als een kinderrijmpje om te helpen met kiezen. En kiezen is precies wat de tweetallen die ontvoerd worden moeten doen. Hen wordt de keuze voorgelegd om de ander te doden en zo vrij te komen of te sterven op de plek waar ze vastgehouden worden. In eerste instantie weigert iedereen de ander te doden. Maar zullen ze deze principes laten varen als ze na een aantal dagen nog steeds zonder eten en drinken in de kou vastzitten en zich realiseren dat het een uitzichtloze situatie is? Ergens deed deze verhaallijn me denken aan de 'Saw'-filmserie.

Het boek leest vlot en gemakkelijk en bevat alle elementen die je van een thriller verwacht. Vanaf de eerste pagina is het boek spannend. Deze spanning wordt steeds verder opgebouwd als je als lezer wordt meegenomen in het politie onderzoek dat geleid wordt door rechercheur Helen Grace. Behalve de ontvoeringen kom je als lezer ook veel te weten over de persoonlijke achtergronden van de mensen uit het politieteam. Dit zorgt voor geloofwaardigheid van de karakters en diepgang van het boek. Als lezer word je een aantal keer op het verkeerde been gezet. Het plot is vrij verrassend, maar komt misschien ook wat uit de lucht vallen. Ik ben erg positief over dit boek, maar aan de andere kant vind ik ook niet dat het zich erg onderscheidt van andere thrillers. Het heeft (gelukkig) geen open einde maar is daardoor ook geen boek waar je lang bij blijft stilstaan en waar je nog dagen over nadenkt nadat je het uit hebt gelezen.