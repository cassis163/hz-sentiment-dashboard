Een super grappig boekje voor de stoere peuter. ;) Ik was al gecharmeerd van 'Het brandweermannetje' maar ook dit boekje is zeker goed geslaagd. Zoals we gewend zijn van het schrijversduo is de tekst op rijm en zit er een leuk stukje humor in verwerkt. Vlot geschreven met regelmatig een knipoog naar de werkelijkheid. Op een leuke speelse manier komen er allerlei onderwerpen voorbij die een peuter aan een 'politiemannetje' koppelt. Boeven vangen, bekeuringen uitdelen, mensen helpen etc.

Hij pakt een dame bij de hand

en brengt haar naar de overkant

en 't dametje zegt: dank u wel agent

hij deelt ook een bekeuring uit

als iemand vieze liedjes fluit

dat mag je doen als je politie bent

De tekeningen van Kathleen Amant zijn vrolijk en kleurrijk ze geven het verhaal goed weer. De vrolijke, aansprekende omslag maakt dat het boekje al snel wordt gepakt om te lezen. Door de stevige bladzijden kunnen ook de jongste peuters makkelijk zelf bladeren. En natuurlijk is 'politie' ook een onderwerp dat indruk maakt bij de peuter. Hoe graag spelen ze niet boefje of delen ze bekeuringen uit bij het spelen. Doordat het onderwerp aansluit bij hun belevingswereld blijven ze geconcentreerd luisteren tijdens het voor lezen. En er wordt stiekem gelachen wanneer de hond over de schoen van het politiemannetje plast. Zelf voelde ik ook regelmatig een glimlach opkomen. Een boekje om met veel plezier voor te lezen. Weer super gedaan.