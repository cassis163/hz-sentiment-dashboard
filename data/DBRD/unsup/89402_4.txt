Ella heeft een hoop meegemaakt, een onstabiele jeugd gehad, vader was niet in beeld, ze verhuisde met moeder van hot naar her, moeder werd ziek, Ella moest strippen om geld te verdienen voor de medicatie, moeder sterft, Ella blijft alleen achter.

En dan komt Callum Royal op een dag haar leven binnen gewandeld en zegt haar wettelijk voogd te zijn, want hij was de beste vriend van haar biologische vader. Deze man is onlangs overleden en heeft in zijn testament de voogdij overgelaten aan Callum. De moeder van Ella heeft vlak voor haar dood de beste man nog op de hoogte gebracht. Zo veranderde Ella’s armoedige leven in het leven van een Royal. Er zit echter één addertje onder het gras. Of eigenlijk vijf. Callum heeft vijf zonen die niet echt op Ella zitten te wachten.

Sterker nog, zij verdenken Ella er van dat zij hun vader, die weduwnaar is, neukt. Zeg maar. Dat maakt het er allemaal niet echt makkelijk en gezellig op voor Ella. De broers dagen haar uit, maken seksuele toespelingen en houden haar voor de gek met haar strippersverleden. Maar één van de broers heeft wel een bijzondere uitwerking op Ella…

Ten eerste: dit boek is zéker geen Young Adult! Zet hier maar gerust een hele grote New Adult stempel op! Dit boek is een beetje de fifty shades voor de pubers. Maar echt. Een heleboel scenes zou ik niet aan mijn 15 jarige zelf laten lezen. Nope.
Ook al speelt het boek zich af in het leven van een 17-jarige die nog op de middelbare school zit, het is zeker geschreven vanuit een NA perspectief met NA thema’s. Denk aan verslaving, alcohol, drugs, seksuele grenzen (overschrijden) en een heleboel drama en geheimen. Zo onschuldig als dat de cover lijkt, zo schuldig is het verhaal.

Ik vond het fantastisch. Ik vind het een heerlijk boek dat snel wegleest, en de seksuele scenes vond ik niet storend. Er is geen driehoeksverhouding en het scheelt een heleboel dat Ella zelf ontzettend kick-ass is. Ella is sarcastisch, rebels, grappig en weet wat ze wil. Ze komt in een compleet nieuwe wereld terecht en rijkeluiskindjes zijn dus écht niet aardig. Vooral de meiden niet. Ella krijgt een hoop shit over zich heen (bijna letterlijk) maar weet zich er altijd weer doorheen te slaan.

Wat ik zo fijn vindt aan dit boek is dat de personages niet oppervlakkig zijn. Opzich is dit wel een situatie waar veel meiden van dromen: van de een op de andere dag heb je geld als water en kun je alles kopen en doen wat je wilt. Ella denkt echter maar aan een ding: een stabiele toekomst voor zichzelf creëren. Dat maakt Ella zo ontzettend sterk. Ze weet waar ze vandaan komt en ze weet waar ze heen wil.
En af en toe een boek lezen waar je niet al te veel bij na hoeft te denken met wat pikante scenes en knappe mannen… Is voor mij geen straf.

Ik was het alleen niet zo eens met het einde. Het boek vloog bij mij naar de andere hoek van de kamer en ik heb even bij mijn mede boekenverslinders met capslock aan getypt wat ik er over dacht.

Ik wilde het boek verbranden.

Al met al een lekker boekje, ik snap de hype wel. Alhoewel ik ook snap dat dit een boek is waar je van houdt of dat je haat. Ik ben benieuwd naar deel twee maar eigenlijk ben ik nog steeds zó boos op het einde dat ik het niet wil gaan lezen. Maar ik ga het toch doen. Denk ik.

Ik geef het boek 3,5 sterren omdat het nogal een onwerkelijke situatie is, het niet bij het YA genre past en ook iets te ‘fantasierijk’ voor een NA boek is. Ondanks dat het een echte pageturner is, miste ik wel iets. Ik hoop dat deel twee minstens net zo goed is en dat wat ik net mis maar niet kan beschrijven, wel bevat.
Is het een must read? Nee, tot nu toe nog niet, misschien dat deel twee deze mening veranderd. Is het een vermakelijk en heerlijk boek waar je door heen vliegt? Dat zeker! En sowieso, is dit een heerlijke guilty pleasure.