Mevrouw Creasy is vermist. Ze is zomaar op een dag verdwenen. De hele buurt is meteen in rep en roer. Waar kan ze heen zijn? En, belangrijker, waarom is ze niet meer thuis gekomen? Het gebeurt kort voor de zomervakantie en de 10-jarige Gracie en Tilly gaan op onderzoek uit, en na een gesprek met de pastoor naar een wel heel bijzonder iemand. Samen komen zij - maar vooral jij als lezer - achter het geheim dat alle buurtbewoners denken te kennen.

'Het probleem met bokken en schapen' is niet zomaar een 'feelgood' verhaal. Het is een verhaal met diepere lagen en belangrijke thema's. Prachtig is de manier waarop de schrijfster het menselijke aspect van buitenstaanders en erbij willen horen naar voren brengt. Zij doet dat op vernuftige wijze door de buurt het woord te laten doen. Men heeft het namelijk gemunt op nummer 11, Walter. Met z'n allen zijn ze tegen hem. Maar is wat de buurt denkt wel echt waar? Of zijn het gewoon vooroordelen? En let ook op wat er gebeurt wanneer er nieuwe buitenstaanders de wijk in komen. Bovendien kent de relatie tussen Gracie en Tilly ook zijn problemen. Volwassen worden én zijn brengt heel moeilijkheden wat met zich mee. Tegelijkertijd blijft het verhaal luchtig en grappig, met dank aan de jeugdigheid van Gracie en Tilly. Wat een humor verstoppen zij in hun zoektocht. Regelmatig zullen hun woorden en daden een glimlach op je gezicht toveren.

'Het probleem met bokken en schapen' is verrassend vindingrijk en net even anders dan anders geschreven. Je leest vanuit verschillende perspectieven en alle personages komen aan bod. Dat kan even wennen zijn. Je gaat vanuit Gracie over op alle buurtbewoners, en iedereen komt een keer aan bod. Omdat de meesten eerst worden geïntroduceerd op achternaam, is het even omschakelen als hun verhaal overgaat op hun voornamen. Gelukkig wordt het al een stuk gemakkelijker als je weet wie op welk nummer woont. Joanna Cannon past bovendien elke keer dezelfde opbouw toe.

Wie begint aan 'Het probleem met bokken en schapen' moet één ding echt weten. Niets in dit verhaal wordt expliciet verteld. Jij gaat als lezer mee op ontdekkingstocht en moet, samen met de buurtbewoners, de juiste conclusies zien te trekken. Dat is uitdagend en spannend, maar vergt wel wat van je eigen capaciteit. Houd je van dit soort ontdekkingen, dan is 'Het probleem met bokken en schapen' een absolute aanrader. De woorden en daden zijn op zichzelf genoeg en behoeven geen uitleg. Dit boek is uniek en verfrissend, zonder oppervlakkig te worden. De humor, de thema's en het geheim zullen je vast en zeker veel leesplezier brengen.