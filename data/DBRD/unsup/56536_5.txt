Esther Boek (1967) schreef haar debuutroman 'Geen kind meer' naar aanleiding van een (valse) beschuldiging en arrestatie van haar zoon in 2003.
In april 2019 verscheen 'De perfecte moeder' over een maatschappelijk probleem van alle tijden. Esther Boek schrijft op haar website dat ze graag schrijft over kritische onderwerpen in een fijn te lezen boek.

De perfecte moeder vertelt 2 verhalen, het verhaal van Nelleke en het verhaal van Helena. Beide vrouwen kampen met de manier waarop ze zijn opgevoed en proberen, ieder op haar manier, het verleden een plaatsje te geven in hun dagelijkse leven. Als lezer voel je afgewisseld begrip en onbegrip voor beide vrouwen, het zet je aan het denken. Het is ook een onderwerp dat blijft rondzingen in je hoofd en zal vooral de vrouwelijke lezers een spiegel voorhouden.
Esther Boek heeft ervoor gekozen om de twee vrouwen ieder haar eigen hoofdstukken te geven die ook nog afgewisseld worden met verleden en heden.
Vooral de eerste paar hoofdstukken zijn
voor de lezer even lastig inkomen omdat de wisselingen in tijd en persoon snel gaan. Wanneer je verder leest zie je een verband en dan leest het vlotter.
Wat de relatie tussen deze twee vrouwen is blijft lang in het ongewisse. Door het gehele boek voel je als lezer een onderhuidse spanning en het plot blijft tot het einde toe onbekend.
Esther Boek kiest er bewust voor om te schrijven over maatschappelijke dilemma's. Geen makkelijke materie maar ze heeft met 'De perfecte moeder' bewezen dat zij dat heel goed kan.