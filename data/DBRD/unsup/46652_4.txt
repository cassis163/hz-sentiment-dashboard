‘De jongen in de schaduw’ vertelt het verhaal over de Joodse Walter gedurende de Tweede Wereldoorlog. Samen met zijn ouders, oma en zus vlucht de 6-jarige Walter in april 1937 van Duitsland naar Nederland in de veronderstelling dat ze hier veilig zijn. Helaas blijkt dat enkele jaren later toch niet zo te zijn. In de lente van 1941 worden Walter en zijn familie gedwongen om Den Haag te verlaten. Ze komen terecht in Nunspeet waar ze nog even van de vrijheid genieten totdat ze in 1942 moeten onderduiken. Één van hun onderduikadressen bevindt zich midden in het bos, het verscholen dorp. Maar of ze daar veilig de oorlog kunnen afwachten is zeer de vraag.

Dit waargebeurde verhaal van Walter Bartefeld wordt grotendeels in briefvorm verteld. Omdat de jongen Walter stil te houden laat zijn moeder hem brieven schrijven naar zijn oma, die elders is ondergedoken. In deze brieven vertelt Walter aan haar wat hij als jonge jongen meemaakt. Daarnaast wordt het verhaal verteld door de oudere Walter die op 8 mei 1995 een brief schrijft aan zijn kleindochter Jenny waarin hij haar vertelt over zijn jeugd tot en met de bevrijding.

‘De jongen in de schaduw’ is een jeugdboek voor kinderen vanaf een jaar of 10. Het verhaal bevat korte hoofdstukken geschreven in heldere en duidelijke taal. Het boek is niet heel spannend, ondanks het zware onderwerp.

Ik lees regelmatig boeken over de Tweede Wereldoorlog. Ik vind het belangrijk dat we deze gebeurtenis nooit vergeten. Ik had nog niet eerder gehoord over het verscholen dorp. Dankzij dit boek ben ik weer wat wijzer geworden.

Alhoewel dit boek eigenlijk een jeugdboek is, is het voor volwassenen ook heel goed te lezen. Een aanrader!