Het is voorbij. Met de religieuze thriller Wit is het laatste deel van de trilogie Zwart / Rood/ Wit van de hand van Ted Dekker voltooid. Een unieke trilogie, die in Amerika binnen 1 jaar op de markt is gebracht. Na veel strijd in een echte wereld en een droomwereld heeft hoofdpersoon Thomas Dekker de weg naar Rechtvaardigheid gevonden.
Wit (met de ondertitel De grote achtervolging) is een boek dat zonder kennis van de voorafgaande delen niet te lezen is. Namen en gebeurtenissen worden verondersteld bekend te zijn. Daarom is het jammer dat de uitgever aan het begin van het boek geen korte samenvatting heeft gegeven. Hoofdpersoon Thomas Hunter leeft twee levens in twee verschillende werelden. Geen leuke werelden overigens, want in de ene wereld, ten tijde van het jaar 2010, moet hij proberen te voorkomen dat een gevaarlijk virus de hele wereldbevolking zal uitroeien. De tijd dringt want het virus is al verspreid. In zijn andere (droom)wereld is Thomas de leider van een groep, de Cirkel genaamd, die in oorlog is met de kwaadaardige andere helft van de bevolking. In beide werelden is Thomas de enige die het lot van deze werelden in handen heeft. Hij is redder en verlosser tegelijk.
In het allegorische verhaal van de trilogie wordt de strijd uitgebeeld tussen Goed en Kwaad, tussen gelovigen en niet-gelovigen en, op individueel niveau, de innerlijke strijd tussen geloven of niet geloven. Die strijd wordt ook in Wit op alle niveaus gestreden.
Van de drie boeken uit de trilogie is Wit het minste. Er zijn weliswaar tal van spannende situaties en oplopende emoties, maar Ted Dekker maakt teveel gebruik van deux ex machinas om ingewikkelde situaties naar zijn hand te zetten. In Wit zijn de Hand van God en Gods boodschap iets te nadrukkelijk aanwezig. De boodschap overschaduwt de verhaallijnen. Een virus dat de wereldbevolking zal vernietigen en een oorlog tussen Goed en Kwaad zijn per slot van rekening apocalyptische gegevens, die een daverende climax verdienen. Maar naarmate Wit vordert, worden deze rampscenarios ondergeschikt gemaakt aan het zielenheil van een enkeling. De boodschap is duidelijk. Wie ervoor vecht en wie tot inkeer komt, kan zich verlaten op de liefde van God.
Al met al is de Zwart / Rood / Wit- trilogie als geheel fascinerend. Het is de religieuze versie van In de ban van de Ring. Voor de gelovige lezer is Wit waarschijnlijk een waardige apotheose. Voor de niet gelovige lezer is het een sloom einde van een schitterende reeks.