‘Zo dom als Albert Einstein’ - Herman Brusselmans




Genre: Roman
Uitgeverij: Prometheus
ISBN: 9789044640038
Uitvoering: Paperback
Aantal pagina’s: 224
Verschijningsdatum: februari 2019

Met grote dank aan Uitgeverij Prometheus voor het recensie-exemplaar.

Inhoud
Joost en Flip hebben een rol gekregen in het nieuwe stuk van de toneelvereniging. Ze beschouwen het leven met veel drank en weinig vrouwen. Onderwijl zoeken zij een geschikte kandidaat voor de rol van de drummer in het stuk. Wanneer dat niet goed lukt, gaat de auteur zich er zelf mee bemoeien om het geheel in goede banen te geleiden.

Mijn mening
‘Iedereen is een genie; Wanneer je een vis beoordeelt op zijn talenten om een boom te beklimmen, zal hij zijn hele leven denken dat hij dom is’. Een uitspraak van Albert Einstein en volledig van toepassing op dit boek. Wanneer je geen boeken leest van Herman Brusselmans omdat hij er vreemd uitziet, omdat hij uit Vlaanderen komt of omdat hij altijd van die rare dingen zegt, ontneem je jezelf als lezer de kans om iets unieks te leren kennen. De auteur weet in dit boek zijn personages zo uitvergroot en gestigmatiseerd neer te zetten dat iedere zin leidt tot een lachsalvo of een tedere glimlach.

Het talent van Brusselmans is om van niets, iets te maken. Onlangs heb ik zelf geprobeerd wat Herman tot kunst heeft verheven. Tijdens het drinken van een biertje heb ik de mensen om mij heen, net zo willen typeren en bezien. Het lukte mij en het stemde mij uitermate vrolijk, totdat mijn vrouw tegen mij zei: ‘Nu zijn we eindelijk met z’n tweetjes en nu zit je weer naar al die andere mensen te kijken’. Ik denk dat ik het bij het lezen van zijn boeken ga houden. Zodat ik kan lezen wat hij als geen ander kan; kijken naar de medemens. Wat dit boek extra mooi maakt, is zijn beschouwingen over ouderdom, teloorgang en sterfelijkheid, vanuit zijn rol als ‘Grote Baas’. Daarnaast zijn de in vrijwel in ieder hoofdstuk terugkerende karakters met een figurantenrol, hilarisch. En is de liefde voor zijn eigen ‘Dolly’ oprecht en ontroerend.

Eindoordeel
‘Wanneer je altijd blijft doen wat je altijd hebt gedaan, krijg je hetzelfde terug, als wat je altijd al hebt teruggekregen’, is ook een citaat van Albert Einstein. Zo dom is de beste man niet. Ook Herman Brusselmans kan hiermee uit de voeten. Herman heeft een vaste schare aan fans en een grote groep mensen die, zonder een boek van hem te hebben gelezen, een hekel aan hem hebben.

Mijn ultieme doel als auteur zou zijn om die laatste groep, kennis te laten maken met mijn werk door vernieuwend te zijn en door iets anders te bieden. Herman doet dat deels. Ik vind dit jongste boek zonder enige twijfel een van zijn beste werken ooit. Wellicht is dat alles wat Herman kan doen. Zodat een Hollander uit de Betuwe over Zo dom als Albert Einstein zo’n positieve recensie schrijft dat het nieuwe lezers over de streep trekt. En Herman in staat is om al voor zijn dood een icoon te worden voor de grote groep ongelovigen. En niet om net als Armand en Herman Brood pas na zijn leven volledig geaccepteerd en gelauwerd te worden. Ik geef dit boek vier slimme sterren

Peter van Bavel - recensent De Perfecte Buren

Mijn persoonlijke songtekst
Through the window of my eyes
I can see the rainy day
Sittin' in the chair of my cool room
Looking for a way to be the one who I am
It's useless to cry for the things I once have known
Thinking it will come back and reach my home

(Cuby and the Blizzards – Window of My Eyes)