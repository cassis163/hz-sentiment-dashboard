Altijd trek? is geschreven door de endocrinoloog en professor in de voedingsleer, David Ludwig. Hij legt ons uit waarom we veertig jaar lang verkeerd zijn ingelicht door verschillende instanties over voeding.  

De meeste diëten zijn gebaseerd op het beperken van het aantal calorieën, en de gedachte dat alle calorieën gelijk zijn. Je wordt tenslotte zwaarder als je meer calorieën eet dan dat je verbrandt, nietwaar? Het concept dat elke calorie er één is heeft geleid tot veel lightproducten waar dan geen vet meer in zit, maar waar wel meer suikers in zitten dan in de volvette versie. Helaas heeft dit niet geholpen bij het reduceren van het aantal mensen met overgewicht. Uit onderzoek is gebleken dat het verminderen van het aantal calorieën niet werkt. Deelnemers haakten af en de mensen die het wel volhielden vielen maximaal 10% van hun gewicht af. Het meeste daarvan kwam er in een jaar weer bij en binnen vijf jaar waren alle kilo’s weer terug.  

In het eerste deel van het boek wordt uitgelegd hoe ons lichaam werkt, waarom de traditionele diëten niet vol te houden zijn. Waarom je uiteindelijk op de langere termijn zwaarder bent dan voordat je aan het dieet begon, en dat dit alles niets te maken heeft met het ontbreken van voldoende wilskracht. De problemen en ziektes waar we tegenwoordig en in de toekomst steeds meer mee te maken krijgen vanwege onze eetgewoontes zijn enorm. De oplossing voor dit alles is het herprogrammeren van de vetcellen om zo gewicht te verliezen.  

Het tweede deel verwelkomt je bij het dieet, na alle wetenschappelijke onderbouwingen gaan we nu echt starten. Om de bloedsuikerspiegel te verlagen en chronische verbranding te kalmeren, kunnen we de vetcellen volgens Ludwig herprogrammeren zodat ze overtollige calorieën vrijgeven. Het herprogrammeren gebeurt in drie fases. Fase 1 is een spoedcursus van twee weken om verleidingen te weerstaan en het afvallen een boost te geven. Fase 2 is de herprogrammering om je nieuwe lichaamsgewicht bereiken. Fase 3 is op de specifieke behoeften van jouw lichaam afgestemd zodat je blijvend kunt afvallen.  

Voor alle fases zijn er maaltijdplanners, recepten en tips en trucs beschreven om je te helpen bij het volgen van het dieet. Gelukkig kan je gewoon aan het dieet beginnen zonder het eerste deel te lezen. Voor sommige mensen zal het best een worsteling zijn om eerst alle resultaten van medische onderzoeken te moeten lezen voordat het eigenlijke dieet zich aandient.  

Er zijn veel dieetboeken op de markt en deze sluit bij veel van de nieuwe boeken aan. De medische achtergrond en uitleg van het metabolisme zijn erg interessant. Heb je al dieetboeken in je kast staan dan zou deze een aanvulling kunnen zijn vanwege deze uitleg.