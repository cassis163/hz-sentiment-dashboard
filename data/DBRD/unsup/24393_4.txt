Mijn mening

Bij dit soort boeken weet je precies wat je kunt verwachten en daarin wordt je ook deze keer niet teleurgesteld. Vrouw valt voor man, en andersom. Er komt een kink in de kabel, maar uiteindelijk eindigen ze toch samen. Vrouw is onafhankelijk, maar heeft toch ook wel hulp van de man nodig, zodat er nog wat te jagen valt voor de man die dit o zo nodig heeft! Niks verrassends. Maar ook niks mis mee. Soms is het ook wel erg fijn als de dingen voorspelbaar zijn.

Wat maakt dit boek leuk?

De setting: Feline die met een aantal huisgenoten in een oud krakkemikkig hotel woont. De rare huisbaas met zijn passie voor duiven. En de zakelijke Teun. Ik zag het allemaal helemaal voor me. En stiekem zou ik ook wel in zo’n hotel willen wonen met interessante huisgenoten. Al zijn ze in het echte leven vaak minder interessant…

Wat ik me ook de hele tijd heb afgevraagd is hoe Teun in zijn vorige woonplaats, Londen, genoemd zal zijn? Want Teun lijkt mij niet een makkelijke naam voor buitenlanders.

Ook pluspunten dat het gevonden schilderij geen Van Gogh of Rembrandt is. Dat zou te makkelijk zijn. Breitner is wat dat betreft goed gekozen. Niet overdreven bekend, maar wel waardevol.

Ik heb mij zeer vermaakt met het lezen van dit boek en het is voor mij één van de leukste chick-lits die ik in lange tijd gelezen heb!