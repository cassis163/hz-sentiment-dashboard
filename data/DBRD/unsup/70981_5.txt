Morten Stroksnes de ik-verteller, is historicus, journalist, fotograaf en non-fictieschrijver. Vriend Hugo is een kunstschilder en altijd bij of op zee te vinden. In een RIB, Rigid Inflatable Boat, gewapend met hengel en ketting en met een kadaver van Schotse Hooglander als lokaas, gaan ze de Noorse Zee op met het voornemen zo’n grote haai te vangen. De Groenlandse haai, overigens zowaar weleens in Nederland gesignaleerd, kan tot 8 meter lang worden en wel 1200 kilo wegen. Je vraagt je meteen af, hoe gaan ze dat doen met een hengel in een rubberboot? Dat dit slechts bijzaak is, wordt al snel duidelijk.

Dit is niet louter een boek over een haai of het vangen ervan, het is een boek over de onvervalste fascinatie van de onderwaterwereld waarin de Groenlandse haai een hoofdrol speelt. De gedetailleerde beschrijvingen van het weer, het zeewater en het landschap vervelen geen moment. Het geeft een goed beeld van de ruige natuur van Noord-Noorwegen. Werkelijk voortreffelijk schakelt Stroksnes over van het avontuurlijke haaienvangen naar een mythe, een essay of een wetenswaardigheid. Het vertelsel wordt prettig afgewisseld met een enorme hoeveelheid feitelijke informatie. En wat weet deze man veel! Alle gebruikte verhalen, (kranten-)berichten, onderzoeken, gedichten, mythen en dergelijke worden toegelicht of verklaard in de noten achterin.

Wanneer je interesse hebt in natuur en milieu, oceanografie, vissen en visserij zet het je aan tot verder onderzoek. Maar heb je dat niet of spreekt dat je minder aan, dan heb je wellicht wel aandacht voor filosofische vraagstukken. Ook op dat vlak weet Stroksnes de lezer te raken. 

En dan is daar zomaar ineens een afbeelding in de vorm van een simpele zwart-wit tekening. Een vis, uiteraard. Heeft dat toegevoegde waarde? Nee. Er staan er twee in het hele boek. Het hadden er best wat meer mogen zijn of helemaal geen. Door de fijne, soms wat poëtische en vooral beeldende manier van schrijven zijn afbeeldingen zelfs overbodig. Een landkaart met vermelding waar Skrova, de Vestfjord en Lofoten liggen zou toepasselijker zijn geweest.  

Haaienkoorts is een unieke vertelling over twee Noren die in een rubberbootje tijdens verschillende seizoenen een Groenlandse haai proberen te vangen. Een boek boordevol wetenschappelijke informatie en doorspekt met filosofische mijmeringen, overgoten met een origineel verhaal. Tijdens het lezen proef je de zilte zee en ruik je de stinkende kadavers. Wanneer je dít als auteur voor elkaar krijgt, is je werk geslaagd!