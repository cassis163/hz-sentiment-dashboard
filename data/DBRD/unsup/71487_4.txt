Je leest dit boek vanuit twee perspectieven: vanuit Cyra in de ik-vorm en vanuit Akos in de derde persoon. Het verhaal wordt geïntroduceerd vanuit het oogpunt van de jonge Akos. Je leest wie Akos is, waar hij vandaan komt en hoe en waarom Akos gevangen wordt genomen. Als snel ga je terug naar het heden en lees je vanuit het oogpunt van Cyra. Cyra is de dochter van de Soeverein (alleen heerser) van Shotet, die een hekel hebben aan de Thuvesiers. Haar broer Ryzek heerst als een tiran over Shotet en zijn zusje Cyra is het beste wapen wat hij kon hebben. Cyra heeft namelijk haar stroomgave al op jonge leeftijd gekregen en lijdt daar onder. Haar stroomgave doet niet alleen anderen pijn, maar ook haarzelf.

In het universum dat Veronica heeft geschapen hebben mensen namelijk stroomgaven. De Stroom wordt gezien als iets heiligs, het wordt beschreven als iets wat op het Noorderlicht lijkt. Deze geeft mensen bepaalde gaven. Ook Akos, maar daar lees je vanzelf over.

Als Akos in dienst wordt gesteld van Cyra door Ryzek, ontstaat er een bijzondere vriendschap, dat heel wat stof zal doen opwaaien….

Mijn mening

Als eerste: de cover, de gouden bladzijdes, de exclusieve boekenlegger – WAUW. Een eyecatcher voor in je boekenkast.

Dan over het verhaal. In het begin had ik een heel erg hé-dit-lijkt-op-touching-Juliette-gevoel, maar niks is minder waar. Zoals ik al eerder beschreef trok Divergent mij helemaal niet, maar de wereld van Carve the Mark en de personages vind ik heel erg interessant en toch ook wel uniek (ondanks dat er heel wat verschillende YA boeken zijn geschreven die zich afspelen in de ruimte). De wereld die Veronica nu schetst is heel groot. Niet alleen spelen verschillende bevolkingsgroepen en landen een rol in dit boek, ze heeft een heel arsenaal aan verschillende planeten, tradities en gewoontes uit haar vingers laten glijden. Dit zorgt ervoor dat je tijdens het lezen echt in een ‘film’ stapt. Ik zag het allemaal voor me.

Een wat minder puntje aan dit boek vond ik dat het soms wat lang kon duren en dat er ONT-ZET-TEND veel gebeurt. Soms vroeg ik me wel eens af wat er allemaal nog ging gebeuren op de bladzijdes die ik nog moest lezen. Maar, voor je het weet is het boek weer veel te snel uit.

Cyra is niet het standaard YA meisje. Niet de super coole chick, niet het naive meisje, niet de onzekere jonge dame. Ze is heel stoer, maar vooral van buiten. Ze is hard geworden door haar familie en stroomgave, maar ze weet heel goed dat veel daarvan een masker is. Ze is soms terughoudend, misschien een beetje onzeker, maar ze laat zich nooit het kaas van het brood eten. Is ze perfect? Nee, ze maakt fouten en dat geeft ze ook zeker toe. Ze is lekker sarcastisch maar gevoelig. Zet ze zichzelf compleet opzij om de wereld te redden? Nee, ook niet. Oftewel, Cyra is een heel realistisch personage waar je ook snel van gaat houden.

Bij Akos miste ik wat meer diepgang, maar dat kan ook komen doordat zijn hoofdstukken in de derde persoon zijn geschreven. Hij is erg zachtaardig maar stoer, familiar en nieuwsgierig (en lang en knap maar daar hebben we het nu niet over). Hij is een beetje de tegenhanger van Cyra, Akos vindt Cyra dan ook heel interessant en probeert haar steeds ‘uit te vogelen’. Dit zorgt voor leuke, verdrietige en lieve situaties.

Kortom: Carve the mark is een must have voor iedereen die van Science Fiction/Fantasy Young Adults houdt. Ben je fan van Sneeuw als as, de Jewel, Touching Juliette en dat soort boeken: pak je portemonnee en ren naar de boekhandel. Ik heb echt genoten van dit boek en dat zullen jullie ook doen!