Ik had al 2 andere boeken van Murakami gelezen (Norwegian Wood, Ten zuiden van de grens) toen ik aan dit boek begon dus ik wist, of dacht te weten, wat ik kon verwachten. Maar hij overtrof mijn verwachtingen; ik vind ‘Kafka op het strand’ een prachtig, práchtig boek ! De eerste hoofdstukken lijken losse verhaallijnen maar gedurende het verhaal zie je hoe deze lijnen met elkaar verbonden zijn en samenkomen. Elk verhaallijn is op zichzelf al boeiend om te lezen maar zodra je het verloop en de samenhang van deze lijnen ziet, wordt het hele verhaal een niveau hoger getild. En toch is het geen gecompliceerd boek om te lezen: de duidelijke, heldere verhaalstijl van Murakami leidt je gemakkelijk langs alle gebeurtenissen en verwikkelingen. Hoe ongelofelijk bepaalde scenes voor sommige mensen ook moge overkomen. Maar ik hou ook van die magische-realistische elementen in het boek, de droomelementen die zodanig zijn beschreven dat je niet weet of het een droom is of de realiteit. Ik vraag mij of dat de personages dat zelf wel weten.
En elk persoon in het verhaal is bijzonder, op zijn of haar eigen manier. En zelfs personages die maar even in het verhaal voorkomen, vind ik intrigerend. Zoals bijvoorbeeld Sada, de broer van Oshima. Ik ben heel erg benieuwd zijn ‘verhaal’, zijn hele verhaal want Murakami heeft maar een tipje van de sluier gelicht. Ik begrijp dat Murakami deze personage niet verder heeft uitgewerkt want anders werd dit boek, dat toch al niet bepaald een dun boekje is, nóg lijviger.
Ieder personage maakt een bepaalde ontwikkeling door, de hoofdpersonage Kafka in het bijzonder en het is interessant om die ontwikkeling van die verschillende personages te zien. En nergens wordt dit boek ‘moeilijk’ of ‘zwaar’. Er zit humor in, in zowel de tekst zelf als in de beschrijving van bepaalde situaties, zoals de feministen die het bibliotheek bezoeken. En de reizen en zoektochten van de verschillende personages houden de spanning erin zodat je steeds weer verder wilt lezen.
Je kunt dit boek lezen als een soort sprookje, of zelfs misschien als een soort detective of thriller, maar als je ervoor open staat, zie je de verschillende lagen van het verhaal. Hoe je het boek ook leest, het is een fantastisch boek !
Ik heb genoten van de eerste lezing maar ik weet nu al dat ik het boek voor de 2e keer zal lezen. In alle rust. Zodat ik het allemaal goed kan laten bezinken. En alle prachtige details nogmaals kan opnemen, plaatsen en verbinden.