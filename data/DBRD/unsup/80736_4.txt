Met dank aan A.W. Bruna Uitgevers voor het recensie-exemplaar.

Auteur: Liane Moriarty

Oorspronkelijke titel: Truly, Madly, Guilty

Vertaling: Monique Eggermont

Uitgever: A.W. Bruna

Aantal pagina’s: 511

Genre: Roman, NUR 302

Verschijningsdatum: 18 april 2017

Over de auteur:

Liane Moriarty groeide op in Sydney. Ze woont nog steeds in Sydney, met haar gezin. Na vier redelijk succesvolle romans verscheen Moriarty’s vijfde roman Het geheim van mijn man in de VS en het stond vrijwel direct op #1 in The New York Times-bestsellerlijst.

Toen in 2014 Grote kleine leugens verscheen, kwam het direct binnen op #1 in de VS – Moriarty was hiermee de eerste Australische auteur die dat ooit gelukt is. Vanaf mei 2017 zal op HBO de tv-serie te zien zijn die is gebaseerd op Grote kleine leugens, met o.a. Nicole Kidman en Reese Witherspoon in de hoofdrollen.

( Bron: http://www.awbruna.nl )

Cover:

Fris, fruitig en je hebt gewoon echt een mooi en stevig boek in handen! Het trekt direct de aandacht, op naar de achterflap.

Achterflap:

Sam en Clementine hebben een heerlijk, maar chaotisch leven: twee jonge dochters, een drukke baan voor Sam en de hectiek van audities voor Clementine, die celliste is. Van jongs af aan is Clementine bevriend met Erika. Een enkele blik tussen hen kan een heel gesprek overbodig maken. Maar hun vriendschap is gecompliceerd.

Als Clementine en Sam op bezoek gaan bij Erika en haar man Oliver, en ze door hun buren onverwachts worden uitgenodigd voor een barbecue, zegt Clementine dan ook snel ja. Het gezelschap van de levenslustige buren lijkt haar een welkome afleiding.

Twee maanden later vragen Clementine en Sam zich steeds weer af: wat als we nooit naar die barbecue waren gegaan?



Mening:

“Dit verhaal begint met een barbecue.”

Zo begint het boek, je maakt als eerste kennis met Clementine en Erika en daar ligt direct ook de rode draad gedurende het hele verhaal. Een verhaal wat onderhoudend, spitsvondig is, maar traag op gang komt.

Tot de helft van het boek leest het allemaal prima weg. De personages blijven nog ver van me afstaan maar toch weet de auteur er de nodige triggers in te verweven. Er valt een dode en de grote hamvraag blijft: Wat is er toch gebeurd op de dag van de barbecue?

Waarom kan Erika zich een gedeelte van die dag niet herinneren? Vanuit verschillende perspectieven, schakelend van de dag van de barbecue naar het heden, leer je de gevarieerde personages steeds beter kennen, wordt er naar het naderende hoogtepunt toegewerkt en het is bijna alsof je een leuke soap leest. Het ene haakt in in het ander, er gebeurt nog niet zo heel veel en toch is daar de nieuwsgierigheid hoe zich dit allemaal gaat ontwikkelen.

En ja hoor, vanaf de helft komt daar dan echt de vaart in het verhaal! Vanaf nu is het letters vreten geblazen! Het is spannend, heftig en de meerdere lagen en zijlijnen zijn subliem. Nu komt er feeling met de personages, komt er steeds meer inzicht in alle relationele ontwikkelingen en weet het verhaal je dan op meerdere fronten echt te raken. Moriarty weet thema’s als hoarding, kinderwens, vriend- en ouderschap uiteindelijk op briljante wijze weer te geven.

Richting einde is daar als kers op de taart nog de traktatie op enkele plottwists die me lieten huiveren, die me intens lieten meeleven. Om vervolgens met een glimlach en heel voldaan dit prachtige boek dicht te slaan. Had dit verhaal in de opstartfase met minder aanloop gekund? In mijn ogen wel maar ik heb oprecht genoten van deze roman!

Conclusie:

Schrijfstijl: 4

Leesplezier: 4

Plot: 4

Psychologie: 4

Originaliteit: 4

Vier stralende sterren voor Bijna echt gebeurd.

Karin Meinen.