De afgelopen jaren laten steeds meer auteurs zich inspireren door de Noorse mythologie: Rick Riordan, Joanne Harris en Inge Pietjouw. Haar debuut ‘Droomwandelaar’ raakt de Noorse mythologie en doet qua thematiek denken aan de romans van John Green.
Het thema van dit boek is het volgen van je gevoel en dromen. Aan het begin van haar zoektocht is Finna alleen en heeft ze alleen een droom die ze achterna gaat. Door dit besluit wordt er voor haar een prachtige, ontroerende ontwikkeling in gang gezet, waarbij vriendschap en liefde een belangrijke rol spelen.
In de eerste plaats is de manier waarop de auteur verschillende facetten van vriendschap laat zien erg creatief. Ze stelt wereldse vriendschap, waarbij het gaat om macht, tegenover spirituele vriendschap, de ware vriendschap, die handelt vanuit gevoel zonder enig materieel belang. De ontwikkeling van deze vriendschap wordt heel subtiel, sterk en met de nodige humor beschreven.
Verder zijn de verwijzingen naar de Noorse mythen heel subtiel in het verhaal aanwezig, waardoor het voor iedere lezer makkelijk te volgen is. Soms raakt het verhaal de teksten uit de Edda en af en toe gebruikt Pietjouw de mythische verhalen op eigen wijze. Een grappig element vond ik dat de dieren rondom Finna, ook te vinden zijn als begeleider van Odin, de alvader.
Dus voor iedereen die een fantasy verhaal wil lezen over vriendschap en liefde met op de achtergrond veel elementen uit de Noorse verhalen is ‘Droomwandelaar’ van Inge Pietjouw een mustread!