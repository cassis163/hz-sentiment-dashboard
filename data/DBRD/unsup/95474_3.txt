“Deal?” is het veertiende boek van de Vlaamse schrijver Johan DeSeyn. De hoofdrol in dit boek is weggelegd voor Cassius Dreschner. Cassius is een wannabee-schrijver. Jaren en jaren probeert hij om zijn horrorverhalen aan de man te brengen bij een uitgever. Zonder succes. Zijn leven is bijna triest te noemen. Hij werkt overdag in een autowasserette, en brengt zijn avonden veelal alleen door. Hetzij in Chucky’s Inn, of thuis in zijn armoedige woning. Af en toe drinkt hij thee bij zijn huisbaas en onderbuurman Shao. Het schrijven wil niet vlotten en dat drijft Cassius tot een gekweld bestaan. Tot hij op een dag de mysterieuze Damarcus Bartholeon ontmoet. Deze doet hem een voorstel dat zijn schrijversbestaan, leven en het leven van anderen compleet doet veranderen. Cassius begint langzaamaan in te zien wat voor een duistere deal hij heeft gesloten en vraagt zich af of de roem, het geld en het schrijverschap het waard zijn om het leven van anderen overhoop te halen.
“Deal?” wordt aangeprezen als een duistere thriller in het suspense genre. Helaas kan dit boek deze verwachting niet waarmaken. Door de opzet van het verhaal wordt een groot deel van de spanning weggehaald. Door de gruwelijkheden in de vorm van horrorverhalen te gieten, geschreven door Cassius, ontbreekt de spanning. Zelfs als de twist die aan deze verhalen wordt meegeven wordt onthuld, wordt de spanningsboog niet groot. Mede doordat de lezer de twist al vanaf het begin aan kan voelen komen. Maakt dit “Deal?” tot een mislukt boek? Nee, dat niet. De schrijfstijl van Johan DeSeyn is erg aangenaam. De zinnen verlopen soepel. De personages worden heel goed neergezet. Cassius is een personage dat heel goed is uitgewerkt. Zijn interne strijd, zijn gevoelsleven, zijn hele bestaan worden heel geloofwaardig neergezet en maken van hem een hoofdpersoon die sympathie opwekt. De mysterieuze Damarcus Bartholeon roept bij mij een Hercule Poirot-achtige man op qua uiterlijk en gezien zijn rol in het verhaal is dat wat mij betreft grappig. Naast de trefzekere personages zijn ook de sfeerbeschrijvingen van de auteur beeldend. De momenten dat de mysterieuze Oldsmobile door de straten rijdt van Harronsville geven het verhaal wel een spookachtige zweem. Mysterieus. Helaas niet genoeg om het verhaal het predicaat duistere thriller eer aan te laten doen. Naast de beeldende schrijfstijl en de sterke personages roept het verhaal ook een aantal belangrijke levensvragen op, zoals “hoe ver ga je om jouw dromen te verwezenlijken en waar ligt jouw grens van het rechtvaardige?”. Hierdoor is “Deal?” wat mij betreft dan toch nog een krappe 3* waard.