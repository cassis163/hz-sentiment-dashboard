Dit boek werd me aangeraden via een vriendin die de auteur al een tijdlang volgt. De auteur kende ik dus nog niet, dus ik wist niet wat te verwachten.

Toen ik aan het verhaal begon, besefte ik al snel dat dit volledig mijn ding was. De auteur schrijft zeer vlot, ze zuigt je echt mee in het verhaal en de personages en het wordt gewoon erg lastig om het boek opzij te leggen. Met andere woorden: Het boek was op twee avonden uit en kan je verzekeren dat ik het met tegenzin de eerste avond opzij heb gelegd.
Ik ga proberen mijn review zonder al teveel spoilers neer te pennen.

Het boek gaat over twee mannen die op dezelfde dag besluiten uit het leven te stappen. De ene man, Dieter, is een verminkte kluizenaar, die zijn hele leven lang leed onder zijn verminking. De andere man heet Ben en is een wijkagent die op achttienjarige leeftijd een zeer traumatische ervaring heeft meegemaakt, waarbij zijn vriendin Mara werd vermoord. Wat hij ook doet, hij kan dit niet van zich afschudden, wat ook de reden is om een dergelijk drastisch besluit te nemen.
Dieter besluit een meisje, Isabel, te ontvoeren om samen met haar te sterven. Hij noemt haar 'zijn geschenk', na een leven lang lijden. Ben komt hem op het spoor en besluit impulsief tussenbeide te komen, waardoor de twee in een conflictsituatie terechtkomen. Voor Ben het goed en wel beseft, is hij de enige die tussen Isabel en Dieter in staat en haar zo van de dood kan redden. Hij ziet dit als een manier om het verleden goed te maken. Het is net dat verleden dat me erg intrigeerde. Ben was vanaf het begin erg passioneel en vol overgave in zijn opzet om Isabel te redden en dat hield me echt bezig. Ja, hij had een traumatische gebeurtenis meegemaakt die zijn leven tekende, maar waarom ging hij dan zo ver om een wildvreemd meisje te redden?
Daar kwam een antwoord op in het tweede deel van het boek, na een zeer intens en superspannend eerste deel, waarbij Dieter en Ben in conflict gaan met elkaar. Zonder al te veel weg te geven kan ik je zeggen dat ik op mijn nagels heb gebeten om te zien hoe dit ging eindigen.
Het tweede deel focust zich volledig op Ben en ook hier, zonder weer veel weg te geven, was ik volledig mee met het verhaal. Dit maakt het boek zo bijzonder: het is niet zomaar een thriller, maar vooral ook een verhaal met een echt hart. De relatie tussen Ben en Mara is zo goed beschreven dat het me kippenvel deed krijgen en het verklaarde enorm veel.
Het derde deel kan ik niet veel over zeggen zonder veel spoilers te geven en de verrassingen in het boek te verraden, maar kan wel zeggen dat het einde smeekt om een vervolg. Ik hoop dan ook dat de auteur van plan is hier een tweede boek bij te schrijven of er zelfs een trilogie van te maken. De karakters zijn zo sterk en zo goed beschreven dat het me vanaf het begin tot het einde pakte. Het is een heel ander boek dan de meeste thrillers van tegenwoordig, met hart, passie en gevoel. Heerlijk!

PS: Kennelijk heeft de auteur ook nog andere boeken geschreven onder de naam S.J. Paul en die ga ik zeker zoeken, na het lezen van Moordspel.