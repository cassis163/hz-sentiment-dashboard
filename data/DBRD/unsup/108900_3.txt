Nina Borg is een maatschappelijk werkster met een enorme drang om mensen in nood te helpen. Zij krijgt een telefoontje van de van haar vervreemde Karin met het verzoek een koffer op te halen uit een kluis in het centraal station van Kopenhagen. Zij doet dit en ontdekt dat zich in de koffer een jongetje van een jaar of drie bevindt. Zonder al teveel stil te staan bij de mogelijke gevolgen begint zij een zoektocht naar herkomst van de jongen. Verder wordt de lezer voorgesteld aan Jan, een schatrijke zakenman die een bedenkelijke transactie ziet mislukken, aan Jucas, een crimineel die droomt van een prachtig huis om er met zijn Barbara te gaan wonen maar dan moet hij eerst nog een grote slag slaan en aan Sigita Ramokiene uit Vilnius van wie het zoontje Mikas wordt vermist.

De jongen in de koffer is de debuut misdaadroman van het Deens schrijversduo Lene Kaaberbøl & Agnete Friis, al jaren heel bekend door een aantal kwalitatief hoogstaande kinderboeken. Het boek werd goed ontvangen en daar was alle reden toe want schrijven kunnen die twee wel. Het schrijfstijl is snel en fris. In een groot aantal korte hoofdstukken wordt telkens een klein stukje informatie over de oplossing vrijgegeven waardoor de spanning langzaam wordt opgevoerd. De personages worden een beetje oppervlakkig uitgewerkt maar Nina en Sigita daarentegen worden neergezet als twee krachtige vrouwen. De ontknoping van het verhaal is verrassend en redelijk spannend. Dat De jongen in de koffer voor een hoge waardering in aanmerking komt lijkt logisch maar is het niet.

In het begin van het boek wordt de lezer overspoeld met een groot aantal personages die op geen enkele manier met elkaar in verband lijken te staan. Het maakt het verhaal aanvankelijk rommelig en onsamenhangend. Daarnaast is het natuurlijk erg ongeloofwaardig dat Nina Borg niet met een driejarige vondeling die er psychisch en fysiek slecht aan toe naar de politie gaat maar zelf voor detective gaat spelen. En dan zijn er aan het einde van het verhaal een aantal herhalingen. Dit komt doordat de schrijfsters steeds vertellen vanuit het perspectief van de verschillende personages. Het haalt de snelheid uit het verhaal en dat is jammer en ook niet nodig.

De jongen in de koffer is een verdienstelijke misdaadroman en een geslaagd debuut. Als Lene Kaaberbøl & Agnete Friis er in slagen om in volgende misdaadromans hetzelfde niveau te halen of zelfs nog beter, zullen zij zeker een groep trouwe lezers aan zich weten te binden.