Sara en Liv is een indrukwekkend en liefdevol, waargebeurd verhaal over het leven en het overlijden van 2 zusjes. Het verhaal wordt verteld vanuit moeder Suzan en vanuit Sara. Voor mij was dit heel even wennen omdat ik het soms niet direct duidelijk vond vanuit wie verteld werd. Maar toen dit eenmaal duidelijk was…
Knap dat Suzan zo’n groot verdriet zo ‘prachtig’ weet te omschrijven. Je leeft met het gezin mee, het verdriet, de wanhoop en de hoop spatten van de bladzijdes af en de meisjes kregen een gezicht. Sara en Liv werden meer dan zomaar wat woorden op papier voor mij.
Een boek met een lach en een traan, het boek lezen zonder tranen is mij niet gelukt. Maar ondanks de zwaarte van het onderwerp is het boek niet zwaar geschreven. De schrijfstijl is prettig, lief en wist mij keer op keer te raken. Een prachtig eerbetoon aan 2 kleine meisjes en wat mij betreft een absolute aanrader!