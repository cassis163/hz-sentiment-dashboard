Anja Feliers – Femme fatale

Auteur: Anja Feliers
Titel: Femme fatale
Serie: Kathleen Verlinden
Uitgeverij: Lannoo
Publicatiedatum: september 2017
Aantal blz: 328

Cover
Op de donkere cover staat een naakte vrouw. Je ziet het eigenlijk net niet goed genoeg, maar de titel verraadt natuurlijk veel. Een mooie cover met zilveren letters voor de titel en naam van de auteur. Zeker een cover die de aandacht trekt.

Auteur
Anja Feliers is de succesvolste vrouwelijke thriller-auteur van Vlaanderen. Met Femme fatale schrijft ze haar sensueelste verhaal tot nu toe.

Achterflap/samenvatting
June en haar man Robbert leven in luxe, maar ze rouwen om hun verloren dochtertje Imke en zijn compleet vervreemd van elkaar. Dan duikt Lexi terug op in Junes leven. Deze vrouw met wie ze tijdens haar studententijd een passionele romance beleefde, laat oude gevoelens weer oplaaien en doet June helemaal opfleuren. Maar kan ze haar nieuwe minnares wel vertrouwen? Lexi stelt June voor aan psychologe Kathleen Verlinden, die mee op zoek gaat naar wat er met Imke is gebeurd. Alleen blijken de geheimen die Kathleen zelf koestert, minstens zo groot en dreigen ze allemaal uit te komen.

Mijn mening
Op de achterkant staat te lezen dat Anja Feliers haar sensueelste verhaal tot nu toe schrijft. Sommige mensen haken daarbij af. Ik daarentegen ben behoorlijk nieuwsgierig, aangezien ik kortgeleden ook Lady killers heb gelezen en deze al behoorlijk erotisch van aard is. Na een paar hoofdstukken, heb ik de eerste twee erotische scènes al gehad. Ik moet zeggen dat ik daar wel enigszins van schrok. Wat gaat dit verhaal brengen?

We maken kennis met June en haar man Robbert. Twee jaar geleden hebben zij hun dochtertje Imke verloren bij een brand in hun huis. Logischerwijs heeft June het daar erg moeilijk mee. Dan ontmoet ze Lexi. Ze kennen elkaar uit hun studententijd en hun relatie is direct heel heftig. Het doet June zichtbaar goed. Als June Lexi vertelt over de dood van haar dochtertje Imke, neemt ze Lexi haar mee naar psychologe Kathleen Verlinden. Samen gaan ze op zoek naar antwoorden omtrent de dood van Imke, want is alles wel gegaan zoals June is verteld? Zelf weet ze niets van die nacht. Ondertussen heeft Kathleen ook de nodige privé problemen. Een groot geheim dreigt uit te komen. Een geheim dat ze liever verborgen houdt.

‘Maak er niets ingewikkelds van’, had zij gezegd. ‘Enjoy it while it lasts…’ De blik in haar ogen had hem gerustgesteld. En ja, hij zou ervan genieten.

Anja Feliers schrijft alsof je erbij bent in de kamer. Of dit nu tijdens een gesprek is met psychologe Kathleen Verlinden of tijdens één van de seksscènes die het boek telt. Meestal is de vraag: zijn seksscènes een toevoeging voor het boek of niet? Vaak is het antwoord, dat het functioneel moet zijn. Als ik eerlijk ben, vind ik Femme fatale een klein beetje over de top. De meeste scènes zijn zeker functioneel, ze schrijft tenslotte over een femme fatale, maar de auteur moet ervoor waken dat het op een gegeven moment niet ‘too much’ wordt.

De zoektocht naar antwoorden staat centraal in Femme fatale. Dit geldt zowel voor June als voor Kathleen. Feliers wisselt de verhaallijnen op zo’n manier af dat het verhaal heel vlot leest, en de personages interessant blijven. In beide verhaallijnen zijn er de nodige geheimen die langzaam maar zeker aan het licht komen. Het plot is fijn om te lezen er wordt mooi toegewerkt naar een climax. Toch overviel mij een gevoel van teleurstelling. Ik miste een zeker mate van spanning die ik verwacht in een thriller.

Ondanks dat dit deel 7 is in de serie over Kathleen Verlinden, is dit boek prima te lezen. In het begin is het vooral het verhaal van Kathleen dat enige vragen oproept, maar Feliers weet die vragen steeds in een paar zinnen weg te nemen.

Spanning: 3
Plot: 3
Leesplezier: 4
Schrijfstijl: 4
Originaliteit: 3,5
Psychologie: 3,5

Ik geef Femme fatale 3,5 ster. Ik heb plezier gehad tijdens het lezen, maar voor mij helaas geen absolute topper.

Leontine

p.s. Ik heb dit recensieboek van Anja Feliers persoonlijk ontvangen tijdens de boekenbeurs. Ze schreef in het boek een vraag. Of er een femme fatale in mij verborgen zit. Laat ik zeggen dat ik niet van papier ben, maar een echte femme fatale ben ik zeker niet.