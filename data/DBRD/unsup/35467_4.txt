Carla de Jong is sinds haar studie Nederlands al jarenlang als adviseur werkzaam in de gezondheidszorg. Daardoor kent ze de werkomgeving goed en was het dan ook geen vreemde stap dat ze haar thrillers in ziekenhuizen situeert. Carla de Jong nam even pauze van de ziekenhuisthrillers, maar keert met haar vijfde boek De ingreep  weer terug naar het genre. Oude bekende Brigitta Reve is ook van de partij.
Psychologe Mensje Kramer moet een riskante operatie ondergaan vanwege een hardnekkige borsttumor. Tijdens haar herstel merkt ze dat ze een terugkeer naar de psychologie niet ziet zitten, waardoor ze de kans op een nieuwe baan met beide handen aangrijpt. De baan? Een positie in het managementteam van het ziekenhuis waar ze zelf werd geopereerd. De dokters zouden aan patiëntgerichtheid moeten werken. Mensje juicht dit als ex-patiënt alleen maar toe, maar ligt al snel in de clinch met haar leidinggevende, Rita Jansen, als blijkt dat ze er tegengestelde visies op nahouden. De spanningen in Mensjes baan worden nog groter als er een lijk in het ziekenhuis gevonden wordt. De dood wordt in eerste instantie als een ongeluk beschouwd, maar rechercheur Brigitta Reve en Hamilton Waakzaam vragen zich af of hier niet meer aan de hand is. Vanaf dat moment is iedereen verdacht – zelfs de mensen die normaal gesproken je leven redden.
Dat Carla de Jong ervaring heeft in de psychiatrie en de gezondheidszorg blijkt. De ingreep  staat op een goede fundering van interessante personages en een geloofwaardige opbouw van omstandigheden. Niemand is perfect en iedereen heeft een reden om te doen wat diegene doet. Na een sterk eerste hoofdstuk, ontbreekt het aan spanning. Maar met reden: de fundering moest eerst zorgvuldig opgebouwd worden.
Spannend wordt het vanaf het tweede deel van de ziekenhuisthriller. Iemand in het ziekenhuis heeft een moord begaan, maar wie? Juist doordat Carla de Jong de tijd heeft genomen om haar personages goed uit te werken, is de nieuwsgierigheid naar het antwoord extra groot. Iedereen kan de dader zijn, ook op een plek waar levens gered worden.
De ingreep is een slimme thriller met een goede dosis psychologie, emotie, humor en spanning. Je bent zo een paar hoofdstukken en uren verder.