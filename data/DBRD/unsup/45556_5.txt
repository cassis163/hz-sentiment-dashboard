Dit boek verandert je leven......mmmm dat is wellicht ietwat overdreven, maar vergeten doe je het nóóit meer. Een kleine waarschuwing, het is geen vrolijk boek. Als je er aan begint (en dat moet je echt doen) is het aan te raden om het af en toe weg te leggen (als dat lukt tenminste). Op die momenten moet je bedenken dat er wel mooie dingen gebeuren in deze wereld. Wat is de Wat is gebaseerd op het leven van Valentino Achak Deng, een van de Lost Boys uit Soedan. Het is hem gelukt om via het “Lost Boys of Sudan Program” naar de VS te emigreren en het verhaal begint hier.

Een nieuw leven kunnen opbouwen in de VS klinkt positief, maar ook hier gebeuren weinig vrolijke dingen. Je belandt met de hoofdpersoon gelijk in een angstige situatie. Via flash backs reis je terug naar Soedan.

Het dorp waar de jonge Achak met zijn familie woont, wordt aangevallen door rebellen. In de chaos raakt hij zijn familie kwijt, maar hij weet te ontvluchten. Je voelt de paniek, ontreddering en angst. Dave Eggers, de schrijver van het boek, houdt dit beklemmende en angstaanjagende gevoel gedurende het hele boek vast.

Achak sluit zich aan bij een groep jonge jongens die ook zijn ontkomen. Het is onvoorstelbaar en niet te bevatten wat deze jongens (en ook meisjes) allemaal meemaken. Achak blijft hopen op een beter leven, van een goede maaltijd, een veilig bed, omringd worden door vrienden en familie, naar een heuse toekomst. Het is schokkend wat mensen elkaar allemaal aandoen. Het is schokkend wat deze kinderen allemaal hebben moeten meemaken. Het is schokkend dat veel kinderen nog dagelijks in dergelijke situaties terechtkomen. Achak laat zien wat een overlevingsmechanisme deze kinderen hebben en dat je je vertrouwen in mensen niet hoeft te verliezen. In mijn optiek is dat een wonder.

In het voorwoord legt Valentino Achak Deng uit dat hij zijn verhaal graag op papier wilde schrijven, maar dat hij geen schrijver is. Het is bijzonder dat hij Dave Eggers bereid heeft gevonden om dit verhaal te schrijven. Het is bijzonder dat na jaren van vele interviews en intensief contact, Dave Eggers dit verhaal zo gedetailleerd heeft kunnen vertellen. En het is bijzonder dat de opbrengst van dit boek naar de Valentino Achak Deng Foundation gaat om, onder andere, de school in zijn geboortedorp te ondersteunen.