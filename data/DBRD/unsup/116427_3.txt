Het spannendste deel van dit boek betrof, vond ik, de undercoveroperatie van Will Trent. Niet alleen omdat hij als ‘bad ass’ Bill Black de nodige gevaren en dito geweld het hoofd moet bieden maar ook omdat een politie-agent het op hem voorzien heeft. En natuurlijk weet de lokale politie niet dat hij een undercover GBI-agent is en dus zien en behandelen zij hem als een (ex-)crimineel. Ook spannend, maar van een andere orde, is de relatie tussen Will Trent en Sarah Linton. Hun relatie staat onder druk omdat hij voor zijn werk een aantal dingen voor haar dient te verzwijgen, met name zijn contact met Lena Adams. Er is een soort vete tussen Sarah en Lena ontstaan als gevolg van de gewelddadige dood van de man van Sarah. Sarah verwijt Lena dat zij verantwoordelijk is voor zijn dood en is ervan overtuigd dat Lena een destructieve invloed heeft op de mensen om haar heen. Zij wil dus niet dat Will contact heeft met Lena, maar ja, het loopt natuurlijk allemaal heel anders. De spanningen die Will en Sarah persoonlijk ervaren en de druk die dit legt op hun relatie, komt tot een hoogtepunt.
In deze thriller maakt Lena Adams weer haar opwachting. Haar rol speelt zich af in de flashback scenes van het boek. Ik ben sowieso geen fan van Lena Adams (alhoewel zij in dit boek minder antipathiek overkomt) maar ik vind de flashback scenes hinderlijk. Het haalt ook de vaart uit het verhaal. Ik kon niet wachten tot ik weer bij een hoofdstuk kwam met gebeurtenissen uit het heden. Een chronologisch verteld verhaal zou volgens mij net zo spannend zijn geweest. Maar goed, de schrijfster heeft niet hiervoor gekozen.
Een leuk en spannend boek, op een paar hoofdstukken na, maar ik vind het minder goed geslaagd dan alle vorige boeken uit de Will Trent-reeks.