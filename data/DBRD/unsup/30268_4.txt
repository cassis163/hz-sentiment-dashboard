Een heftig verhaal
‘Lief van je’ vertelt het verhaal van Rêve, een twintiger die worstelt met een groot verlies; haar jongere broertje Justin heeft zelfmoord gepleegd en had zij dat kunnen voorkomen?

De eerste zin van het boek ‘Ongeveer een halfuur nadat mijn broertje zijn eerste zoen kreeg, is hij onder de Van Marelbrug op het wateroppervlak te pletter geslagen.” grijpt je direct bij de keel. Een heftige zin, zoals er nog veel heftige zinnen zullen volgen.

Het boek opent met de proloog waarin Rêve in de rechtbank is voor haar strafproces. In de proloog wordt niet duidelijk wat de reden is voor dit proces. Het duurt tot het einde van het boek voor je daar achter bent.

In deel I maken wij kennis met Rêve, haar familie en vrienden. Zij studeert, woont samen met Justin bij haar ouders en zet zich nogal af tegen haar familie. Haar broertje is een computernerd en haar ouders vind zij maar gezapige types. Haar moeder is heel actief als vrijwilliger in het AZC in de buurt en ook Justin werkt daar als vrijwilliger. Veel tijd brengt Rêve door met vrienden Abby en David.

Op een avond nemen Rêve en Justin samen drugs en gaan daarna naar een feest. Voor Justin is het een eerste kennismaking met XTC terwijl Rêve een regelmatige gebruiker is. Justin wordt echter, te jong, niet toegelaten op het feest en gaat weg terwijl Rêve wel naar binnen gaat. De XTC pil blijkt bij Justin een psychose te veroorzaken waarna hij zelfmoord pleegt door van de brug af te springen. Vanaf dat moment ligt het leven van Rêve in puin; is het haar schuld, had zij het kunnen voorkomen?

In het tweede deel is Rêve gestopt met haar studie en heeft ze zich aangemeld bij het leger. De vluchtelingenproblematiek was iets waar zij en haar broertje het regelmatig over hadden en zij besluit naar Syrië te gaan om te strijden tegen het terrorisme. Als enige vrouw in de groep heeft ze het in het begin niet makkelijk maar dankzij buddy Frank én een ijzeren discipline wordt zij buitengewoon goed in haar vak en verdient zij het respect van haar collega’s. De daadwerkelijke uitzending naar Syrië is zwaar en zeker niet zonder gevaar maar de groep is hecht en de soldaten gaan voor elkaar door het vuur. Door een val van een muurtje breekt Rêve haar pols en wordt zij naar huis gebracht. Zij was er niet om haar buddy Frank te beschermen die in de oorlog om het leven komt. Nóg een zware last die op haar schouders rust. Als zij niet was weggestuurd was Frank nog in leven, zij had hem beschermd.

In deel 3 is Rêve terug in Nederland, is haar pols genezen maar heeft zij ernstige psychische problemen. Een zware vorm van PTSS zorgt ervoor dat zij overal dreiging ziet en eigenlijk niet meer in staat is een normaal leven te leiden. Het leven is voor haar ondragelijk geworden en door haar psychische stoornis begaat zij een misdrijf.

‘Lief van je’ is een hartverscheurend boek over liefde, verlies, rouw, eenzaamheid, schuldgevoel, vriendschap en macht; prachtig geschreven, realistisch, mooie zinnen en een buitengewoon goede opbouw. Het verhaal is heftig en het laat je niet los. Een boek dat je je tot in lengte van dagen zult blijven herinneren.