Het verhaal gaat over Judi van de Werff, zij werkt als vertrouwenspersoon op een middelbare school met veel allochtone leerlingen. Regelmatig komen er moslimmeisjes bij haar die problemen thuis hebben.. Zo ook Leila Rashukan. Zij is geen moslim, maar een jezidi, een aanhanger van een Koerdische geloofsgemeenschap. Jezidi's zijn endogaam en ook Leila is al aan iemand 'beloofd' binnen de geloofsgemeenschap.
Hier wil Leila niks van weten, want zij is verliefd op Thomas Withuizer, een Nederlandse jongen. Hier weet haar familie niks vanaf. Maar dat Leila naar een vertrouwenspersoon op school stapt om de vuile was van haar familie buiten te hangen aan een buitenstaander is al genoeg voor haar broer, Tarik, om haar er flink van langs te geven.
Een nichtje van Leila, Khadija, is om de eer van haar familie te redden om het leven gebracht. Zij was weggelopen met een Nederlandse jongen. Leila is bang voor hetzelfde lot. Toch kiest ook zij ervoor om weg te lopen. Ook omdat ze zwanger blijkt te zijn van Thomas. Judi helpt haar. Dit neemt de familie van Leila haar niet in dank af, daardoor wordt ook zij een doelwit.
Het loopt allemaal zo uit de hand dat Judi samen met Leila vlucht vanuit 's-Heerenberg naar Amsterdam. Ze hebben hier een paar jaar in betrekkelijke veiligheid geleefd, tot Judi in haar woonboot bijna wordt gewurgd en Leila een paar dagen later wordt neergestoken en haar zoontje Cem spoorloos verdwijnt.
Judi heeft contact opgenomen met Ben van Vliet, de rechercheur die haar in 2009 geholpen heeft om te vluchten en alle sporen naar haar en Leila toe te wissen.
Samen proberen ze erachter te komen waar Cem gebleven is, al gaat dat van Ben uit niet van harte. Hij wil niet dat Judi zichzelf in gevaar brengt. Ondertussen kan Leila zelf niet vertellen wat er gebeurd is, zij ligt in coma.
Ook Amsterdamse rechercheur Wolf Brenning houdt zich bezig met het onderzoek. Hij ontdekt wat gaten in het dossier van 3,5 jaar geleden. Dingen die wellicht van belang zijn voor het huidige onderzoek naar de verdwijning van Cem.

Een meeslepend verhaal over eerwraak. Het verhaal wisselt af tussen de gebeurtenissen in het heden (2012) en de gebeurtenissen van 3,5 jaar geleden. Stukje bij beetje kom je er als lezer achter wat er in het verleden gebeurd is, want, dat er meer aan de hand is dan Judi rechercheur Brenning doet denken is al snel duidelijk.

Het verhaal werkt toe naar een verrassende ontknoping.
Top!

http://yana81.blogspot.nl/2014/03/doelwit-linda-jansma.html