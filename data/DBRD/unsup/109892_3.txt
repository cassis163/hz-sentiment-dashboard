‘Men will fight until they die. Women will take it to the grave and then find a way back.’
De laatste twee zinnen van het korte verhaal ‘Hell hath no fury’ van Sherrilyn Kenyon vatten het thema van de verhalenbundel Dangerous women goed samen. Deze 21 korte en langere verhalen onder redactie van George R.R. Martin en Gardner Dozois is uitgegeven in een serie van drie paperbacks. Elk verhaal in deze bundels gaat over een gevaarlijke vrouw, soms in de hoofdrol, soms in een bijrol en de genres lopen ver uiteen. Historisch, fantasy, western, modern, spookverhaal en sciencefiction komen langs. Van een voorloper van Game of Thrones van de hand van George R.R. Martin zelf tot een klaagzang van een middeleeuws prinsesje. De bundel als geheel won in 2014 de World Fantasy Award voor bloemlezingen.
Het derde deel van de serie bevat zeven verhalen. Hieruit blijkt het thema van de gevaarlijke vrouw op verschillende manieren uitgewerkt. Soms is de vrouw echt gevaarlijk of de kwade geest. Soms is de vrouw gevaarlijk voor anderen die het slecht met haar voor hebben. En soms is de hoofdpersoon gewoon een man die vrouwen ziet als het zwakkere geslacht en te grazen wordt genomen omdat hij hen onderschat. Zo blijkt in ‘City Lazarus’ van Diana Rowland uiteindelijk de mannelijke hoofdpersoon niet degene te zijn die aan de touwtjes trekt.
De verhalen wisselen sterk van lengte, sommige lijken meer hoofdstukken uit een langere roman dan afgeronde verhalen. Een van de meer uitgewerkte qua verhaallijn en spanning is ‘Bombshells’, een fantasyverhaal van Jim Butcher over een jonge vrouwelijke magiër in een vijandelijke wereld. Ze maakt gebruik van haar vrouwelijke charmes en listen om een sterkere tegenstander te verslaan. Een geweldige vrouw, die slimmer en sterker is dan de mannen om haar heen. Het is alleen jammer dat ze in het clichématige vrouwelijke blijft hangen wat betreft haar zelfvertrouwen. Ze acht zichzelf namelijk in alles de mindere van haar overleden leermeester.
‘Nora’s song’ van Cecelia Holland behoort tot de historische verhalen en speelt rond het jaar 1160. Het is meer een sfeerbeeld dan een verhaal en geschreven vanuit de gedachten van Nora, de jonge dochter van koning Henry II en Eleanor van Aquitanië. Het tekent een dysfunctioneel gezin, waar niemand zijn positie zeker is. Hoe ervaart een kind het eerste verraad van de almachtige moeder en het besef dat de eigen vader een gevaarlijk man is? Holland houdt de blik van het kind prachtig vast en laat de lezer dit moment mee beleven vanuit haar belevingswereld.
De verhalen lopen niet alleen ver uiteen in genre en lengte maar ook in kwaliteit. Dat maakt de bundel als geheel lastig te recenseren. Als kennismaking met de schrijvers en de genres is het echter een fijne bloemlezing, en de mindere verhalen neem je als lezer voor lief.