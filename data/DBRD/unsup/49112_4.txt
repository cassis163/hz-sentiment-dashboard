De zusjes Carmen en Jessie lijken er op elkaar, ook al is Jessie twee jaar jonger. Ze voelen elkaar ook echt aan alsof ze tweeling zijn. Als Jessie ineens spoorloos verdwijnt, wordt dit gevoel alleen maar sterker. Carmen lijkt alles mee te maken wat haar zus ook mee maakt en andersom… maar ze komt er maar niet achter wat er met Jessie is gebeurd. Hun ouders en de politie geloven niet dat Jessie ontvoerd is, waarom kiezen ze dan Jessie uit ? Carmen besluit zelf op onderzoek uit te gaan en komt terecht in een bizar spel , waarin de dader Carmen allerlei opdrachten laat uitvoeren die naar Jessie zou moeten leiden. Zou ze haar zusje ooit nog terug zien?
De karakters van de hoofdrolspelers worden niet heel uitgebreid besproken maar je kan je in beide van hen inleven. Ze zijn allebei wel in voor een grap, zijn niet zo standaard als de meeste andere jongvolwassen en weten wat ze willen maar zijn aan de andere kant ook wel redelijk naïef. Carmen is de oudste van de twee maar ze komt niet veel volwassener over dan Jessie. Ze doet soms dingen waar niet over nagedacht is. Dan heb je nog Chris en Tahnee, de huisgenoten van Carmen, waar ze lief en leed mee deelt. Ze zijn echte goede vrienden die altijd voor Carmen klaarstaan als het nodig is. En Marissa, die aan de overkant woont. Haar karakter blijft oppervlakkig maar je kan je zeker wel in haar verplaatsen. Uiteraard zijn er nog meer personages, maar dit zijn de belangrijkste.
Het boek begint meteen spannend, je voelt dat er wat aan de hand is dat niet klopt maar je komt er niet meteen achter hoe en wat. Wie speelt er een spelletje met Carmen en Jessie ? Ik heb al gauw een verdachte in mijn hoofd, maar later blijkt dat een ander persoon het ook gedaan kan hebben. Of misschien nog wel een ander… Je komt er pas bijna aan het eind achter. Dat is een verrassing , zo had ik het niet bedacht. En al helemaal niet waarom hij/zij dat zo gedaan heeft. En dat is nog niet eens alles .. je moet het zelf maar gaan lezen.