Met dank aan Ambo|Anthos uitgevers voor het recensie-exemplaar.

Auteur: Fiona Cummins

Oorspronkelijke titel: Rattle

Vertaling: Saskia Peterzon-Kotte

Uitgever: Ambo|Anthos

Aantal pagina’s: 388

Genre: Literaire Thriller

Verschijningsdatum: juni 2017



Over de auteur:

Fiona Cummins was journalist voor de Daily Mirror en volgde de schrijversopleiding aan de Faber Academy. De verzamelaar is haar debuut, dat in het Verenigd Koninkrijk direct in de bestsellerlijsten terecht kwam. Ze werkt momenteel aan haar tweede thriller.

Cover:

Origineel en wist per direct mijn aandacht te trekken! Heel gaaf en perfect passend bij het verhaal.

Achterflap:

Hij leidt twee levens. In het ene is hij zoals iedereen, in het andere is hij de beheerder van een macaber bottenmuseum. De tijd is aangebroken om de collectie aan te vullen en de zesjarige Jakey Frith, die lijdt aan een zeldzame botziekte, heeft precies wat hij zoekt. Hij is klaar voor de jacht. Wat volgt is een huiveringwekkend kat-en-muisspel tussen de bottenverzamelaar, Jakeys vader Erdman en de gedreven maar gevoelige detective Etta Fitzroy. Het wordt een race tegen de klok om Jakey te redden.

Tegen de achtergrond van de lommerrijke Londense wijk Blackheath toont De verzamelaar de duistere kant van de mens in een gevecht tussen wraak, vergeving en hoop.

Mening:

Soms zie je een boek voorbij komen dat je denkt: deze moet ik hoe dan ook lezen. Sjemig, wat zat ik daarmee goed zeg met De verzamelaar. Wat een fan-tas-tisch boek!

De schrijfstijl is direct opvallend: puur, fris, direct, dreigend, pakkend. Geweldige openingszinnen, wat een personages, wat een begin van een boek! De familie Frith en Foyle, brigadier-rechercheur Etta Fizroy en uiteraard de verzamelaar himself, staan garant voor eigenlijk alles wat ik zo graag in een thriller tegenkom. Dag voor dag en uur na uur pakt Cummins je via korte hoofdstukken in je nek mee in dit tenenkrommende gebeuren.

De spanning is om te snijden en tijdens het lezen gruwel je, verbaas je je, hóóp je dat het in godsnaam ergens goed mag gaan aflopen. Het is volop meeleven met de families en hun onderlinge relationele spanningen zijn gewoon zo logisch en begrijpelijk. En dan de kinderen…het gaat je door merg en been, je hebt er al billenknijpend zó mee te doen. Zet daarnaast Etta Fitzroy en de verzamelaar zelf, (hoe bizar en gestoord kun je opgroeien, leven en worden) en je doet en wil niet anders dan pagina’s omslaan.

Resumé: we hebben spanning, goede uitgewerkte personages/verhaallijnen en dan gaat het richting einde.. Met ogen zo groot als schoteltjes sla ik het boek dicht en moet ik even stevig bijkomen en nadenken. Is dit briljant of wat is dit?? Cummins blaast me van de sokken met dit debuut en ik kan nu al niet wachten tot haar volgende boek verschijnt.

Conclusie:

De volle vijf sterren voor De verzamelaar.

Karin Meinen.