In Bontebrug maken we kennis met Robert Lowenthal, een jongen uit de Achterhoek, die naar Amsterdam vertrekt om daar aan de Rietveldacademie een kunstschilders opleiding te volgen. Robert is geboren en getogen in het rooie dorp Bontebrug en geniet daar een vlekkeloze jeugd. Al in zijn jonge jaren raakt hij bevriend met Bertje, een jongen uit een totaal ander milieu dan Robert. De vriendschap is hecht en zelfs de verhuizing van Robert naar Amsterdam brengt daar geen verandering in.

Het verhaal blikt afwisselend terug op de jeugd van Robert in het gehucht Bontebrug en vertelt daarnaast over zijn belevenissen als jonge student in Amsterdam. Slaagt hij erin om een nieuw leven op te bouwen in de stad ver weg van het dorp wat hij heeft achtergelaten? Want je kunt dan wel de jongen uit het dorp halen, maar kun je het dorp ook uit de jongen halen?

Bontebrug is het ijzersterke debuut van Jonah Falke (1991). Het verhaal is vlot en beeldend geschreven en leest daardoor als een trein. De hoofdstukken zijn kort en worden afgewisseld van het heden naar het verleden. Verrassend genoeg bevat het boek veel humor, iets wat ik van te voren niet had gedacht. Hilarisch is het verhaal over poep en een pizzadoos.

Naast humor heeft het boek ook een serieuze ondertoon, het wil met name niet heel erg vlotten in de liefde. Ook het leven in de stad valt Robert zo nu en dan zwaar. 'Ik probeer de diepte aan de oppervlakte te zoeken. Maar dit leven voelt zo ondiep als een plas regen op straat.' Een onverwachte gebeurtenis doet Robert uiteindelijk beseffen wat hij met zijn leven wil.

Naast schrijver is Jonah Falke ook kunstschilder. EÃ©n van zijn werken, het doek Iris and Dennis (2014), staat afgebeeld op de cover van Bontebrug. Het laat een hond met twee poten zien. Hij kijkt achterom. Aan zijn houding is niet te zien welke kant de hond op wil. Gaat hij terug of loopt hij door? Dat is misschien ook wel de kern van dit verhaal.

Bontebrug, een verhaal wat bij blijft. Ik heb het met een lach en een traan gelezen en kijk nu al uit naar het volgende boek van Jonah Falke.