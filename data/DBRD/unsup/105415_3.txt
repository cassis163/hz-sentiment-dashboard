Zama, van de Argentijn Antonio di Benedetto (1922-1986), verscheen in 1956, vier jaar nadat de schrijver/journalist naam had gemaakt met een bundel met korte verhalen: Mundo Animal. Gezien de waardering die Di Benedetto van tijdgenoten zoals Jorge Luis Borges kreeg, is het bijzonder dat de verspreiding van zijn werk buiten het Spaanse taalgebied zo lang op zich heeft laten wachten. Pas in 2016 werd Zama naar het Engels vertaald; recent verscheen de Nederlandse vertaling door Aline Glastra van Loon. Dat er alsnog internationale bekendheid komt, is te danken aan de aandacht die moderne schrijvers als J.M. Coetzee en Roberto Bolaño aan Di Benedetto hebben besteed. Tijdens het bewind van de junta van Jorge Videla belandde Di Benedetto in de gevangenis. Na zijn vrijlating woonde hij in Spanje en ontving hij diverse literaire prijzen.

Zama speelt aan het einde van de 18e eeuw in een afgelegen streek in Latijns-Amerika. De hoofdpersoon Don Diego de Zama heeft een hoge administratieve functie maar zijn ambities reiken verder, daardoor is hij ontevreden. Die ambities lijken aanvankelijk beperkt te worden door maatschappelijke conventies en beperkingen, maar al snel blijkt dat vooral Zama’s karaktereigenschappen doorslaggevend zijn.

De roman is opgedeeld in drie perioden. In het eerste deel staat verlangen centraal: verlangen naar amoureuze verwikkelingen en naar een betere maatschappelijke positie. Er gebeurt betrekkelijk weinig, wat aansluit bij het door de schrijver vermelde thema van Zama: “voor de slachtoffers van het wachten”. In deel twee en drie krijgt het verhaal wat meer vaart en kondigt zich meer en meer een onherroepelijk einde aan.

Di Benedetto hanteert een klinische, accurate schrijfstijl maar gebruikt soms ook hallucinerende passages en ironie. Dat maakt het boek een plezier om te lezen.
In het tweede deel van het boek verwijst de schrijver via een van de personages naar het proces dat het schrijven van een boek is:
De sfeer van Zama, ook ingegeven door de dreigende teloorgang van de hoofdpersoon, roept herinneringen op aan Under the volcano van Malcolm Lowry. Door de stijl ervan is Zama echter veel toegankelijker, al zal het niet de bekendheid van Lowry’s meesterwerk krijgen. Voor liefhebbers van Zuid-Amerikaanse auteurs is Antonio di Benedetto een schrijver om te gaan ontdekken.