Ik lees bijna uitsluitend fantasyboeken van buitenlandse auteurs, allereerst omdat het aanbod daarvan groot is maar ook omdat ik me niet kon voorstellen dat Nederlandse auteurs net zulke goede, spannende en fantasierijke boeken konden schrijven. De eerste Nederlandse auteur die ik las, was Patrick Brannigan en zijn (korte) verhalen Bran van Alman’or en De Vloek van de Almoeder. Dit waren zulke leuke boeken dat ik, toen ik weer in de boekhandel rondneusde en stuitte op het boek van An Janssens De Drakenkoningin, ik de gok weer waagde. En ik heb er ook ditmaal geen spijt van gehad. Dit boek gaat over tovenaars, mensen en draken en hun moeizame onderlinge relatie. Het boek is in een heldere stijl geschreven, heeft personages met wie je je kunt identificeren en de wereld waarin de hoofdpersonage Thala leeft, wordt geloofwaardig beschreven. Voor degenen die al meer over tovenaars en draken hebben gelezen: er wordt over hen niets nieuws verteld (behalve misschien een leuke vindingrijke toevoeging) maar het verhaal is zeker de moeite waard om gelezen te worden. Het boek is niet dik en leest vlot weg. Ik vond het verhaal zo leuk dat ik het in één dag heb uitgelezen.