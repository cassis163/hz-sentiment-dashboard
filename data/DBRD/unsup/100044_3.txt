Het verloren labyrint is een boeiend boek dat met veel zorg geschreven is. Kate Mosse is vooral sterk in het creëren van mystieke en Middeleeuwse sferen. Daar is dermate veel aandacht aan besteed dat de verhaallijn onvolkomenheden vertoont. Ik geef hierbij enkele voorbeelden.
De politiemensen spelen geen onbelangrijke rol in het verhaal en regelmatig wordt het perspectief vanuit hen beschreven. Echter op het eind zijn ze plotseling niet meer in beeld.
Het verhaal van Alaïs wordt op een gegeven moment onderbroken waarna een tijdssprong van ca. 40 jaar wordt gemaakt. Echter in die tijdsspanne hebben erg belangrijke gebeurtenissen plaats gevonden voor de ontwikkeling van het verhaal. Dit wordt verwoord over maar enkele pagina's. Het verhaal is vast ingekort op verzoek van de uitgever, maar het doet het verhaal geen goed.
Kate Mosse heeft het einde mooi beschreven, maar toch doet het goedkoop aan. De belangrijke personen komen samen in de grot voor de onthulling van de Graal. Waarom zoeken de tegenstanders elkaar op op dat moment? Dat wordt niet erg duidelijk. Daarnaast vertoont het einde grote overeenkomsten met films zoals Indiana Jones en The Mummy.
Voor een goede thriller moet de verhaallijn kloppen, maar desondanks vind ik het een mooi boek. Kate Mosse is goed in staat gebleken mij als lezer te boeien, daarom krijgt het boek 3 sterren. Voor een ieder die graag een mooi en mystiek boek leest is dit zeker een aanrader. Fans van spannende thrillers kunnen beter iets anders zoeken.