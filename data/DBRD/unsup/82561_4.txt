‘Literaire thriller’ staat er op het omslag van de nieuwe Hans Vervoort, ‘Op zoek naar Doetje Dezentjé’. Maar behalve een thriller is dit boek ook een indrukwekkende ‘Indische’ roman.

Hoofdpersoon in ‘Op zoek naar Doetje Dezentjé’ is Matt Fairford, die eigenlijk Matthijs Vervoort heet en een Hollands-Indische achtergrond heeft. Hij woont in de Verenigde Staten en werkt voor de firma My-last-wish.com, die de laatste wensen van overledenen vervult. Dat kan gaan om het vernietigen van een pornocollectie, maar ook om moeilijke, gevaarlijke klussen, zoals de zoektocht naar het Indische meisje Doetje en haar nakomelingen in verband met een grote erfenis. Matt gaat op zoek in Indonesië en Nederland, daarbij gehinderd door criminelen die zijn ingehuurd door de andere erfgenamen.

Nu hij toch in Nederland is, bezoekt Matt zijn tante in Den Haag. Zij geeft hem documenten die zijn overleden vader Rob aan hem heeft nagelaten. Zo komt Matt er eindelijk achter wat zich in de nadagen van Nederlands-Indië heeft afgespeeld. Zijn vader wilde daar nooit over praten, omdat het te verschrikkelijk was. In deze tweede verhaallijn vervult Vervoort een eigen wens. Hij groeide zelf op in Nederlands-Indië en verloor daar zijn broer Rob. In dit verhaal draait hij de rollen om: Hans sterft en Rob krijgt alsnog een leven, zij het alleen maar op papier.

Hans Vervoort is een uitmuntende verteller en stilist. Hij is wars van hoogdravendheid en beschrijft haast laconiek diepe emoties. Ook da\ at maakt ‘Op zoek naar Doetje Dezentjé’ niet alleen een spannende, maar ook een ontroerende roman.

(Eerder gepubliceerd in ‘Boekenpost’)