“Origineel blood and gore fantasy verhaal van Nederlandse bodem”

Dit originele verhaal heb ik in e-boek vorm mogen lezen dankzij Owan Drake zelf. Ik ben een groot liefhebber van de boeken van Stephen King, die over het algemeen in het horror-fantasy genre vallen, en mijn interesse werd dan ook zeker gewekt toen ik dit boek onder ogen kreeg. Tevens vind ik dat Nederlands geschreven fantasy meer aandacht verdient.

In dit boek wisselen verhaallijnen in het verleden en heden elkaar af. Je volgt als lezer meerdere personages tijdens hun tocht richting de duisternis of, juist het tegenovergestelde, het licht. Door de complexiteit in diverse verhaal- en tijdslijnen deed het boek mij enigszins denken aan ‘Game of Thrones’, de wel bekende boeken (en daarop gebaseerde televisieserie) van George R.R. Martin. Ook de geweldsscenes en grof taalgebruik droegen bij aan dit gevoel.

Tijdens de eerste helft van het boek had ik wat moeite om in het verhaal te komen. Maar naar mate ik vorderde kreeg het geheel meer vaart. Ook had ik toen geen moeite meer om alle personages en dergelijke uit elkaar te houden. Wat voor mij nog meer aandacht had mogen krijgen is de psychologie van de personages. Zij hadden wat meer gevoelsbeleving kunnen hebben zodat het verhaal nog meer dimensie krijgt en het realistischer binnenkomt bij de lezer. Nu weet ik uit zeer betrouwbare bron dat er meer werk aankomt in deze verhalencyclus dus wellicht komt dat helemaal goed in de toekomstige boeken van Drake.

Dit boek is zeker eentje waarbij je goed je aandacht moet houden om alle personages en locaties goed te leren kennen. Het is absoluut geen verhaal voor de tere zieltjes onder ons, maar wel degelijk een aanrader voor de horror-fantasy liefhebbers. En ik ben dan ook zeer benieuwd naar het vervolg.

Ik geef dit boek 3 tot 3,5 sterren.

Spanning: 7,5
Plot: 7
Leesplezier: 7
Schrijfstijl: 7
Originaliteit: 9
Psychologie: 5