Zomer 2014 verscheen bij ons de eerste Steffen Jacobsen onder de titel 'Trofee'. Het was de vierde thriller van deze Deense auteur en meteen het boek dat voor zijn grote doorbraak zorgde. Tevens is het het eerste deel in een trilogie met privédetective Michael Sander en politie-inspecteur Lene Jensen. De opvolger heet 'Vergelding' en speelt zich grotendeels af in Kopenhagen.

Trofæ - Trofee
Gengældelsen - Vergelding
Et bjerg af løgne - Nog niet vertaald, letterlijk 'Een berg leugens'

Politie-inspecteur Lene werkt tijdelijk als vrijwilligster bij een telefonische hulplijn en komt op die manier in contact met Ain, een jonge Palestijnse die beweert iets verschrikkelijks gedaan te hebben en achtervolgd te worden. Wanneer ze onder de metro terechtkomt, wordt haar dood als zelfmoord afgedaan. Lene komt er samen met privédetective Michael echter achter dat er wel eens een link kon zijn met zelfmoordterroristen en aanslagen in Denemarken.

Langzaam wordt een boeiend verhaal opgebouwd, waarbij het aantal personages overzichtelijk blijft, maar niet altijd duidelijk is wie welke rol speelt. Aan Lene en Michael om daar achter te komen. De karakters zijn goed uitgewerkt en het thema 'internationaal terrorisme' (en ook inlichtingendiensten) is natuurlijk ontzettend actueel. Naar het einde toe wordt het verhaal dan ook nog een keer ongemeen spannend.

'Vergelding' is geen dertien-in-een-dozijn-thriller, maar wel één die goed in elkaar steekt en doet uitkijken naar de vertaling van deel drie.