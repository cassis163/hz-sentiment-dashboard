Sterf met mij is het debuut van Elena Forbes, en ze heeft meteen de goede toon te pakken. Ze combineert een intrigerend plot met een stel prachtige karakters en schrijft daarenboven vingeraflikkend soepel.

De plot draait om de vraag wie de stiekeme seriemoordenaar is die Londen onveilig maakt. Hij zoekt jonge, depressieve meisjes en brengt hen zover dat ze zelfmoord willen plegen. Hij maakt hen wijs dat ze samen uit het leven zullen stappen, wat meteen de verklaring van Sterf met mij, de titel, is.

Het stel prachtige karakters heeft inspecteur Marc Tartaglia als middelpunt. Hij is jong, ambitieus en zich er niet van bewust dat zijn prachtlijf menig vrouwenhoofd op hol brengt. Zo is daar de mysterieuze patholoog die wel een kanjer van een verlovingsring aan haar vinger draagt, maar dat geen bezwaar vindt om toch met Tartaglia de koffer in te duiken. Er is ook Tartaglia’s naaste medewerkster, Sam Donovan: intelligent, bijdehand, leuk om zien, maar helaas niet zijn type. Wie zijn type zeker niet is, is Carolyn Steele. Die dame is hem van hogerhand opgedrongen. Tartaglia vindt dat zijn bazen een schrijnend gebrek aan vertrouwen in zijn kunnen tentoonstellen door haar, en niet hem, de leiding te geven in het onderzoek naar de seriemoordenaar. Tot overmaat van ramp haalt Carolyn er een profiler bij, volgens Tartaglia een ijdeltuit en een nitwit.

Uit de beschrijving van de karakters blijkt al dat er genoeg stof in zit voor vuurwerk. Forbes dompelt je als lezer onder in hun interactie, en je zou willen dat je vanaf je leesplekje advies kon geven. Het is genieten, als een boek dat soort betrokkenheid veroorzaakt. Onnodig te zeggen dat het karakters zijn die je snel in je hart sluit, en die je graag wil zien terugkomen. Onnodig ook te zeggen dat je met zo’n sterke karakters vlot naar een finale toegaat. Die bevat voldoende wendingen om je voldaan achter te laten.

Is dit debuut dan meteen een meesterwerk? Niet helemaal, daarvoor beheerst Forbes de kunst van de dialogen nog niet genoeg. Bij een tegenslag veranderen haar sterke vrouwen wel heel snel in paniekerige, bescherming zoekende wezentjes die zichzelf wentelen in hun angsten. Dat strookt niet altijd met hun karakter, maar voor het overige is dit een heerlijk leesbaar, prachtig debuut. (deze recensie verscheen eerder op ezzulia.nl)