Dit is een van de drie genomineerden voor de ANV debutantenprijs 2015. Eerder las ik Birk van Jaap Robben. Een prachtboek. Dit boek viel me nogal tegen. Met de laatste ben ik nog bezig: Nina Weijers - De consequenties. Dat bevalt weer een stuk beter.

"Begin twintig zijn Anna en haar halfbroer Schard als ze merken dat je aan iets of iemand hechten niet vanzelf gaat. Anna houdt van haar artistieke homovriend Manu, die niet alles met haar kan delen. En Schard reist zijn hartsvriendin Padma achterna naar India, maar hoe ijverig hij haar ook helpt, in wat hij het liefst zou willen, slaagt hij maar niet: onmisbaar zijn. Een tere thematiek, twee jonge volwassenen die het zonder zekerheden moeten stellen."

Tot zover de tekst uit het juryrapport van de Debutantenprijs. Eraan toegevoegd kan nog worden dat deze jonge mensen uit een bijzonder gezin komen: met twee moeders, die aan het begin van het verhaal na 20 jaar een einde maken aan hun lesbische relatie. Een interessant uitgangspunt, waarvan de consequenties te weinig uitgewerkt werden in het verdere verhaal. Maar dat was niet de voornaamste reden dat ik veel moeite had om het boek steeds weer op te pakken.

De belangrijkste reden was dat ik het totaal niet spannend vond. Een bijzonder coming-of-age verhaal, dat wel. Maar zonder een spanningsboog die maakt dat je door wilt lezen. Alleen sommige stukken over Schard (in India met Padma) of later met zijn moeder Benya in de auto sloegen aan omdat ze zowel spannend als authentiek over kwamen. Maar helaas werden ook die onderbroken door de gezochte stijlconstructies die tenen doen krommen en daarmee het gegrepen worden door de best emotionele gebeurtenissen onderuit halen. Wat te denken van bv.: "De regen hamert woedend op het brakke blik. De krolse piano kreunt spottend door. In de ritselende bomen kraaien ongerust de vogels. De aspartaam kietelt haar klieren. Ze wordt ongemakkelijk van de fotograaf die om hen heen cirkelt - zijn eeuwige spiegelreflex voor zijn bleke hoofd - en alles voor de eeuwigheid opslokt in zijn sluiter. Een nevelige miezer kietelt hem in het gezicht."

Geen droomdebuut dus. Misschien een volgende keer beter? Meer lezen? Zie mijn blog:
http://mijnboekenkast.blogspot.nl/2015/08/anv-debutantenprijs-2015-robben-polak.html