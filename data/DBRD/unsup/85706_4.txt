Het verhaal van Leo begint bij de verhuis naar het nieuwe huis met zijn zus, broertje en ouders. Voor Leo had het niet gehoeven. Buiten zijn aanpassingsproblemen met het nieuwe huis en school heeft Leo â€™s nachts ook last van nachtmerries.
Op school raakt hij achterop omdat hij zich niet genoeg kan concentreren door het gebrek aan slaap en na alle nodige tips gaat Leo met zijn moeder en zus naar de bib voor extra informatie. In een stapel boeken vinden ze een interessant boek, Droomstam, dat handelt over het jongetje Aki dat in het oerwoud woont met andere stamgenoten en die ook last van nachtmerries heeft. Door de wijze raad van de stamoudste leert Aki zijn nachtmerries om te zetten in fijne dromen en daar wil Leo wel meer over weten.
Middernacht, als de monsters komen is een origineel boek voor kinderen over nachtmerries en hoe ermee om te gaan.
Aan de hand van twee verhaallijnen, enerzijds die van Leo, anderzijds die van Aki, krijgen we een mooi verweven verhaal dat jong en oud zal aanspreken hoe om te gaan met nachtmerries.
Iedere pagina wordt nog eens extra in de verf gezet door de schitterende illustraties die gemaakt zijn door illustratrice Alette Straathof.
Middernacht, als de monsters komen is niet alleen een jeugdboek maar ook een naslagwerk voor ouders met diverse tips hoe je kind voor te bereiden op een serene nachtrust.
Een leuk en spannend avonturenverhaal over nachtmerries maar ook nog eens een nuttig boek over een toch wel aangrijpend thema. Wie nog nooit een nachtmerrie ervaren heeft, weet niet hoe beklijvend dit kan werken en nazinderen.