Na 'De dood ging in wit gekleed' maken we opnieuw kennis met inspecteur Peter Shaw en brigadier George Valentine. Shaw is de 'coming man', intelligent, goede speurneus, kunstzinning, en Valentine is een oudere politieman, verslaafd aan sigaretten en zeer ervaren, gaat het liefst zijn eigen weg.

In dit boek krijgen ze te maken met meerdere moorden, een electriciteitsstoring met vergaande gevolgen en een familie met een treurige geschiedenis. De dochter van het gezin is 18 jaar geleden spoorloos verdwenen en er zijn verschillende verdachten. De tweelingbroer van het meisje wordt op de dag af 18 jaar later vermoord aangetroffen op de transportband van het plaatselijke ziekenhuis die leidt naar een verbrandingsoven voor o.a. menselijk weefsel dat overblijft na een operatie. Daarnaast blijken er mannen te verdwijnen die in een pension voor dakozen overnachten, die wordt beheerd door een enthousiaste helper van de plaatselijke kerk.

De tentakels van de verschillende zaken lijken als een in elkaar gedraaide kluwen wol met elkaar verband te houden. In een broeierige sfeer, die mede wordt veroorzaakt door een hittegolf, de achterbuurt waar het drama zich afspeelt en een brand in het pension, proberen Shaw en Valentine alle draden uit elkaar te trekken.
En net als in 'De dood ging in wit gekleed' speelt op de achtergrond ook nog de oude kwestie van de schorsing van Shaw's inmiddels overleden vader en Valentine vanwege de vermeende vervalsing van bewijs in een moordzaak een rol.

Al met al genoeg ingrediënten voor een thriller met een ingenieus plot. Het lijkt haast onmogelijk om alle verschillende zaken uit elkaar te halen, maar Jim Kelly slaagt erin de hele brij aan misdaden op een logische wijze aan elkaar te koppelen zonder dat de lezer de weg kwijtraakt.
De vraag blijft alleen: zal Valentine erin slagen om de zaak waarvoor hij indertijd is geschorst op te lossen?

Zoals zo vaak is ook op dit boek ten onrechte de kreet 'literaire thriller' geplakt. Het is een heerlijke, typisch Engels aandoende, whodunnit met politiemensen die onder het genot van een pint de zaak bespreken in een pub. Maar literaire thriller is iets te veel van het goede. Niettemin krijgt het boek van mij 4 duimpjes omdat ik me meegesleept voelde in het verhaal en de spanning en intriges goed opgebouwd worden.
Jim Kelly heeft in Groot-Brittannië al meerdere boeken gepubliceerd en dit is het tweede boek dat in Nederland verschijnt. Wat mij betreft mag er volgend jaar weer een nieuwe verschijnen!