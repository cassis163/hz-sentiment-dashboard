Leven met hooggevoeligheid. Het werkboek. Een praktische gids om je eigen levensstijl te ontwikkelen. Door Susan Marletta Hart.

Ik kan niet tellen hoeveel boeken ik al gelezen heb over hooggevoeligheid (hsp) en toch springt dit boek er uit. Omdat het een werkboek is; hoewel ik het niet zo voor werkboeken heb. Ik heb dit boek dan ook als ‘leesboek’ gelezen. Jammer genoeg… Want gaandeweg werd me duidelijk hoe goed de oefeningen zijn. Dus nu ik het boek heb uitgelezen, ga ik het nog eens lezen en nu met oefeningen en al.

Dit werkboek is anders dan andere boeken. Het is mooi en praktisch, de vormgeving is helder en rustig. Er is voldoende schrijfruimte voorzien en het elastiek houdt alles mooi samen (handig voor onderweg).

Aangezien dit niet mijn eerste boek over hsp was las ik veel dingen die ik al wist (maar die goed zijn om nog eens te herhalen) maar daarnaast las ik ook nieuwe dingen. Dingen die ik herkende (me onderwerpen), dingen die ik zelf ook al toepaste (losschudden) en dingen die me af en toe een nuttige schop onder mijn kont gaven (verschil tussen iets doen uit angst of liefde).

Naast theorie is er dus ook veel praktijk in dit boek; in de vorm van lichaamsoefeningen, invuloefeningen, geleide meditaties (gratis online te vinden) en denkoefeningen. Dit alles maakt dat je een totaalpakket krijgt. Handig aangezien hsp iets is dat je ‘totaal beïnvloedt’. Je leest zo vaak dat hsp een kracht is maar pas als je het helemaal begrijpt, toegepast op jou, niet veralgemenend, kan je er ook de kracht van zien.
Door alle invul- en denkoefeningen krijg je een overzicht over je eigen leven, mét hsp. Je gaat weten wat wel en niet voor jou werkt. Je gaat, zoals de titel zegt, een praktische gids hebben om je eigen levensstijl te ontwikkelen. Een toolkit die je altijd bij de hand hebt als je het even niet meer zo goed weet. Beter dan weer op de keukenvloer gaan liggen (hoewel dat aarden is en aarden is goed, las ik).
Het boek staat ook vol boeiende quotes en is (tegenwoordig niet onbelangrijk) Instagram-waardig. Een boek om zelf te koesteren maar ook een boek om (online) te delen.

Alle oefeningen maken gaat me nog ferm wat tijd kosten maar dan heb je, net als bij een tattoo, iets waar je levenslang wat aan hebt. Ferme aanrader (die tattoo trouwens ook).