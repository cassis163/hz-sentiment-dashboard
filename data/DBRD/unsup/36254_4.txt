Zwart Hart is een kort verhaal in de Splinters-reeks van uitgeverij Quasis. Sinds januari 2016 verschijnt er iedere maand een pocket van een bekende of minder bekende Nederlandstalige auteur. Alle boekjes vallen binnen het fantastische genre; de meeste pockets zijn voor de volwassen lezer, maar er zijn er ook een aantal gereserveerd voor het YA publiek. Variatie alom en net als met het boekenweekgeschenk: een kort verhaal is een laagdrempelige manier om kennis te maken met een schrijver van wie je nog niets gelezen hebt. Zwart Hart is daarnaast een bronvertelling van de Bloedwetten-reeks. Dus voor de lezer die smulde van Bloedwetten 1 en vol ongeduld wacht op nummer 2, vormt dit boekje een heerlijk onderduiken in de wereld van Sophia Drenth. Voor de lezer die aarzelt of hij moet instappen, is dit een uitgelezen manier om kennis te nemen van de donkere wereld van Bloedwetten.

Drenth is geen onbekende in fantasyland. Jaren geleden won zij de prestigieuze Millenniumprijs en na een adempauze van een aantal jaren kwam zij sterk terug met Bloedwetten. Hiermee werd zij genomineerd voor de Hebban Awards en won zij vervolgens de Bastaard Fantasy Award 2015 voor beste Fantasy roman. Rond Halloween verschijnt er bij Luitingh-Sijthoff een horrorbundel met een bijdrage van haar hand. Momenteel werkt zij aan deel 2 van Bloedwetten. Kortom: genoeg reden om eens in een van de fantasywerelden van Drenth te duiken.

Zwart Hart verhaalt over de belevenissen van de lijfeigene Yan, die aan het juk van de witkoppen ontsnapt. Hij wil de Sahandran vinden om één met hen te worden. Sahadran zijn zo mogelijk nog bloedstollender dan de witkoppen zelf. Yan is evenwel van mening dat door één te worden met de Sahandran, hij zijn familie kan bevrijden. Een spannende tocht begint waarbij Yan meer vindt dan hij aanvankelijk zocht.

De verhaallijn is op zich niet opzienbarend ingewikkeld: een held die zijn geliefden wil bevrijden vanonder het juk van een boze vijand; nee, het is de schrijfstijl en de opbouw van het verhaal die dit een typisch Drenth-verhaal maken. Ze gooit de lezer met een ogenschijnlijk simpele schrijfstijl roet in de ogen. Ze speelt meedogenloos met taal; met de gevoelens van de lezer alsmede met het concentratievermogen. Het lijkt zo af en toe topsport om het tempo van dit kleine boekje te volgen. Er zijn veel personages, waarvan de meest erg origineel en boeiend. De zinnen zijn kort en de lezer holt van pagina naar pagina.

Voor wie kennis wil maken met de auteur Sophia Drenth is bij Zwart Hart aan het juiste adres. Drenth gooit alle registers los. Je landt als lezer midden in de actie van een zwartgallige wereld vol met vreemde wezens. Aanvankelijk laat Drenth haar lezer bijna verzuipen in de wirwar van haar bizarre fantasie. Zonder enig richtingsgevoel ploetert de lezer door het eerste hoofdstuk. Constant vraagt hij zich af waar hij is of waar het verhaal naar toe gaat. Dit is fantasy op het top van zijn kunnen. Je moet er van houden, dat wel. Het is fantasy voor de geoefende lezer, want met alleen Harry Potter als bagage kom je er niet. Dit is geavanceerde worldbuilding voor de liefhebber.