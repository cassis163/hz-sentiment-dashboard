Tja, wat zal ik nou eens over dit boek schrijven. Toen ik dit boek tegenkwam in de bibliotheek dacht ik meteen "Die neem ik mee". De cover van dit boek vind ik zo ontzettend mooi. De tekeningen van Sanne te Loo zijn in het hele boek trouwens betoverend mooi. Ik waan me helemaal in Curacao. Het heeft iets weg van een prachtig prentenboek. Maar helaas ben ik niet louter enthousiast over dit boek. Het boek is geschreven voor de leeftijd 10+, voor jongere lezers vind ik het ook zeker niet geschikt. Maar zelfs ik als volwassenen vond het een moeilijk verhaal. Wat ik wel ontzettend leuk vind is dat verschillende vertelwijzes afgewisseld worden. Er is een deel geschreven in de vorm van een brief, een gesprek, een gedicht, een strip en een opstel. Ook allemaal met hun eigen lettertype, helaas vind ik sommige lettertypes niet echt duidelijk dus moeilijk leesbaar. Het laatste deel is in het engels geschreven wat me niet logisch lijkt voor kinderen. Ik ben wel erg benieuwd naar het momenteel heel populaire boek Hotel De Grote L van Sjoerd Kuyper dus ik geef hem nog een kans.