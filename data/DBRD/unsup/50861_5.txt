Maarten Prins is 11 als de oorlog begint. Zijn vader en oudere broer zijn overtuigd NSB-er. Maarten weet niet beter dan dat die ideologie de enige goede is.
Na de oorlog worden zijn ogen geopend en moet hij met zichzelf in het reine zien te komen.

Cover
Zwart-wit foto van een jongetje tussen militairen. In kleurige letters de titel en naam van de schrijfster.
De kleuren zijn misschien niet heel gepast, de foto wel.
De titel alleen al maakt je nieuwsgierig. Wat zou er gebeurd kunnen zijn?

Je beleeft het verhaal vanuit Maarten. Deels tijdens de oorlog en deels in 1948 als hij zijn verhaal over de oorlog vertelt aan zijn vriendin Hanne.
Het is het verhaal van een jongentje dat graag goedkeuring van zijn vader wil krijgen, zoals zijn oudere broer Walter dat als vanzelfsprekend krijgt. Maarten is veel meer een moederskindje.
Maarten zet zijn vader op een voetstuk en gelooft klakkeloos alles wat zijn vader hem zegt. In dit geval dus de ideologieën van de NSB. Hitler is zijn grote held en beschermheer. op school wordt hij getreiterd, vernederd en genegeerd.

Na de oorlog komt Maarten in een kamp en heropvoedingskamp terecht. Daar hoort hij voor het eerst over de zwarte kant van de oorlog, de concentratiekampen, de Holocaust. Lang wil hij het niet geloven, maar langzaam gaan zijn ogen open en schaamt hij zich voor waar hij voor gestaan heeft.

Ik vond het een heel indrukwekkend boek. Ik voelde erg met Maarten mee, voelde de onmacht om andere keuzes te maken dan zijn vader, hij was tenslotte pas 11.

Iedereen die geïnteresseerd is in de oorlog: lees dit boek!

5 overtuigende sterren