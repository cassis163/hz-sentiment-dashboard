Hannah en Jack wonen met hun drie kinderen Max, Sara en Sam in het dorpje Doodeind in het zuiden van het land. Ze zijn bevriend met Jeff en Laura die een zoontje Tommie hebben. Wat de twee gezinnen gemeen hebben is de ontwikkelingsstoornis autisme waaraan zowel Max als Tommie lijden. Ze volgen speciaal onderwijs en zijn daardoor vaak in elkaars gezelschap. Op een dag wordt Tommie vermist. Er is geen spoor van hem te vinden. Het valt Hannah op dat Jack zich vreemd gaat gedragen en zich verliest in overmatig alcoholgebruik. Hannah begint zich af te vragen of deze mysterieuze man van wie zij zielsveel houdt iets weet van de verdwijning van Tommie.

In het Amerikaanse stadje Truth or Consequences wordt Billy Jones veroordeeld tot een langdurige gevangenisstraf omdat hij verantwoordelijk wordt gehouden voor de dood van zijn broertje Bird. In de gevangenis wint hij het vertrouwen van de drugshandelaar Juan. Belangrijke zaken die Billy te weten komt speelt hij door naar de politie en daarmee bereikt hij dat hij met een nieuwe identiteit een nieuw leven kan beginnen. Juan zint op wraak.

Ingrid Oonincx (1968, Baarle-Nassau) studeerde journalistiek en is schrijver en columnist. Pretty Boy is haar vijfde thriller. Haar eerdere boeken ontvingen positieve kritieken en de thriller Nickname werd in 2011 genomineerd voor de Schaduwprijs voor het beste Nederlandstalige thrillerdebuut.
Pretty Boy is een originele thriller die twee verhaallijnen heeft. De eerste speelt zich af in 2017 en gaat over de verdwijning van Tommie en de gebeurtenissen die daarop volgen. De tweede speelt zich af in 1994 in het slaperige plaatsje Truth or Consequensces (het bestaat echt) en gaat over de gebeurtenissen die hebben geleid tot de veroordeling van Billy Jones en de verstrekkende gevolgen die de jaren in de gevangenis op de rest van zijn leven hebben. De twee verhaallijnen die ogenschijnlijk niets met elkaar te maken, worden kundig met elkaar verbonden.
Ingrid Oonincx heeft een mooi schrijfstijl. Ze gebruikt geen woord teveel, wijdt niet uit over zaken die er niet echt toedoen en dat geeft snelheid aan het verhaal. Pretty Boy is een sfeervolle thriller die vanaf de eerste pagina bol staat van de onderhuidse spanning, die bevolkt wordt door tot de verbeelding sprekende personages en waarin themaâ€™s als liefde, wraak, berouw en onverzettelijkheid met de nodige diepgang zijn uitgewerkt. Het verhaal zit goed in elkaar. Je maakt je op voor een explosieve ontknoping maar dan blijkt dat Ingrid Oonincx je op het verkeerde been heeft gezet. De fraaie plotwending aan het einde van het verhaal komt als een totale verrassing. Al deze elementen zorgen voor een aangename leeservaring. Pretty Boy is overtuigend en spannend en heeft alles wat een thriller een goede thriller maakt.