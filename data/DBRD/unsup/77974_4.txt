Ik ken dit boek al lange tijd, maar had nooit de intentie om het boek te lezen. Totdat ik eens een keer luisterboeken wilde uitproberen en dit boek zag. Ik heb het boek in bezit, dus ik dacht dat het een goed idee zou zijn om zo mijn TBR te tackelen. Niet alleen bracht dit avontuur mij goede ervaringen op met luisterboeken, maar ook het boek zelf vond ik erg leuk!

June’s broer is vermoord en verdachte nummer één is Day, de meest gezocht crimineel in de Republiek. June zint op wraak en besluit zelf op zoek te gaan naar Day en hem te arresteren. Maar wat heeft Day precies te maken met de moord op haar broer?

Ik vond de setting erg interessant. Het speelt zich af in Los Angeles, Californië, maar dan in de toekomst. Ieder kind moet op zijn tiende een Proef maken, die besluit wat je toekomst wordt. Ik vond die Proef erg interessant en was benieuwd hoe die in werking ging.

Helaas was het verhaal niet erg origineel en leek het op veel andere dystopische boeken. Voordat je begint met lezen is het grootste deel van het verhaal al te voorspellen, als je al veel andere boeken hebt gelezen die soortgelijk zijn. Dit is niet heel verrassend, gezien het feit dat dit boek uit 2011 komt.

Hoewel het wat originaliteit miste, vond ik het boek toch erg leuk. Het verhaal was boeiend en ik wilde weten wat er ging gebeuren. Daarnaast was het erg spannend en vlot geschreven, waardoor ik de hele tijd verder wilde lezen. Of eigenlijk, verder luisteren. Ik heb dit boek namelijk als luisterboek gelezen en gelukkig is dit me bevallen.

Doordat je het boek leest vanuit zowel June als Day, waren er ook twee vertellers. De stemmen waren niet fantastisch, maar wel makkelijk uit elkaar te halen. Hierdoor waren de personages ook makkelijker te scheiden. Toch hadden ze niet een heel eigen stem. Ik weet nog steeds weinig van hen, maar daar kom ik in de volgende boeken hopelijk achter. Ik ben benieuwd.

Hoewel het boek op veel vlakken wat originaliteit miste, stoorde dit mij gelukkig niet. Het verhaal was nog steeds erg spannend. Ook de personages zijn makkelijk uit elkaar te halen, maar zijn toch erg vlak en voor mij nog onbekend. Wel zorgt dit, samen met het spannende einde, ervoor dat ik graag verder wil gaan met de serie.

Deze recensie verscheen eerder op:
https://secretsofthetales.wordpress.com/2019/03/10/recensie-legend-marie-lu-legend-1/