Een ontzettend leuk boek dat vlot leest. De hoofdstukken zijn kort en er is een fijn lettertype gebruikt. Het verhaal is gedetailleerd geschreven en voorzien van prachtige tekeningen. Het boek is geschikt voor kinderen vanaf 7 jaar maar kan aan de kleintjes ook goed voorgelezen worden.

Elsa en Arne gaan dit jaar niet op zomervakantie omdat hun vader voor zijn werk naar het buitenland moet. Beide kinderen balen hier ontzettend van en hebben daardoor ook geen zin in de vakantie. Thuis is immers niks te beleven vinden ze. De waarheid is echter anders en ze beleven de tofste vakantie ooit.
Arne krijgt van zijn oom een vogel mee die in plaats van fluit, grom geluiden maakt. Arne vindt dit niet erg en wil de vogel graag verzorgen.
Op een dag zien Elsa en Arne dat het huis achter hen weer bewoond is. Beide kinderen zijn nieuwsgierig wie er woont en houden het huis in de gaten. Op een gegeven moment zien ze een oudere vrouw die in een zwarte ketel staat te roeren. Is dat een heks vragen ze zich af ? Ze gaan de vrouw van dichterbij bekijken en door een nies van Arne valt Elsa door de heg zo de tuin in van de nieuwe achterbuurvrouw. Ze stellen zich aan elkaar voor en de kinderen vragen gelijk of ze een heks is. De achterbuurvrouw zegt ja en de kinderen vinden het maar raar omdat ze geen punthoed draagt. Nadat ze samen wat gedronken hebben en de achterbuurvrouw vertelt wat een heks allemaal doet vraagt Arne of ze eens naar zijn vogel wil kijken want die wil niet eten. De achterbuurvrouw zegt dat Arne hem eens blaadjes van de paardenbloem moet geven. Arne doet dit en de vogel begint gelijk te eten. De kinderen zijn zo blij en hier start de vriendschap tussen hen en de achterbuurvrouw. Dagelijks zoeken ze elkaar op en dat is de start van een mooi avontuur.