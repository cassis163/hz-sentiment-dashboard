Guillermo Arriaga is auteur, scenarioschrijver, regisseur en producer. Grote bekendheid verwierf hij met de films Amores Perros, 21 Grams en Babel. De ontembare is zijn derde in het Nederlands vertaalde boek. Eerder verschenen Zoete geur van de dood en Nachtbuffel. De ontembare werd in januari 2019 verkozen tot Boek van de Maand in De Wereld Draait Door.

In De ontembare lees je over twee totaal verschillende werelden. Het boek start met de verhaallijn van de veertienjarige Juan Guillermo en zijn leven op de daken van Mexico-Stad. Het leven in het broeierige Mexico-Stad is hard, er is sprake van repressie, corruptie en veel geweld. Juan verliest daarnaast zijn broer, ouders, grootmoeder en zelfs zijn parkieten en hond. De andere verhaallijn is die van Amaruq, een Inuit die in Canada op wolven jaagt en op één wolf in het bijzonder. Arriaga laat deze verhaallijnen uiteindelijk op prachtige wijze samenkomen.

Arriaga heeft een fijne, gevarieerde schrijfstijl, waardoor het boek, ondanks zijn ruim 800 pagina's, vlot leest. Er wordt veel gebruik gemaakt van sprongen in tijd en plaats, maar het verhaal blijft goed leesbaar. De verhaallijnen worden daarnaast afgewisseld met poëtische teksten, bijzondere vormgeving of relevante achtergrondinformatie, die veelal een fijn moment van rust zijn en voor verdieping zorgen.

In het boek komen heftige thema’s aan bod en wordt geweld tegen mens en dier niet geschuwd, maar uiteindelijk draait het verhaal om liefde en vriendschap. De ontembare is een prachtig verhaal over verlies, schuld, wraak en liefde.