Dit is een boek dat je in de winter moet lezen. Het zou wat raar zijn om in de zomer een boek te gaan lezen waar de vriestemperaturen van afspatten. Het is mijn eerste kennismaking met Belinda Jones, maar naar de reacties op het wereldwijde web te zien, zijn haar boeken wel leuk.

Ik was meteen aangetrokken door de cover. Het is getekend, wat je tegenwoordig ook niet vaak meer ziet, en het doet heel winters aan. De getekende covers is wel een kenmerk voor de boeken van Belinda Jones.

Het verhaal gaat over reisjournaliste Krista. Voor haar job voor het magazine Va-va-vakantie reist ze de hele wereld rond. Deze keer komt ze terecht in het winterse Quebec in Canada. Eerst gaat ze logeren in een ijshotel, maar al snel ruilt ze dit om voor het warme Hilton. Samen met fotograaf Gilles en gids Annique gaat ze doorheen Quebec en beleeft heel wat avonturen. Zo ziet ze mooie gebouwen zoals Château de Frontenac, leert ze de plaatselijke specialiteiten kennen, maar ook Jacques. Ze wordt helemaal stapel op hem en wanneer blijkt dat ze een geheim delen, lijkt niets hen nog in de weg te staan om samen door het leven te gaan.

Het boek telt 208 pagina's, maar heeft een vrij kleine druk. De hoofdstukken zijn gemiddeld 6 à 8 pagina's lang. Het leest wel vlot en er zit een leuke vaart in. Krista beleeft zoveel in Quebec en het is allemaal op een leuke manier neergeschreven. Precies alsof je het zelf meemaakt.

Belinda Jones schrijft de personages realistisch neer. Ze zijn niet allemaal perfect en er mankeert bij elk van hen wel iets. Dit maakt het menselijker. Daarnaast vind ik de verhaallijn van Cirque du Soleil ook echt mooi neergeschreven. Ik vind Cirque du Soleil zelf wel mooi, maar als ik er naar kijk, ben ik altijd bang dat die acrobaten gaan vallen. Vandaar dat ik er gewoon niet naar kijk. ;-)

Op het einde van het boek krijg je nog enkele reistips van Krista. Wat je zeker moet doen en wat je zeker niet moet doen als je op reis gaat.