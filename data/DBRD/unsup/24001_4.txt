Dit is... een moeilijk geval.
De cover is in elk geval de moeite, mooie kleuren en een goeie achtergrond. Helaas staat er een typfout in de slagzin op de cover ("die huisdier"? Ik dacht het niet!), en in de korte inhoud is de naam van Laceys baku eerst 'Jinx' en tien woorden (letterlijk) verder opeens 'Jinxed'. Ehmm???
Lacey als hoofdpersonage is wel goed, maar de anderen komen nooit echt helemaal naar voren, heb ik de indruk. Bovendien is Jinx bij momenten echt ontzettend irritant en - op een bepaalde manier - zelfs wat arrogant, en dat is echt ergerlijk. Er zijn sc√®nes in het boek waar hij echt goed is neergezet, en dan andere waar hij 't bloed van onder je nagels haalt.
Bovendien zweeft het boek precies zo'n beetje van het ene idee naar het andere. De wereld is niet zwart-wit, klopt, maar hier zitten toch wel een heleboel grijstinten tussen. Op het einde lijkt zelfs Monica gemixte signalen te geven over hoe ze nu omgaat met wat er allemaal gebeurd is...
De wereld is wel knap, mooi opgesteld, een beetje voorspelbaar hier en daar, maar goed. (Een supergroot bedrijf dat alleen maar goed wil doen voor alle mensen? Ja ja.) Alleen in het begin leek het wel alsof Lacey een soort promotiepraatje afstak om de lezer (koper) ervan te overtuigen hoe goed Moncha wel niet is voor de hele wereld. Ugh. Maar die Baku Battles zijn wel leuk.
Een vogeltje heeft me een tijdje geleden eens verteld dat er kleine grappen en knipogen inzitten naar de wereld van programmeurs en zo. Daar weet ik natuurlijk niks van, maar ik moest wel glimlachen toen ik 'Hello world' zag staan. (Da's dus belangrijk, blijkbaar; mij doet het dan weer denken aan een nummer van The Tremeloes, dus ik had zelf ook nog een binnenpretje.)
Het einde was... raar. Je hebt geen idee wat er nu eigenlijk gebeurt, het is een soort onduidelijke cliffhanger.
Een beetje een moeilijk boek. Er zitten goede dingen in, maar ook een aantal elementen waar ik me wel vragen bij stel. Amy McCulloch is dezelfde persoon als Amy Alward (zoals ze trouwens in het klein in het copyright staat, als je even gaat kijken), en als ik dan vergelijk met haar Potion-boeken, dan vind ik die laatste duidelijk beter. Maar het is nog te doen.
6,5/10