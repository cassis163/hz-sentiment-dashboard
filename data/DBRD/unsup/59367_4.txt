Onlangs won ik op Hebban de film editie van De Donkere Toren Boek 1 mét twee filmkaartjes. Een mooie gelegenheid om het boek te vergelijken met de film. In hoeverre houdt de film stand tegenover het boek of juist niet? En is De Donkere Toren serie écht zo onverfilmbaar als de critici beweren? Ik moet eerlijk bekennen dat ik lang gewacht heb met het lezen van de - complete - Donkere Toren serie. Ondanks dat Stephen King één van mijn favoriete auteurs is, ben ik geen fan van series lezen. Maar toen ik er achter kwam dat mijn buurman alle boeken van King in huis heeft en dus ook de Donkere Toren serie, ben ik ze toch maar eens gaan lezen. En dat was een goede beslissing. Het dichtslaan van het laatste deel van Stephen Kings Magnum Opus voelde als een enorme overwinning.Het heeft me anderhalf jaar gekost en daardoor was deel 1 inmiddels alweer een beetje weggezakt maar met de mooie filmeditie nu in bezit, kon ik mijn geheugen weer een beetje opfrissen. Voor het bekijken van de film was dit echter niet een grote noodzaak. Deze is prima te bekijken zonder dat je de boeken gelezen hebt. Mijn man (geen lezer) vond het een redelijk goede film maar geen uitblinker. Gewoon leuk, voor een zaterdagavond, met gewonnen kaartjes want ik zou er mijn geld niet aan uitgeven. Maar als je de boeken wél gelezen hebt, tja dan wordt deze verfilming toch een ander verhaal. Ik kwam al snel tot de conclusie dat de makers van The Dark Tower zich vooral gericht hebben op deel 1 De Scherpschutter en een heleboel losse flodders uit de overige zeven delen. En dan ook nog eens met weglating van een heleboel belangrijke personages en verdraaiingen van plotdragende gebeurtenissen. Ik kon er niet blij van worden...Waar de alwetende verteller je in de boeken meezuigt in een sprookjesachtige alternatieve wereld, gerafineerd aan elkaar gesponnen door meesterbrein King in ruim 4000 pagina's, jast de film dit alles er even in nog geen anderhalf uur doorheen! Waarom? Was er niet meer geld beschikbaar of was de regisseur bang te verzanden in allerlei uitstapjes die misschien nodig waren om de film begrijpelijk te maken? Erg jammer, nu waren er een paar kleine aanwijzingen die alleen de lezers kunnen begrijpen, niet-lezers ontgaat dit gewoon. En dan de keuze van de filmmakers om De Scherpschutter te laten spelen door een zwarte speler...niets ten nadele van deze Idris Elba, die absoluut zijn mannetje staat als scherpschutter, maar het klopt gewoon niet. Nee, The Dark Tower - the movie moet het duidelijk zwaar afleggen tegen De Donkere Toren - de Boeken. Deel 1 kreeg van mij eerder al vier sterren, de film helaas maar twee, eigenlijk maar één maar omdat ik weer eens een toch wel leuk avondje uit had, eentje extra voor het entertainment.