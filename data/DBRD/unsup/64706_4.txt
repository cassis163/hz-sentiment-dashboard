Met dank aan LS Sterrenthriller leesclub voor het recensie-exemplaar

Het eerste dat opvalt is de prachtige cover. Je ziet een hek van gevlochten metaal met prikkeldraad. Als je de cover aanraakt, voel je dit in reliëf. De tekst op de cover "Voor de lezers van Thomas Olde Heuvelt" had van mij persoonlijk niet gehoeven. De cover zelf is al aantrekkelijk genoeg om mijn aandacht te trekken. Dit komt met name door de afbeelding van een groot geel bord met het woord "QUARANTAINE".

In Groningen is een nog onbekende infectieziekte uitgebroken. De herkomst lijkt een gaswinstpunt te zijn waar men bezig was met onderhoudswerkzaamheden. Iedereen die daar aan het werk was raakte direct besmet. De symptomen en de verspreiding zijn dermate erg dat besloten is om het onderhoud stil te leggen en het gebied grotendeels af te zetten. Andere gaswinpunten zijn preventief gesloten en het personeel dat daar werkt is in quarantaine geplaatst. Ondertussen is er een speciaal onderzoeksteam samengesteld om de infectie te bestuderen. In de provincies Friesland, Groningen en Drenthe wordt de noodtoestand uitgeroepen, dit om de uitbraak van de infectie te stoppen. Er is een ondoordringbaar kordon ingesteld rondom het nNoorden, wat betekent dat niemand er in of eruit mag. Een quarantaine zone. Het gebied wordt van de buitenwereld afgesloten.

Je beleeft het verhaal door de ogen van drie hoofdpersonen: het Tweede Kamerlid Homme Olivier die uit Friesland komt en zich inzet voor de bevolking uit het noorden van Nederland die schade hebben geleden door de gaswinning. Daarnaast spelen de bacteriologe Charlie Houblon, die vanuit het afgesloten noorden op zoek is naar een geneesmiddel, en de journaliste Karin Werkman een grote rol in het boek. De spanning ligt op verschillende vlakken. Zo zijn er politieke intriges, je leest over de dynamiek op de nieuwsvloer, over de benauwing van volstrekte isolatie, en fysieke confrontaties in actiescènes. Ik vond deze combinatie zeer geslaagd. Wel had van mij de bevolking binnen de quaranainezone iets meer aan het woord gemogen om de benauwdheid van deze mensen die in een extreme situatie terecht zijn gekomen meer te benadrukken.

Het verhaal is vanaf het eerste moment spannend, je krijgt het unheimische gevoel dat er iets heel erg mis is. Erik Betten heeft met Quarantaine een goed verhaal neer weten te zetten, het is niet zomaar een verhaal over een infectie die mensen verandert in een soort zombies. Het gaat over politiek handelen, over gaswinning in Groningen, in het maken van onmogelijke keuzes, het dilemma tussen goed en slecht. Hoe kun je je menselijkheid bewaren in een situatie als deze, ongeacht aan welke kant je staat?

Wat ik een minpunt vond, is dat er vooral in het begin regelmatig Fries wordt gesproken door personages. Ik begrijp die keus, het maakt het verhaal authentieker. Maar helaas moest ik deze zinnen soms enkele keren herlezen om te begrijpen wat er staat en dit haalde voor mij de vaart uit het lezen. Voetnoten met de vertaling zouden prettig zijn geweest.

“Quarantaine” is een spannende thriller met meerdere lagen en ik heb genoten van dit verhaal. Ik geef het graag 3,5 sterren.