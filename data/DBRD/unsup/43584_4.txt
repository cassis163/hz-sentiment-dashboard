‘De Oorkonde’ vertelt het verhaal van succesvol zakenvrouw Blanche Defuis. Blanche tracht door haar verhuizing van Amsterdam naar het Zeeuwse Zeelenburgh haar verleden én een psychopaat te ontvluchten.

“Een mengelmoes van razernij en deze storm die inbeukt op het Zeeuwse land, heeft mijn schaarse vrije tijd verkloot. Het liefst zou ik de tijd terugdraaien, me thuis willen nestelen in de chesterfieldbank. De kaarsjes aansteken en een heerlijke harswijn delen met mijn man.”

Wanneer Blanche ontdekt dat haar kersverse echtgenoot Tom, via diverse digitale kanalen, communiceert met ene Moontje, denkt zij in eerste instantie dat Tom haar bedriegt. Wanneer ze haar man met zijn berichten aan Moon confronteert, vertrekt hij. Dan blijkt de werkelijkheid nog veel erger te zijn. Haar aartsvijand heeft haar achterhaalt…

“Pip staart voor zich uit. Haar gedachten zijn verzonken, ver afgedwaald naar de hoofdstad. Ze vraagt zich af wie er allemaal gevangen zitten in het web van leugens. Is zij de enige die niet op de hoogte is? Ze heeft gisteravond Max aan de lijn gehad. Die schrok zich rot, toen Pip vertelde dat zijn vrouw bijna was verdronken.”

Wagener weet van meet af aan de spanning in haar verhaal te brengen en die vervolgens vast te houden. Haar schrijfstijl is vlot en eenvoudig waardoor haar boek voor een groot publiek toegankelijk is. Haar karakteriseringen zijn goed; vooral aan hoofdpersoon Blanche is in dat opzicht ruimschoots aandacht besteed. De dialogen zijn geloofwaardig en niet voorzien van onnodige informatie.

Het plot is enigszins voorspelbaar, maar dat neemt niet weg dan ‘De Oorkonde’ een uiterst plezierige (vrouwen)thriller van eigen bodem is.

Over de auteur
Hélène Wagener (1969, Tilburg) is werkzaam in de wijkverpleging en de lokale journalistiek.
Ze is getrouwd en moeder van drie dochters en twee stiefkinderen. Onder het pseudoniem Hélène Rietman publiceerde zij in diverse genres, overwegend bij de Tilburgse uitgever Multi Media.

Uitvoering
Uitgever: Prometheus
ISBN 9789044634860
Paperback, 400 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/