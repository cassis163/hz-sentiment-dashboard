'Wilder' gaat over de wilde Paxton en de ingetogen Leah. Leah hoort Paxton les te geven terwijl hij met de Renegades, zijn zooitje ongeregeld waarmee hij gekke stunts doet voor op het internet, op een cruise rond de wereld gaat. Ze weet echter niet dat ze misschien deel uitmaakt van een groter plan, en terwijl Paxton haar uit haar schulp trekt gebeuren er gekke dingen...

Hoewel ik nog niet veel ervaring heb met het New Adult genre, wilde ik deze nieuwe serie van Rebecca Yarros wel een kans geven. Het thema sprak me enigszins aan: Het ingetogen meisje en de wilde jongen, maar ook het eenentwintigste eeuwse aspect aan het hele boek, namelijk geld verdienen en beroemd worden door middel van het internet.

Hoewel mijn verwachtingen niet extreem hoog waren, zijn ze toch niet helemaal uitgekomen. Ik hoopte op zijn minst op zijn boek dat lekker weglas, en hoewel mijn mede leesclubleden weg waren van dit boek, was ik dit minder. Ik zou in het vervolg toch liever een boek oppakken dat iets diepgaander is en anders meer een fantasy- of romantiekaspect heeft. Het miste voor mij net een beetje pit.

In het algemeen was ik dus niet weggeblazen door deze NA, maar ik ga het genre zeker niet opgeven. Wilder las redelijk lekker weg, het had wat romantiek en een ruig randje waar ik wel van houd. Het enthousiasme van de leesclubleden heeft ervoor gezorgd dat ik dit boek toch als voldoende beoordeel.