‘Het goud van de gelaarsde kat’ is een sprookje, of liever gezegd, het is een samenstelling van sprookjes en dan ook nog in een ander jasje gestoken en beslist niet geschikt voor kinderen vanwege gewelddadige verkrachtingen en mishandelingen die expliciet beschreven worden.
Felix is een jongeman die het leven van Vrouw Holle zuur maakt. Hij vertrapt de groenten in haar moestuin, eet haar schaarse lekkernijen, besmeurt haar was etc. Teneinde raad betovert Vrouw Holle hem met hulp van de Witte Wieven. Felix wordt de gelaarsde kat. Hij wordt meteen gevangengenomen en aan het werk gezet. De gelaarsde kat kan immers schapenwol spinnen tot gouddraad. Daar heeft prins Hamlet wel oren naar! Prins Hamlet wil namelijk zijn broer, de kroonprins, zijn schoonzusje en nichtje laten vermoorden. Zijn grootempes oftewel grootouders, zijn al oud. Wanneer zij overlijden, zou Hamlet koning kunnen worden. Hamlet huurt daar Malle Fidus voor in. Malle Fidus heeft jarenlang verplicht in de zilvermijnen van het koninkrijk gewerkt. Daardoor is zijn huidskleur zilverkleurig geworden. Iedereen denkt dat hij een besmettelijke huidziekte heeft, daardoor is hij een paria geworden. Zijn wrok tegen de koninklijke familie is groot, hij wil een opstand onder de bevolking teweegbrengen en dan zelf koning worden. Uiteindelijk krijgt Vrouw Holle spijt van haar betovering. Samen met haar kleindochter Repelsteeltje reist zij af naar het koninklijk paleis om haar hulp aan te bieden in deze complexe situatie. Sprookjes hebben meestal een goed einde, ‘ze leefden nog lang en gelukkig’, zou dat in dit verhaal ook zo zijn? Wat kunnen Vrouw Holle en Repelsteeltje doen tegen de kwaadaardige Hamlet? En wat is de rol van Malle Fidus? Dan is er ook nog de gelaarsde kat en draadje, het vliegende tapijt, wat gaan zij doen?