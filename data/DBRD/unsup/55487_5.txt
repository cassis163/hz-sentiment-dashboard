Dit vind ik zonder twijfel het beste boek uit de reeks tot nu toe. Laten we eerst en vooral nog eens een keer vol ontzag naar die cover kijken. Het is wat mij betreft een vaststaand feit dat Italiaanse boeken soms echt prachtige covers hebben, en deze maakt daar ook zeker deel van uit.
Verder passeert er in dit boek heel wat de revue, en lijkt er een soort breuk te zijn met de vorige boeken. Die breuk begon misschien al op het einde van Boek 3, toen Ratatoskr stierf, maar nu lijkt het menens te worden. Er wordt aandacht besteed aan de negatieve punten van wat het betekent om Draconiaan te zijn, er vindt een hele verschuiving plaats in de relatie tussen Sofia en Fabio, Nida ondergaat een totale metamorfose (Nida is echt een van mijn favoriete personages trouwens), alle Draconianen zijn nu gevonden, er wordt diep ingegaan op het verleden van Sofia én van de Draconianen… Het boek zit dus echt boordevol interessante elementen, en het verveelt geen moment. Het is duidelijk dat er gewerkt wordt naar een climax, de eindstrijd is in zicht. Maar dit boek op zich is al een geweldige aanrader, en als je een beetje een oplettende lezer bent dan krijg je hier al een antwoord op een paar prangende en belangrijke vragen die doorheen de vorige drie boeken bij je zijn opgekomen.
Sofia zelf, wil ik trouwens ook nog even zeggen, heeft ook een hele persoonsverandering ondergaan tegenover Boek 1, en ze ligt je ondertussen waarschijnlijk nauw aan het hart. Ze is voor de verandering geen perfect personage - want daar is iedereen tegenwoordig toch maar over bezig, dus ik vermeld het hier maar even - maar dat maakt echt niks uit.
8,5/10