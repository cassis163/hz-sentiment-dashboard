Maribeth is een hardwerkende New Yorkse vrouw, getrouwd met Jason en moeder van een tweeling van vier. Deze superwoman denkt dat ze alles tegelijk kan, carrière maken, problemen oplossen, de eigenwijze tweeling opvoeden, zorgen voor iedereen en alles, en ja, zichzelf geen rust gunnen. Als ze – zonder dat ze het zelf in de gaten had – ontdekt dat ze een hartaanval heeft gehad, verandert haar leven én dat van haar man en kinderen. Ze neemt een rigoureuze beslissing, ze vertrekt met onbekende bestemming en laat haar gezin achter ….
Langzamerhand komt Maribeth achter haar ‘eigen ik’. Wie is ze en waar komt ze vandaan? Wie zijn haar echte ouders? Allemaal vragen waar ze een antwoord op wil omdat ze wil weten wie zij zélf is.
Deze roman heeft korte hoofdstukken; het leest prettig, mede door de plezierige schrijfstijl van de auteur. De karakters worden boeiend beschreven; je leert hierdoor zowel de karakter Maribeth als haar echtgenoot Jason echt kennen. Ook krijg je een goed beeld van de karakters van de tweeling.
Ondanks het serieuze thema ontbreekt ook de humor niet in het boek. Het is een ontroerend verhaal, met een lach en een traan. De thema’s liefde, kwetsbaarheid en het maken van keuze’s spelen een hoofdrol in het boek. Veel moeders zullen zich herkennen in de personage Maribeth. Hoewel - gelukkig - niet veel van deze moeders dezelfde beslissing zullen nemen als Maribeth …
Kortom, een indringend en eigentijds boek over het moderne moederschap. Een boek dat een aanrader is voor de jonge hardwerkende carrièrevrouw mét kinderen!