Hide  begint met een hoofdstuk waarin Annabelle Granger verslag doet van de vreemde tochten die haar vader met zijn familie ondernam vanaf de tijd dat zij een jaar of zeven was. Zonder opgaaf van redenen werden enkele familiebezittingen in vijf koffers gepakt en daar gingen ze weer, op weg naar een nieuwe stad, een nieuwe baan, een nieuwe identiteit. Vooral dat laatste was van het grootste belang. Nu is Annabelle 32 en krijgt tot haar immense schrik op een avond op tv te zien dat er enkele dode kinderen zijn gevonden op het terrein van een voormalige inrichting voor geestelijk gestoorden. Een van de namen die genoemd worden is de hare… Bobby Dodge is na alle ellende die hij meemaakte in Alone aan een nieuw leven begonnen. Althans, hij doet z’n best. Nu een ‘gewone’ rechercheur, wordt hij door D.D. Warren uit zijn bed gebeld als er enkele dode kinderen gevonden zijn. De lijkjes worden aangetroffen in een kelder op het terrein van een voormalige inrichting voor geestelijk gestoorden in Boston. Ze zijn gemummificeerd en liggen er waarschijnlijk al zo’n dertig jaar. Eigenaardig genoeg dringt zich al snel bij Bobby het idee op dat deze zaak te maken heeft met de zaak rond Catherine Gagnon, het hele verhaal dat hij achter zich wilde laten.

Lisa Gardner borduurt in Hide  knap voort op de gebeurtenissen in Alone maar het is niet noodzakelijk om dit boek eerst gelezen te hebben om plezier te beleven aan het lezen van Hide. Terwijl Bobby en D.D. Warren worstelen met het speuren naar aanwijzingen over de moord op de zes kinderen, speelt daar doorheen het verhaal over hoe het Catherine verging, én hoe het Annabelle verging na de jarenlange vlucht met haar familie. Subtiel wordt steeds een lijntje gelegd tussen heden, verleden, bekende en onbekende mensen, een totaal waanzinnige seriemoordenaar en twee mannen die elk op hun manier heel veel van dezelfde vrouw hielden. Uiteraard eindigt het boek met een volkomen onverwachte draai in het verhaal, alhoewel de lezer hier en daar van te voren toch wel aanwijzingen krijgt dat er een verrassing aan zit te komen. Annabelle is ondanks haar vreemde verleden een sterke en levensechte vrouw en Bobby… begint zijn leven weer op de rails te krijgen. Een fijne Lisa Gardner weer! (Door: Jannelies Smit)