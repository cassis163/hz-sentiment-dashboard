In Een schitterend ongeluk ontmoet de lezer vijf hechte schoolvrienden: Merel, Jasper, Karin, Timo en Daniel. Een vriendschap waar niemand tussen lijkt te kunnen komen. De vrienden blijven elkaar ook na hun schoolperiode trouw, maar na dertig jaar vriendschap komt er dan toch een keerpunt in hun intense relatie. Merel en Jasper raken beide betrokken bij een ernstig ongeluk. Een cruciaal moment binnen de relatie van de vijf vrienden, geheimen komen aan het licht. Was hun vriendschap dan niet meer dan een leugen?

Inge Ipenburg schreef Een schitterend ongeluk vanuit de visie van alle personages en neemt daarnaast de lezer ook nog eens met regelmaat mee terug in de tijd. Dat is even wennen. Het ene moment beleef je wat er door Merel heen gaat en zie je de vriendschap vanuit haar perspectief en het volgende moment bekijk je de situatie vanuit het oogpunt van een van haar vrienden of van een ander personage uit het boek. Om vervolgens weer meegesleurd te worden in het verleden van de vrienden. Verwarrend en het helpt zeker in het begin niet om gemakkelijk de verhaallijn te kunnen volgen. Soms ook wat langdradig maar origineel is het wel en de personages krijgen hierdoor ook op een unieke wijze diepgang. Eenmaal gewend aan deze schrijfstijl is Een schitterend ongeluk een fascinerende roman over gecompliceerde vriendschappen, met aan het eind van het mooie en ontroerende verhaal toch nog iets van de beloofde spanning die je van een thriller mag verwachten.