Claudia staat aan het roer van het goedlopende modemerk Vivian D. Wanneer haar zakenpartner zijn aandelen verkoopt, wordt alles anders. In plaats van exclusieve collecties, gemaakt van de beste materialen, gaat de nieuwe investeerder Bruno voor het grote geld, wat ten koste gaat van de kwaliteit. Toch probeert Claudia zoveel mogelijk mee te gaan in de veranderingen, hoe moeilijk ze dat ook vindt.
Tussendoor lees je ook over het verleden van Claudia. Haar jeugd en een aantal ingrijpende gebeurtenissen hebben haar gevormd tot de vrouw die ze nu is en hebben haar keuzes laten maken, waar ze nu nog steeds mee geconfronteerd wordt.
De hoofdstukken tussen heden en verleden wisselen elkaar af. Je hebt al snel in de gaten dat er iets is gebeurd in het verleden, wat Claudia voor het leven getekend heeft. Je wil weten wat er gebeurd is, waardoor je volledig in het verhaal wordt meegezogen en het boek maar met moeite weg kan leggen.
Toch vond ik het jammer dat het verhaal wel enigszins voorspelbaar is, halverwege het boek had ik al door waar het naartoe zou gaan. Ik bleek gelijk te hebben. Eerdere boeken van Esther Verhoef waren literaire thrillers, deze hadden vaak een bijzondere wending in het verhaal, waardoor het boek tot het einde toe spannend was. Dat miste ik een beetje in dit verhaal.
Toch heb ik het in één ruk uitgelezen, ook omdat het onderwerp interessant was. Als lezer heb je het idee dat je een kijkje in de modewereld krijgt. Wij zien vaak alleen de shows op tv en in de bladen, nu weet je ook een beetje wel proces daarachter schuil gaat.
Ik geef dit boek vier sterren. Het is verslavend, ondanks dat het wel een beetje voorspelbaar is. Daarnaast geeft het een interessant kijkje achter de schermen in de modewereld. Kortom, een ideaal boek om lekker in weg te duiken tijdens de vakantie.