Zaai, Oogst en Eet (elke dag groenten en fruit uit eigen tuin) van Jo Whittingham is wat je noemt een zeer compleet boek voor de zelfkweker.
De Engelse Jo Whittingham is tuinier en schrijfster en een gepassioneerd fruit- en groentekweker. In 2004 werd ze door de Garden Writer’s Guild News uitgeroepen tot journalist van het jaar. Ze schreef al eerder een aantal succesvolle boeken over groente en fruit, onder andere Groente en Fruit in Potten en Bakken en De Kleine Moestuin.

Zaai, Oogst en Eet is een maand-tot-maandgids en toont alle stadia van het kweken, oogsten bewaren en inmaken van eigen groente en fruit. Elk hoofdstuk begin met wat je zou kunnen eten en laat zien wat je die maand kunt doen. In kaders wordt aangegeven welke rassen geschikt zijn of hoe je ze het beste kunt kweken.
De ‘Eetkalenders’ geven voorts aan van welke groente en fruit je die maand zowel vers als uit de voorraadkast kunt genieten. Het hoofdstuk zaaien en planten geeft elke maand duidelijke adviezen wat je gezien het klimaat en het weer kunt planten en zaaien.  De onderhoudpagina’s kunnen gebruikt worden als agenda waarin werkzaamheden staan nodig omgezonde producten te kweken en de Oogstpagina’s geven per maand aan wanneer de producten op hun best zijn en dus geoogst kunnen worden en hoe dit oogsten het beste gedaan kan worden.
Kortom alle informatie die je nodig hebt om een grote kans van slagen te hebben in en met je eigen moestuin(tje) is binnen een kaft verzameld.
Prettig aan het boek is dat er foto’s, heel veel foto’s, in staan van onder andere zaailingen, hoe de grond voor te bereiden en hoe de zaailingen verpot moeten worden. Maar ook hoe de groente en fruit er uit zien als ze plukrijp zijn en hoe je groente en fruit kunt drogen of kunt verwerken tot wijn, jam of chutney bijna te veel om op te noemen dus.
Kortom met Zaai, Oogst en Eet heeft zowel de beginnende als ervaren moestuinierder een schat aan informatie in handen. Ik vraag me af hoe ik het al die jaren gered heb zonder dit boek.