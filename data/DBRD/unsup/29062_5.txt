Volwassen fantasyboeken blinken heel vaak uit in enorme omvang en dit eerste deel in de trilogie van de Verborgen Universiteit is zeker geen uitzondering op deze regel. Het gebeurt trouwens ook niet al te vaak dat auteurs van ons taalgebied weten door te breken bij het grote publiek in een genre met zulke kritische lezers als fantasy of scifi. Natalie Koch vormt nu alvast de spreekwoordelijke uitzondering op deze regel en mag het podium van grootheden als Adrian Stone of Thomas Olde Heuvelt vervoegen. In De Erfenis van Richard Grenville weet ze op sublieme wijze een magische wereld te schapen die in alle opzichten klopt. Het gegeven van de magische school leunt waar mogelijk uiterst dicht bij de reguliere samenleving aan en zorgt zo voor een enorm gevoel van realisme. De personages worden stuk voor stuk van een uitgebreide diepgang voorzien en niettegenstaande de veelheid aan namen en achtergronden blijft de lezer ten allen tijde het overzicht houden. De plot wordt niet opgebouwd aan de hand van een doorlopende spanningsboog, maar kent meerdere tussentijdse insteken die elke hun eigen opbouw en conclusie hebben. Daardoor voelt het boek aan als een enorme bingewatchbeurt van je favoriete serie. Op geen enkel moment gaat het verhaal vervelen en dankzij het hoge verhaaltempo en de beschrijvende maar laagdrempelige schrijfstijl krijg je nooit de indruk dat het boek een grote 600 pagina's telt. Dit boek verdient internationale erkenning en kan zich perfect meten met de grote buitenlandse namen in het genre. Een echte aanrader!