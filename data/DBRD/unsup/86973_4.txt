Keesie wordt gepest op school. Als drie van zijn gemene klasgenoten na een mislukte spreekbeurt op school zijn rat Wimpie willen pakken, verstopt hij zich in het riool. Wanneer de jongen denkt dat hij klem zit, wordt hij geholpen door een vreemde man in een duikerspak. Die blijkt ervaring te hebben met pestkoppen en samen met de vader van Keesie bedenken ze een plan.

Het avontuur waarin de hoofdpersonages zich storten is grappig en meeslepend tegelijk. Jozua Douglas vertelt alles met de nodige dosis humor. Dat zit in de situaties. Beeld je jouw vader maar eens in verkleed als wortel of kakkerlak. En het zit in de manier van vertellen en in het woordgebruik.

Lezers vanaf zeven jaar zullen zeker genieten van dit boek. Door het gebruik van dialogen blijft de tekst levendig en zit er de nodige vaart in. Het boek telt een 160-tal bladzijden en wordt opgevrolijkt door prenten van Hugo van Look. Die staan doorheen de hele tekst verspreid. Ze bezitten dezelfde humor als de tekst en vullen die mooi aan.

'Keesie Kippenkop 1 - De rioolridder' is een leuke start van een nieuwe reeks rond de timide jongen. In het eerste deel overwint hij dankzij een gedwongen doldwaas avontuur wel een deel van zijn schroom, maar deze eigenschap maakt hem samen met zijn creatieve persoonlijkheid wel erg aandoenlijk. Zijn zorgen om Wimpie maken dat er met hem meegeleefd zal worden en wanneer Limbo en meneer Domper een koekje van eigen deeg krijgen, verandert elke lezer in Keesies grootste supporter.

Lees de uitgebreide clubrecensie op de spot van de Hebban Jeugdliteratuur Club.