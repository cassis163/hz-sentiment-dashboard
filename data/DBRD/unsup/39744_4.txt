Wat een prettig en goed leesbaar verhaal was dit. Hoewel het het genre van thriller in is geduwd is het meer een psychologische roman met een vleugje spanning. Voor een thriller is er te weinig spanning en te weinig vaart in het verhaal maar dat wil niet zeggen dat het niet de moeite waard is.
De auteur heeft een geloofwaardig en integer verhaal weggezet waarvoor ze goed research heeft gedaan. De personages worden goed opgebouwd en uitgelicht en je leert ze gaandeweg steeds beter kennen. Vooral de gedachten van Amy vond ik bijzonder om te lezen.
Holly Seddon heeft een fijne schrijfstijl met veel dialogen en weinig moeilijke woorden.De hoofdstukken zijn kort, soms zelfs maar 1 bladzijde. In het verhaal komen steeds andere personen aan het woord: Alex, Jacob (Amy's jeugdliefde), Amy en heel af en toe Sue (Jacobs moeder), en wordt er gesprongen in de tijd. Dit is niet lastig want er wordt steeds duidelijk aangegeven wie er aan het woord is en wanneer.
'Hou je adem in' is een bijzonder goede roman met een vleugje thriller. Een zoektocht naar de waarheid en naar een beter leven van een zware alcoholist. Een boek wat je niet zomaar weg kunt leggen want eenmaal gegrepen door het verhaal wil je doorlezen.