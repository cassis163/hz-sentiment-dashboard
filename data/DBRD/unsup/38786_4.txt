Het scheelde echt niet veel of zijn derde roman Amanda was er nooit gekomen! De auteur was er immers zelf bijna niet meer geweest… Dit is geen grap, wel zuivere realiteit. Jelmer Jepsen (1976) belandde onverwacht in juni 2016 op de afdeling hartbewaking. Een levensbedreigende hartontsteking –een bacteriële endocarditis in medische vaktaal – viel hem te beurt. Zes vreselijke weken om opnieuw de ‘oude’ te worden, uiteindelijk toch met een gelukkige afloop. Volgt aan het eind van zijn nieuwe roman ook een happy end voor de elfjarige Amanda White, het hoofdpersonage uit het boek?

Ze woont in Miami. Ondanks haar erg jeugdige leeftijd voelt ze zich behoorlijk volwassen. Het lijkt wel of ze nooit echt kind is geweest. Amanda is zelfstandig, ze rookt zelfs als een ketter. Moeder is sinds een hele tijd verdwenen met de noorderzon, vader is overleden. Na diens dood woont ze in het ouderlijke huis samen met Gloria, haar beste vriendin… Een tamme boa constrictor; een wurgslang dus. Het jonge meisje wil koste wat het kost haar moeder terugvinden. Daarom reist ze door de staat Florida, waarbij ze op de hielen wordt gezeten door de media. Zonder het zelf te willen wordt Amanda wereldnieuws, terwijl ze moedig haar zoektocht voortzet. Vindt ze echter haar moeder terug en komt er uiteindelijk een grote reünie? En hoe gaat het intussen met Gloria?
Knap, hoe Jelmer Jepsen onder de huid kruipt van zijn hoofdpersonage. Of is het Amanda die het toetsenbord van de auteur overneemt en op die manier haar eigen belevenissen en ervaringen met je deelt? Een roman waarin een jong meisje niet wijkt voor de drang om zo snel mogelijk volwassen te zijn. Je maakt de overtocht naar de Verenigde Staten, waar je verdwijnt in de stevige luchtbel van het verhaal. Je botst vrij vaak op de guitige humor van de schrijver. Tevens geniet je van de prachtige, expressieve taal die de imaginaire wereld en karakters uit het boek erg toegankelijk maakt.

Amanda is zodanig geloofwaardig neergezet, dat je zelfs de fictie als waarheid gaat aanvoelen. Dat je in het lichaam van het meisje plaatsneemt, en je haar speurtocht onder de brandende zon van Florida voortzet. Na het lezen van Amanda wil, of moet je wellicht even op adem komen. Deze fascinerende roman vol fantasie, vaart en spanning laat zijn sporen achter.