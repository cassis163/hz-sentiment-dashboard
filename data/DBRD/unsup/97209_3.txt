Staalhart van auteur Brandon Sanderson was mijn eerste kennismaking met hem. Het is het eerste deel van een trilogie over superhelden die nu eens niet goedaardig zijn, een heel apart gegeven.

Een aantal jaren gelden verscheen Calamity (what’s in a name) aan de horizon en sommige mensen hadden ineens bijzondere gaven. Helaas bleef het daar niet bij, want deze Epic’s hongerden naar macht. Een groep, genaamd De Wrekers, probeert deze superhelden een halt toe te roepen. David is op zoek naar deze geheimzinnige groep om hen te vragen hun pijlen te richten op Epic Staalhart, die hij verantwoordelijk houdt voor de dood van zijn vader.
Volgens de recensies op de achterkant van het boek is het een verhaal vol spanning en actie.

De cover ziet er opvallend uit: een man met een versleten cape kijkt vanaf een hoog punt uit over de stad. Zeker een opvallend iets.

Het verhaal begint explosief, zowel letterlijk als figuurlijk. Je wordt als lezer meteen meegesleept. De schrijfstijl was soms moeilijk om in te komen, en dat vond ik wel jammer, vooral omdat het begin zo veelbelovend was. Gelukkig duurde dit niet lang en was het verhaal bijzonder spannend en actievol. Plotwendingen waren er ook, en aan het eind van het boek waren er twee die ik totaal niet aan zag komen. Niet iedere Epic doet zich voor als held, en andersom geldt dit ook. Te veel informatie kan ik hierover niet geven, want dan wordt er teveel prijsgegeven.
Het eind van het boek maakt wel dat ik zeker deel 2, Vlammenwerper, ga lezen.

Ik had wel graag iets meer gelezen over het tot stand komen van de bijzondere gaven en wat Calamity was (ik vermoed een soort ster) en waarom sommigen wel deze krachten begonnen te ontwikkelen en anderen weer niet. Dat had ik interessanter gevonden voor het verloop van het verhaal.

Het is een verhaal over superhelden die niet veel goeds in de zin hebben, en dat is een uniek gegeven. Het is een boek wat vooral mannelijke lezers zal aanspreken. Dit gezegd hebbende, heb ik zeker genoten van het verhaal en ik zal deze auteur zeker onthouden.

Het boek krijgt van mij het cijfer 7. Als je houdt van een verhaal met veel actie, spanning en mysterie, is Staalhart zeker een boek wat ik kan aanbevelen.