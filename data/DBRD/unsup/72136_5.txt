Jente Jong verloor op jonge leeftijd haar moeder. Deze tragische gebeurtenis loopt als een rode draad door dit meeslepende verhaal over Sarah.

Sarah, een jonge actrice, leeft in een psychisch vacuüm. Op jonge leeftijd is haar moeder overleden maar niemand heeft haar dat ooit verteld. Daarom denkt Sarah dat haar moeder gewoon is weggegaan en dat ze nog leeft. Ze kan met haar problemen nergens terecht en daardoor loopt er wel eens wat fout in haar leven. Sarah functioneert moeilijk in het alledaagse leven en werk: niet als actrice, niet in een andere job. Het enige wat voor haar telt: de onweerstaanbare drang om haar moeder te vinden, ... waardoor zij vaak in gênante situaties verzeild geraakt, ....

De vaak poëtische schrijfstijl van Jente Jong: een onmiskenbaar element dat het talent van de auteur nadrukkelijk onderstreept.
Originele metaforen en diepgaande quotes die het verhaal ongewoon krachtig, maar tegelijk ook tragisch en innemend maken zijn eveneens getuige van de schrijfkunst van de auteur.

“ Mijn handen tasten de groeven af ( van een kurkboom ): ‘ een blinde die braille leest ‘. “
“ We waren voortdurend samen, als klitten die je met geen mogelijkheid uit je haar krijgt. “
“ Ik ben even in mijn hoofd gaan wonen. “

Detaillistische typeringen van personages, uiterlijken en karakters, de juiste sfeer creëren in situaties en gebeurtenissen, omgevingen en natuur: Jente heeft het!

“ Als deze boom er niet meer staat, zal ik weten dat hij er is geweest, hoe groot hij zich voordeed, hoe hard zijn schors was en hoe zacht hij rook. Ik zal zijn tekening nog voelen nabranden in mijn vingers en zijn geur herkennen in andere bomen op andere plaatsen, op zomaar een zomeravond als ik het niet verwacht. Niemand zal me er iets over hoeven vertellen, want de bladeren ritselen door mijn hoofd, de takken vergroeien met mijn botten op een manier die alleen de boom en ik begrijpen. “

“ De gracht is donker en verlaten. Scooters en groepen fietsers passeren me - iedereen is op weg. Bijna nergens achter de hoge ramen brandt licht, alsof er niemand woont. Twee zwanen draaien rondjes om elkaar, de lucht is zoet. Ik zou heel gelukkig kunnen zijn. “

... a star is born, .. .