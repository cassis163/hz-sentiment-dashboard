Hemelbewijs is een boek waarin de schrijver wetenschap, de zoektocht naar het bestaan van god, samen heeft willen brengen in een thriller. Het boek krijgt nog een vervolg, waarmee ik hoop dat de schrijver de gecreerde spanning beter af gaat maken en de vragen begrijpelijker tot een antwoord brengt. Zijn debuut levert een hoop informatie en verwikkelingen op en is deels vermakelijk om te lezen, daar waar de wetenschappelijke verhandelingen het leestempo vertragen.

Het eerste deel van het boek start met de jonge Dan, die zijn eerste missie voor de inlichtingendienst moet volbrengen. De missie mislukt, waarbij een gewild wetenschapper het leven laat en Dan het leven van zijn baas weet te redden. In de hoofdstukken daarna volgt een kennismaking met Dan, bij wie dat incident doorwerkt, met Stephen, die zich voorbereidt op zijn grote ontdekking en met Alex, de vertrouweling van Stephen. Als Alex verongelukt wordt meteen duidelijk dat de dreigende ontdekking van Stephen meer krachten heeft losgemaakt dan de personages kunnen voorzien.

Deel twee speelt zich vijf maanden later af, waarbij naast de hoofdstuknummering ook een dagnummering zichtbaar is, die de actualiteit en het tempo aangeeft en daarmee spanning opbouwt. Stephen heeft contact gelegd met de wetenschapper Viktor, die zich, na het overleven van een nazikamp, als doel heeft gesteld energie verder te ontwikkelen zodat niemand het nog zo koud kan hebben, als hij het toentertijd had. Wat volgt is een kennismaking met kernfusie, deels technisch uitgelegd en deels uitgelegd tijdens een rondleiding aan studenten, zodat het wat toegankelijkere kennis wordt. Viktor verwacht met nieuwe kennis via Stephen geslaagde experimenten in de kernreactor te kunnen voltooien om daarmee een ontdekking van wereldformaat te kunnen aantonen.
Ondertussen blijkt dat Dan en Stephen jarenlang vrienden zijn geweest, maar dat hun contact wat is verwaterd. Stephen probeert contact met Dan te leggen, maar Dan gaat daar pas na aandringen van zijn zus op in. De dochter van Stephen, Ava, is ernstig ziek geweest, waardoor Stephen zich met zijn vrouw Nancy enerzijds wat heeft afgezonderd en anderzijds gedreven op zoek is gegaan naar een oplossing voor de ziekte. Inmiddels heeft Stephen Dan hard nodig. Stephen is argwanend geworden en wil dat Dan een beveiligde digitale omgeving creÃ«ert, waarin Stephen met versleutelde codes zijn ontdekking kan opslaan en daarin verder kan werken. Vanuit Stephen en in de gesprekken tussen Stephen en Dan probeert de schrijver de lezer mee te nemen in de wetenschappelijke kennis rondom de genetische samenstelling van cellen/dna. Stephen vermoedt dat de ontwikkeling van de mensheid niet alleen door dna wordt aangestuurd en dat hier een algoritme (soort ingebouwd programma) aan ten grondslag ligt, dat volgens Stephen een bewijs voor het bestaan van een godheid impliceert.

Op de achtergrond van dit verhaal speelt De Commissie een rol, een organisatie die als een soort godheid aan de touwtjes willen trekken en waarvan de voorzitter een persoonlijk belang denkt te hebben bij de ontdekking van Stephen omdat hij dit voor zijn eigen gezondheid wil gebruiken. De dreiging van de Commissie wordt groter als ze het idee hebben dat ze de grip op Stephen kwijtraken. Dit leidt tot een onverwachte en ingrijpende dood.
Met hulp van de dagboeken van Stephen ontstaat een race tegen de klok waarin Dan, geholpen door de arts van Ava, Trish, de ontdekkingen van Stephen proberen te onthullen om zo het ziekteproces van Ava te kunnen keren. Hun reis doet enerzijds denken aan de wanhoop en ingewikkelde onthullingen tijdens de Da Vinci Code en anderzijds aan een spirituele reis op zoek naar het bestaan van god of de doel van het leven, vergelijkbaar met de Celestijnse Belofte, terwijl Dan geconfronteerd wordt met Sergei, zijn vijand van het eerst uur.