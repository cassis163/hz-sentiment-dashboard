Het verhaal
23 februari 1979. Hoogleraar George Clare komt thuis na een dag werken aan de Saginow universiteit. Bij thuiskomst doet hij een gruwelijke ontdekking. Zijn vrouw is vermoord. Zijn driejarige dochter zit ongedeerd in het huis. Wat heeft zich in dit huis afgespeeld en wat heeft zijn dochter Franny meegekregen van de moord op haar moeder? George wordt als verdachte aangemerkt, en probeert zijn onschuld te bewijzen. Welke invloed heeft de moord op de bevolking van het kleine stadje Chosen in de staat New York?
Samenvatting
Als op een ijskoude en sneeuwachtige dag in februari George Clare verward, en met zijn dochtertje op zijn arm, bij de buren, de familie Pratt, aankomt, is dit het begin van een moordonderzoek naar een mysterieuze moord. Wie in het kleine plaatsje Chosen heeft deze jonge moeder kwaad willen doen? Catherine Clare was een vriendelijke, intelligente vrouw, een goede moeder, een kunstenares en geliefd bij de Hale broers. De drie Hale broers, Eddy, Warren en Cole, zijn opgegroeid in het huis waar de familie Clare nu woont. Een jaar geleden hebben hun ouders zelfmoord gepleegd en moesten de jongens het huis verkopen. Opgenomen door hun oom Rainer en zijn vrouw, die een schoonmaakbedrijf hebben waar ze voormalig delinquenten een tweede kans geven, proberen de jongens hun leven op de rit te houden. Hun oude huis blijft trekken en als de nieuwe bewoners hun intrek nemen, regelen de broers dat ze klussen kunnen verrichten op de boerderij. Zonder kenbaar te maken dat de boerderij hun ouderlijke huis is. Vooral Cole, de jongste Hale broer mist het ouderlijke huis erg en hij brengt dan ook veel tijd door bij de familie Clare. Hij past op hun 3-jarige dochter Franny, en laat zich bemoederen door Catherine. Cole is een gevoelige, erg intelligente jongen, die ook een wat donkere kant heeft. Als de plaatselijke sheriff Travis Lawton ter plaatste komt, schrikt hij van de gruwelijke daad. Zoals bij vele moordzaken is de echtgenoot de hoofdverdachte van de misdaad. George Clare, hoogleraar kunstgeschiedenis, probeert uit alle macht zijn onschuld te bewijzen. Maar is George Clare wel zo onschuldig als hij zegt?
Conclusie
Elizabeth Brundage, winnares van de James Michener Award tijdens haar studie, en in het bezit van een fellowship van het James A. Michener Center for Writers in Austin Texas, heeft met ‘Alles houdt op te bestaan’ een indrukwekkende roman geschreven. Vanaf de mysterieuze inleiding over de Hale boerderij tot en met het slot heeft ze een intrigerend verhaal gecreëerd. Aan de hand van diverse personen vertelt ze het verhaal van de moord op Catherine Clare en de impact die het heeft op de betrokkenen en het plaatsje Chosen. De diepgang is groot door de verschillende vertellers. De personages worden heel levensecht neergezet. De onderhuidse emoties van de personages zijn voelbaar. Ze trekt je mee in de gedachten en gevoelens van de personages. Je bent als het ware een met de karakters. Haar schrijfstijl is intelligent, bij vlagen heel poëtisch en filosofisch. Als voorbeeld “Ogen als ongepoetste schoenen, oud en versleten” en “Het enige wat nog over was, waren oude herinneringen, beelden in je hoofd, ansichtkaarten van degene die je ooit was. Na een tijdje wist je niet eens meer zeker of ze wel van jou waren”. Ook de sfeer van de eind jaren zeventig weet ze treffend neer te zetten. Ik waande mijzelf weer helemaal terug in mijn kinderjaren. De geuren, de kleuren, alles voelt levensecht. Het boek zou van mij 5* sterren hebben gekregen ware het niet dat het boek wat mij betreft niet spannend is. Er is wel onderhuidse spanning, maar niet genoeg om het predicaat thriller te verdienen. Als roman daarentegen is het een heel goed boek. Het verhaal zit uitstekend in elkaar. Is nergens saai. Het eind is indrukwekkend. George Clare, Cole, Justine, Bram, Willis en Eddy zijn personages die indruk gemaakt hebben en zij hebben het boek kleur gegeven. Dit alles in combinatie met het feit dat ook drie dagen na het uitlezen het boek mij nog steeds bezighoudt, krijgt ‘Alles houdt op te bestaan` van mij 4.5*