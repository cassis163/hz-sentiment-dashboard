Na een korte introductie van de vele personen die voorkomen in Sneeuwwitje moet sterven spatten de verwikkelingen van de bladzijdes af.
Dan al heb ik, vreemd genoeg, sympathie opgevat voor Tobias Sartorius. Hij is uit de gevangenis ontslagen nadat hij zijn straf had uitgezeten voor de moord en verdwijning van twee meisjes uit zijn geboortedorp Altenhain (Duitsland)
Hoewel ik dan al andere verdachte personen signaleer vrees ik dat het ergste nog moet komen.
En dat is ook zo want als er weer een jong meisje verdwijnt, stapelen de spanningen zich op.
Zouden Hoofdcommissaris Oliver von Bodenstein en zijn assistente Pia Kirchoff opnieuw Tobias Sartorius verdenken?

Sneeuwwitje moet sterven is een aaneenschakeling van onverwachte en verrassende ontwikkelingen. Dat is zonder meer de grote kracht van de Duitse schrijfster Nele Neuhaus.
Zij weet heel knap alle personen die ooit in de nabijheid waren en nog zijn van Tobias Sartorius en de verdwenen meisjes met elkaar te verweven.
Ze woonde allemaal in Altenhain, sommige zijn vertrokken, velen zijn er gebleven en sommige zijn er als nieuweling argeloos komen wonen, zoals Amelie. Zij is nieuwsgierig naar Tobias, naar het verleden, zij ontdekt lang bewaarde geheimen, zij ervaart de bekrompenheid van het dorp als beklemmend maar ze is goedgelovig en snel van vertrouwen. Door haar openheid merkt ze niet dat ze misschien in groot gevaar is. Zou zij net als Sneeuwwitje moeten sterven?

Het boek Sneeuwwitje moet sterven is enigszins complex door de vele karakters en het hoge tempo waarin de gebeurtenissen elkaar opvolgen. Maar ik heb het boek als een Topthriller ervaren want het heeft mij continue het gevoel gegeven een thriller van hoog niveau te lezen.
Aan uitgever Q heb ik maar één vraag: "wanneer zijn de overige 4 boeken met Bodenstein en Kirchoff van Nele Neuhaus verkrijgbaar"?