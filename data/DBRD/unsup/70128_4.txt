Verminkte toekomst is deel 4 van de VT-reeks, maar prima als standalone te lezen. De voorkant van het boek pakt je meteen met een mooie schaduw-groene kleur die het beeld laat zien van een meisje dat schommelend aan een boom vrij en buiten bereik lijkt te zijn. Dit beeld gun je al lezende alle personages in dit boek.

In het boek staan 2 verhaallijnen beschreven. Emma in 1987 is net ontvoerd en leert stap voor stap haar ontvoerders en haar blijvende ontberingen kennen. In 2012 is Sanne Philips, rechercheur bij de paragnost Will op bezoek en blijkt dat ze een sieraad heeft ontvangen, dat afkomstig is van haar moeder die spoorloos is verdwenen toen Sanne tien jaar oud was. Sanne heropent het onderzoek naar de verdwijning van haar moeder en ontdekt daarbij dat er nog meer meisjes en vrouwen zijn verdwenen. Dan verdwijnt er nog een vrouw en is er een vermoedelijk geval van kindermishandeling bij de 17-jarige Klaver, waar Sanne en haar leuke collega Luca mee bezig gaan. Hoe krijgen Sanne en haar collega’s de zaken opgelost, krijgt Sanne antwoorden over de verdwijning van haar moeder en hoe ontwikkelt de relatie tussen Sanne en Will en tussen Sanne en Luca zich, aangezien beide mannen meer voor haar lijken te voelen dan ze toe durven te geven? Deze verhaallijnen wordt steeds afgewisseld door de terreur waar Emma mee te maken had en steeds duidelijker wordt dat deze terreur niet alleen Emma heeft geraakt maar bij meerderen de toekomst verminkt.

Heel knap hoe Melissa alles opbouwt naar een fascinerend, onvoorstelbaar en onvoorspelbaar verhaal. Alle lijnen komen met constante vaart op een goede manier bij elkaar. Melissa heeft heel goed over dit verhaal nagedacht. Zelfs kleine details die eerder worden prijsgegeven komen later weer terug. Dit verhaal gaat je raken en een betere titel dan Verminkte Toekomst is niet te bedenken.

• Spanning 4,5
• Leesplezier 4,5
• Originaliteit 4,5
• Plot 4,5
• Schrijfstijl 4,5
Sterren: 4,5/5