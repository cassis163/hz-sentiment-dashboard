De cover van Het Amazone conflict past goed bij alle covers van deze trilogie. Een gewapende, sterke vrouw op een plek die spanning en een conflict uitademt. Een cover die ook in de boekhandel zeker de aandacht zal trekken. Van de Lisdonk weet met een sterk eerste hoofdstuk de lezer direct terug in het verhaal te trekken, ongeacht hoe lang geleden je de eerdere delen hebt gelezen. Het is echter niet aan te raden Het Amazone conflict los te lezen, ook al kan dit wel, want dan mis je toch wel essentiële informatie. Zoals Van de Lisdonk zelf al aangeeft is dit derde deel redelijk spectaculair geworden en dat is ook in meerdere scenes terug te lezen. De spanningsboog weet hij door het verhaal heen goed vast te houden, wat maakt dat je verder wil blijven lezen. Van de Lisdonk laat de lezer zelf puzzelen over de mogelijkheid van een vervolg met het open einde. Hoofdpersonage Laura is veranderd in de periode tussen boek 2 en 3, maar bij de fervente fans van de serie zal geen verbazing optreden. Het past ook goed bij de rol die Laura in de Amazone serie heeft. Naast Laura komen ook haar broer Erik en patholoog Dee terug en nog enkele andere bekenden. Hun personages zijn door de serie heen voldoende uitgediept maar minder veranderd, goed passend bij de rol die zij spelen. In dit laatste deel geeft Van de Lisdonk ook een kijkje in de wereld van Amazone en krijgt de visie die zij uitdragen meer diepgang geloofwaardigheid. Hiermee zet hij de lezer in ieder geval ook aan het denken over hun eigen leven. Een afsluitend deel van de trilogie waarmee Van de Lisdonk met een knal de laatste pagina’s laat dichtslaan, maar of het ook echt een einde is?