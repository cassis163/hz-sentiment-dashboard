Vijf sterren, een score die ik alleen toeken aan een ijzersterk verhaal dat helemaal klopt en dat bovendien stilistisch vrijwel perfect in elkaar zit. One Good Turn voldoet volledig aan deze normen.
Zoals hierboven al is vermeld gebruikt Atkinson haar taal op een prachtige manier. Observaties over de gekste onderwerpen die schijnbaar nonchalant worden vermeld en het verhaal hinderlijk lijken te onderbreken, gedachten die plotseling opkomen bij de personages, ze zijn alleen al de moeite waard vanwege de mooie formuleringen.
Lezers die moeite hebben met een verhaal dat niet rechtstreeks van A naar Z loopt, moeten dit boek vooral niet lezen. Er zijn heel veel vertakkingen, je moet blijven nadenken, maar zoals bij alle goede boeken (films, muziek) wordt je moeite beloond. Uiteindelijk valt alles samen, en hebben al die rare mensen en gebeurtenissen met elkaar te maken. Een van de terugkerende themas is dat van de matroesjkas, de Russische poppetjes die in elkaar passen. Het boek werkt op ongeveer dezelfde manier: de ene verhaallijn leidt tot een andere, die weer de volgende oproept. En zo zitten de personages ook aan elkaar vast. Naast de constante factor, Jackson Brodie, zijn die overigens allemaal zeer de moeite waard.