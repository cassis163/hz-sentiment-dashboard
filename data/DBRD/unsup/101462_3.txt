CROSS AND BURN is het laatste deel van Val McDermid in haar reeks over profielschetser Tony Hill en inspecteur Carol Jordan.

Na het rampzalige einde van Moment van afscheid zijn Tony en Carol gebrouilleerd uit elkaar gegaan. Carol heeft haar baan bij de politie opgegeven en Tony heeft zich teruggetrokken op een woonboot. Van het oorspronkelijke politieteam is alleen Paula McIntyre nog over. Onder haar nieuwe baas Fielding krijgt Paula te maken met twee zaken: de moord op een Poolse vrouw en de verdwijning van een collega van haar partner. Saillant detail: beide vrouwen lijken uiterlijk op Carol. Het duurt niet lang voor Tony betrokken raakt bij deze zaken.

CROSS AND BURN lijkt eerder een boek waarin alle verschrikkelijke gebeurtenissen uit Moment van afscheid nog verwerkt moeten worden, dan een op zich zelfstaande thriller. McDermid is qua plot nogal gemakzuchtig in CROSS AND BURN. De manier waarop Tony diep in de problemen raakt, hangt van toeval aan elkaar, zonder geloofwaardige oorzaken. Ook wat de karaktertekening betreft, valt er weinig te genieten. McDermid doet zo haar best om alle gedachten en beweegredenen van haar personages uit te leggen, dat er geen enkele ruimte voor interpretatie overblijft voor de lezer. McDermid heeft haar hoogtijdagen al gehad. (Door: Anne Terwisscha)