Als in Kameroen op miljoenenschaal fraude wordt gepleegd met geld bedoeld voor ontwikkelingssamenwerking stelt het ministerie een onderzoek in. Twee verdwijningen, die eigenlijk moorden zijn, helpen het onderzoek op geen enkele manier op gang. De fraude zal uiteindelijk, als bureau Q zich er mee gaat bezighouden, groter blijken dan in eerste instantie lijkt.
De jonge crimineel Marco doet in het verhaal -2 jaar later in de tijdlijn- zijn intrede. Hij ontsnapt aan de criminele bende waar hij deel van uitmaakt, probeert zijn leven te beteren en op de rails te krijgen, maar krijgt ongelukkigerwijs tijdens zijn vlucht kennis van een moord en de moordenaars. Hierdoor is hij voor de clan waaraan hij probeert te ontsnappen een nog grotere bedreiging. Hiermee komen ook zijn verhaal en de fraude zaak tot elkaar.
Marco is de sleutel in de verwarrende zaak waar bureau Q zich mee geconfronteerd ziet; hij geeft, zonder zichzelf bloot te geven, slim informatie aan de politie, maar blijft vrijwel onvindbaar. Dat de bende van Zola en door anderen ingehuurde professionele moordenaars achter hem aanzitten maken het hem niet makkelijk. Wie kan hij vertrouwen? Vluchten en steeds weer ontsnappen aan zijn achtervolgers en aan de politie is een dagtaak geworden.
De impact van de ontwikkelingen veranderd steeds. Ook voor Carl Mørck en de zijnen. En Marco moet zich blijven aanpassen en proberen iedereen voor te blijven.
Op het speciale bureau Q is Assad nog herstellende van zijn verwondingen die hij opliep tijdens de zaak van dossier 64, Carl Mørck heeft als altijd meer dan voldoende problemen, zowel op het bureau als in de privésfeer en ook nog eens met zijn gezondheid, Rose gaat in het kader van haar opleiding op onderzoek naar een vermeende brandstichting die een dode tot gevolg had.
Hun beschermheer, commissaris Marcus, wordt tot overmaat van ramp vervangen door een notoire vijand van Mørck en hij stelt bureau Q tot grote frustratie ook nog eens onder supervisie van een nieuweling - Gordon. Ontwikkelingen dus, los van de zaken die veel aandacht opeisen, ten overvloede.
Als het bureau volledig ingezogen wordt in de fraude, verdwijningen, moorden en betrokken wordt bij de vluchtende Marco hebben zij de grootst mogelijke moeite om inzicht te krijgen in de gebeurtenissen en de spelers van het spel waarin zij zich gaan vastbijten.
Geen echte cold-case zoals zij gewend zijn te behandelen, maar wel de link naar de oude zaak van de verdwijning van een medewerker van het ministerie is voldoende reden om hier diep in te graven.
Wie hoort bij wie en wie heeft eigenlijk de touwtjes in handen. Het team heeft de handen vol, maar ontwikkeld zich wel steeds meer tot een eenheid op gebied van samenwerking en onderzoek.
Zoals gewend van Adler-Olsen is ook met deze 5e uit de serie Q weer een uitstekend verhaal afgeleverd die spanning heeft en verrast en bijna niet weg te leggen is. Een top auteur die geweldige verhalen weet neer te zetten die blijven boeien tot de laatste bladzijde.