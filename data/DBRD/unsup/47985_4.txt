Als de bloeddorstige Karin Slaughter met een quote op het omslag van je thriller prijkt, wordt de nieuwsgierigheid alleen maar groter. De titel van Onvindbaar verwijst naar een vermissing: een onderwerp dat de laatste jaren groeit als mos in een overschaduwd gazon. De afbeelding op de voorzijde doet vermoeden dat het hier om een jonge tweeling gaat. Auteur Laura McHugh debuteerde met het goed ontvangen Het gewicht van bloed. Onvindbaar is haar tweede thriller.

Na de dood van haar vader erft Arden Arrowood het familiehuis in haar geboortedorp Keokuk. Met tegenzin neemt ze haar intrek in het huis dat heeft leeggestaan sinds de ontvoering van haar jongere tweelingzusjes, die nooit gevonden zijn. Haar ouders scheidden en haar moeder hertrouwde later. Niemand van de familie wilde er na dit drama nog wonen. Tijdens haar verblijf in het huis komt Arden tot de ontdekking dat haar herinneringen aan die verschrikkelijke middag misschien niet helemaal juist zijn. Wat als ze het mis had en iets had waargenomen wat er niet was?

Koste wat het kost wil ze erachter komen en via onderzoeksjournalist Josh, die zich al jaren in deze zaak heeft vastgebeten, komt ze in contact met de toenmalige verdachte. De informatie die ze lospeutert is heel summier en zelfs haar oude buren en de huismeester van Arrowood zijn niet erg happig op haar gevraag. Ook haar moeder blijft in alle talen zwijgen, maar bij Arden is het zaadje van de twijfel geplant. Wat is er twintig jaar geleden echt gebeurd? Vastberaden de waarheid boven tafel te krijgen is ze bereid tot het uiterste te gaan. Het verhaal draait voornamelijk om de zoektocht van Arden naar haar tweelingzusjes en mede daardoor naar zichzelf.

Onvindbaar is geen thriller in de zin van een misdaadplot met een zinderende spanningsboog. Toch is er onderhuids een zekere spanning voelbaar, hoewel je haren er niet echt van overeind gaan staan. Bijna driekwart van het boek gebeurt er weinig bloedstollends, terwijl de vraag naar het hoe en waarom wel in je achterhoofd blijft rondzingen.

Met weinig haast schetst de auteur een intrigerend beeld van dit drama en de impact die het heeft op Arden en haar familie. Het lange wachten op een ontknoping wordt beloond door een weergaloze slotfase van het verhaal.

Over het geheel genomen is Onvindbaar een boeiende en goed uitgekristalliseerde whodunnit. Prettig om eens iets te lezen wat aandacht geeft aan de details en een zaak rustig uitwerkt. Even doorbijten dus.