Hij was in de jaren '60 en '70 een uiterst succesvol schrijver van romans en verhalenbundels. Zijn ongrijpbare boeken vol treurigheid en onvervulde beloftes beleefden herdruk op herdruk en werden soms verfilmd.
Minder bekend is dat Heeresma een gepassioneerd epistelschrijver was. In een computerloos tijdperk moest de brief in één keer op papier geknald worden. Dat deed hij vol overgave. Dit deeltje uit de reeks privé-domein puilt uit van de vileine, ironische brieven aan zijn uitgevers (en dat waren er vele), mede-schrijvers, recensenten maar ook familieleden.
Constanten in deze puike bloemlezing zijn de afhandeling van financiële afspraken, het van hun zelf opgeworpen voetstuk stoten der literaire garnalen, de zoektocht naar waarachtigheid, de gedragen, archaïserende toon. Heeresma toont zich in zijn brieven als een bokser: goede verdediging, stamina, sportief, en dan... de snoeiharde, immer doeltreffende, linkse.
De foto voorop is typerend: de oplettende kijker zal Heere's opgestoken middelvinger niet zijn ontgaan. Graag herwaardering in literaire kring van dit, in antiquariaten sluimerende, œuvre. Met deze bloemlezing móet dat gaan lukken.