De Rotterdamse coach, gedragswetenschapper en auteur Eva Kruijs deelt in het boek Jouw gids naar geluk haar verzameling van tips en trucs die volgens haar naar geluk kunnen leiden. Veel goeroes, spirituele leiders, wetenschappers en zogenaamde ervaringsdeskundigen op dit gebied gingen haar hierin voor. Veel van de door haar genoemde tips in het boek zijn dan ook oude bekenden.

De vormgeving van dit boek is prachtig, de harde vrolijk ogende kaft oogt luxe en kleurrijk, een aanwinst voor in je boekenkast! In het boek zelf is ook veel aandacht besteed aan de vormgeving. Er staan veel vrolijk gekleurde illustraties in en citaten van onder ander Boeddha en Confucius, dat alles draagt bij aan een gelukzalig gevoel.

Wanneer je het boek gaat lezen zoals je ieder boek zou lezen, dan start je logischerwijs bij het voorwoord. Tijdens dit voorwoord geeft Eva Kruijs aan dat deze gids is voor ieder die toe is aan wat meer geluk in zijn of haar leven, maar ook voor iedereen die al een heerlijk leven leidt. Volgens haar is er zoveel informatie te vinden dat ze op het idee kwam deze informatie rondom dit thema te bundelen. Dat is dan ook wat dit boek voornamelijk is: een praktische bundel vol inspiratie voor iedereen die zijn leven een positieve boost wil geven.

Voor hen die al met regelmaat in een spiritueel getint boek of een zelfhulpboek duiken, zal veel van de materie in dit boek niet nieuw zijn. Toch kan het nooit verkeerd zijn inspirerende, positieve teksten regelmatig te herlezen. Echter, dit boek is vooral een fijne gids voor wie zelfhulpboeken een compleet nieuw begrip is. Een fijn cadeau voor hen die even een steuntje in hun rug kunnen gebruiken, als het even niet zo lekker gaat in het leven.

Als veellezer kon ik tijdens het lezen van deze gids mijn kritische blijk niet volledig uitschakelen. Ik kwam al in mijn weerstand terecht tijdens het lezen van het voorwoord waarin het woord geluk wel heel veel gebruikt wordt. “Gelukkig” ben ik wel doorgegaan met lezen. En hoewel teksten als: Je hebt altijd zelf een keuze (blz. 17) en tips als: Sla eens per week je ontbijt over (blz. 35) bij mij mijn tenen doen krommen, ben ik ook gestuit op flink wat praktische tips en wetenswaardigheden waar ik wel mee uit de voeten kon en die inzicht boden.

Het boek heeft de pakkende titel Jouw gids naar geluk, maar misschien was balans of bewustwoording net zo goed passend geweest. Geluk is niet te koop of te verkrijgen door het lezen van een boek. Je genen kunnen in de weg zitten, nare ervaringen, een trauma, noem het maar op. Geluk is geen keuze, maar leren de geluksmomenten te gaan zien en te waarderen kan natuurlijk wel. Jouw gids naar geluk is dan ook vooral een handig hulpmiddel om je bewuster te maken en in te leren zien wat voor jou belangrijk is, wat bij je past, waar jij je prettig bij voelt.
Verdeeld over 7 stappen neemt Eva Kruijs je mee door een persoonlijke zoektocht, een zoektocht waar je je hele leven over mag doen. Een aantal voorbeelden van stappen zijn: mind(set ), je lijf en je bezit.

Jouw gids naar geluk is geen boek om in één ruk uit te lezen en vervolgens nooit meer in te kijken. Het is een hulpmiddel dat je in kunt zetten om aan jezelf te werken, op die momenten dat je daar behoefte aan hebt. Het boek is ook een rijk naslagwerk vol nuttige informatie. Daarnaast is er ruimte gelaten in het boek voor diverse schema’s en formulieren waarop je zelf de antwoorden op de vragen die in het boek aan bod komen, in kunt vullen en later nog eens na kunt lezen om te zien of je er nog steeds zo over denkt.

Dan rest de vraag: is dit boek een aanrader? Werken aan jezelf en de positieve kant van het lezen (leren) zien en beleven kan nooit geen kwaad. Het boek staat vol liefdevolle tips en een ieder zal er wat anders nuttigs in ontdekken. Dat is ook afhankelijk van het moment dat je het zult lezen. De teksten waarbij je nu in je weerstand schiet, zijn misschien juist de punten waar je aan zou moeten werken. Of zoals achterin het boek staat bij tips om te doen:
If you never try, you will never know.