Bri is zestien en wil een bekende rapper worden. Ze heeft wat te bewijzen, want haar overleden vader is een echte raplegende. Maar dan verliest haar moeder haar baan en wordt de situatie thuis er niet beter op. Steeds vaker wordt de elektriciteit afgesloten en is maar weinig eten in huis. Bri is daardoor nog meer gefocust op het maken van een carrière. Ze schrijft al haar frustraties van zich af in haar raps. Maar als een van haar raps om de verkeerde redenen viral gaat, moet ze beslissen wat voor boodschap ze wil uitdragen….

Angie Thomas schreef eerder The Hate U Give en ik was erg onder de indruk van dat boek. Inmiddels heeft het boek meerdere prijzen gewonnen en doet de verfilming (met Amandla Stenberg als Starr) het ook goed. Ik begon met torenhoge verwachten aan On the Come Up omdat ik zo'n fan was van THUG. THUG roept direct al veel emoties op door het overlijden van Khalil en daardoor leef je ook al snel mee met Starr.

Bri is een heel ander hoofdpersoon als Starr. Bri is boos, gefrustreerd en niet altijd beleefd. Ze heeft het nooit makkelijk gehad. Ze weet nog niet precies wie ze wil zijn en is de onzekerheid van haar leven zat. Behalve haar woede lees je ook over haar momenten van verdriet en haar gevoel van machteloosheid. Aan haar broer Trey heeft ze veel steun.

“‘I’m tired, Trey.' Tears prickle my eyes. ‘I’m tired of not knowing what's gonna happen next. I’m tired of being scared. I'm tired!’’’

Familie speelt een belangrijke rol in het verhaal. Haar moeder Jay werkt keihard om haar kinderen een beter leven te zorgen. Trey komt weer thuiswonen om hun te helpen. En dan is er nog haar tante Pooh, die de rol van haar manager op zich neemt. Haar tante is lid van een drugsbende en dat brengt ook gevaar met zich mee. De familiebanden zijn mooi omschreven en zorgen voor veel emotie en warmte in het verhaal.

“‘But seriously, you killed it,’ Sonny says. ‘Milez, on the other hand, needs to stop rapping.’
Malik nods. ‘He Jar Jar Binksed that.’
Malik insists that Jar Jar Binks should be a verb, adjective and an adverb to describe whack stuff because Jar Jar Binks is the worst character in the Star Wars Universe.”

Thomas schrijft heel levendig en ondanks de soms zware onderwerpen zoals armoede en racisme, weet ze ook momenten van humor en luchtigheid in het verhaal te verwerken. Zo zitten er in het boek weer leuke referenties naar andere films en boeken. Er worden regelmatig Star Wars referenties gemaakt en Black Panther (Wakanda forever!) is een geliefd onderwerp.

On the Come Up is wederom een aangrijpend boek van Angie Thomas. Wellicht iets minder groots en aangrijpend als THUG, maar nog steeds met krachtige boodschappen. Ik ben benieuwd naar het volgende boek van Thomas!