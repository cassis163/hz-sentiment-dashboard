Het boek over het leven van Marvellous Ways is geen makkelijk weg te lezen verhaal. Het is een verhaal waar je in het begin erg je aandacht bij moet hebben om te begrijpen waar het verhaal heen gaat. Als je er dan eenmaal in zit, merk je hoe mooi het geschreven is. De schrijfster, Sarah Winman, schrijft heel beeldend en poÃ«tisch waardoor je het landschap en de gebeurtenissen direct voor je ziet. Je wordt daardoor in het verhaal getrokken en voelt mee met de personages. Niet alleen met Marvellous, maar vooral ook met Drake die in het verhaal een grote rol speelt.
Ook gebruikt Sara Winman zinnen waar je even de tijd voor moet nemen om ze echt tot je door te laten dringen. 'Ze probeerde de twijfel opzij te schuiven, maar de twijfel lachte, want je kunt de twijfel niet opzijschuiven'. Veel zinnen nodigen uit tot filosoferen. Dat is aan de ene kant een mooie bonus, maar aan de andere kant wordt het daardoor ook lastiger om met je hoofd bij het verhaal te blijven.

Bijna alle personages in het verhaal hebben een goed uitgewerkte verhaallijn. In eerste instantie gaat het om Marvellous en Drake waar je direct kennis mee maakt. Bijzonder dat het grootste deel van het boek maar over twee personen gaat die voor elkaar zorgen. Zo weinig mensen en toch blijft het boeiend en wil je verder lezen. Later volgen ook een aantal andere personages die in het verhaal van Marvellous en Drake verweven worden. Deze spelen allemaal een kleine rol. Je leert ze wel kennen, maar op een veel meer oppervlakkige manier dan Marvellous en Drake.
Aan het einde van het boek komen alle verhaallijnen bij elkaar en dit maakt dat je de personages, de herinneringen en de relaties eindelijk begrijpt.

Dit boek laat je gedachten tijdens het verhaal een heel eigen leven leiden waardoor je er (onbewust) nog dagen mee bezig kunt zijn.