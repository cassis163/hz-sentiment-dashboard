Zoe Sugg gaat met Girl Online on Tour verder waar ze gebleven was. De bekende vlogster werd populair door haar YouTube-kanaal en bracht vorig jaar haar eerste boek uit. Girl Online on Tour gaat verder met het verhaal van Penny en Noah en volgt hoe ze beiden worstelen met tienerproblematiek en stardom-drama.  

De vlotte schrijfstijl van Sugg sleept je meteen weer mee in het leven van Penny. Penny mag met Noah mee on tour, maar moet ondertussen ook uitvinden wat ze zelf met haar leven wil. Dan komt ze erachter dat een relatie onderhouden niet altijd zo makkelijk is als je vriendje beroemd is. Sugg bewandelt veel bekende paden in Girl Online on Tour net zoals ze dat in Girl Online heeft gedaan. Het boek staat boordevol clichés. Wil je weten hoe het leven van een 16-jarig meisje is – en dat is werkelijk een drama – lees dan zeker dit boek. Alle gedachten die bij Penny de revue passeren zijn standaard voor elk tienermeisje. De onzekerheden waarmee ze worstelt en hoe Penny tegen de wereld aankijkt zijn zeer herkenbaar voor elke tiener. Het boek is dan ook onmisbaar voor de leeftijdsgroep waar het boek voor bedoeld is en zou als tienerdagboek niet misstaan.  

Girl Online on Tour is hilarisch geschreven en als lezer kun je dan ook echt meevoelen met de emoties van Penny. Leah Brown en Larry, twee nieuwe personages in het verhaal, zorgen voor een fijne verfrissende flow. Herkenbare droomthema’s zoals eindeloos shoppen totdat je geld op is, je laten verwennen door beautyspecialisten en uitnodigingen krijgen voor party’s van beroemdheden zorgen voor des te meer pret. Het boek bereikt een nieuw hoogtepunt door het voor een tiener realistisch te maken om je dromen te volgen. Het verhaal is zeker niet realistisch, maar voelt wel daardoor wel echt aan. Daarentegen voegen de personages van Alex en Megan weinig toe en kan er worden afgevraagd of Megan niet beter had kunnen worden weggelaten uit de plot. Deze personages zorgen voor meer vragen dan antwoorden in het verhaal en zijn zeker niet nodig om de plot te laten voltrekken.  

Girl Online on Tour volgt een nogal vast verwachtingspatroon, waardoor het erg voorspelbaar is. Penny probeert wederom haar angsten te overwinnen en haarzelf te vinden. Na een paar keer vallen, staat ze met behulp van haar vrienden sterker op. Ondanks deze clichés blijft het verhaal erg vermakelijk. Het is gemakkelijk om jezelf te verliezen in de humor van het boek en te vergeten hoe voorspelbaar het verhaal in feite is.  

Voor elke twaalfjarige lezer is dit boek een onmisbaar item in de boekenkast. Maak je klaar voor hardop lachen, tranen met tuiten en stemmingswisselingen van een echte tiener tijdens het lezen van dit boek. Girl Online on Tour is wederom een echte feelgood young adult-droomroman.