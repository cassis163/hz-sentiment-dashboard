Eveline Sevenster moet in dit laatste boek van de serie een laatste keiharde strijd aangaan, met de grootste vijand van De Wachters: De Broeders van Belial. Er verschijnen steeds meer demonen onder de mensen, het lijkt wel een soort epidemie! De sfeer op aarde wordt duisterder en duisterder en als het Eveline niet lukt om de Broeders te verslaan, zal de wereld uiteindelijk ten onder gaan… Zal het haar lukken om het hart van die verraderlijke broederschap te raken en ze uit te roeien?

Ik was blij met de nachtmerrie van Eveline in het begin van het verhaal, want daarmee kreeg ik mooi een korte terugblik naar de gebeurtenissen uit de vorige boeken! Het was namelijk alweer een tijdje geleden dat ik die las. Nu kwam er voldoende bij me terug om alles weer te kunnen volgen.

Meteen wordt je weer meegevoerd in de bijzondere wereld van Eveline, een wereld waarin ze zich nu best eenzaam voelt en waarin ze zich in eerste instantie terugtrekt in haar cocon, maar: er is een strijd die gestreden moet worden! En alleen zij kan die winnen, met het zwaard van Jeanne d’Arc.
Je kunt niet anders dan meeleven en alles meebeleven met Eveline.

Wat een heftige strijd en wat een super spannend verhaal! Op het puntje van mijn stoel… De sfeer in dit deel is erg duister, duisterder dan in de vorige delen, echt een climax! En dan het einde… Pfff… Geweldig! Maar: ook weer niet helemaal bevredigend vond ik… Ik had zó graag nog méér afronding gewild! Nu vind ik gewoon dat er nog een vijfde deel moet komen, Alexandra!