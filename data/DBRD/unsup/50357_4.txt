Judith Visser is voor de meeste lezers een bekende naam. Ze debuteerde met thrillers voor volwassenen, Tegengif en Tinseltown. Vooral haar derde thriller, Stuk, dat op de shortlist van de Gouden Strop stond, bleek echter graag gelezen te worden door jongere lezers. Speciaal voor hen brengt Judith in juli Stuk en Trip, twee thrillers voor volwassenen, uit in een 'young adult' versie.
Stuk gaat over Elizabeth, een op het eerste gezicht doodnormaal meisje, dat in het geheim op een verschrikkelijke manier wordt gepest door een aantal klasgenoten. Deze ellende, gecombineerd met de scheiding van haar ouders enkele jaren terug waardoor haar moeder nooit thuis is, doet Elizabeth besluiten om zelf actie te ondernemen. Ze wil net zo perfect worden als Riley, haar lieve, blonde, mooie klasgenootje. En dan neemt ze een onomkeerbare beslissing die haar van de ene leugen in de andere stort
Vanaf het begin val je meteen in Elizabeths leven en wordt haar grote probleem, het gepest, duidelijk. Nauwkeurig worden de gruwelijke daden van de pesters beschreven en het enige wat je als lezer kan doen is hopen dat er verbetering komt voor Elizabeth, met wie je meteen meeleeft, komt. Er lijken kleine lichtpuntjes van hoop te zijn, zoals de populaire jongen Alec die haar af en toe helpt, maar de echte ommekeer komt er pas als Riley met Elizabeth mee naar huis gaat. Ineens gebeurt en verandert er van alles en zit je middenin een spanningsboog, die vandaar alleen nog maar omhoog gaat. Doordat het verhaal wordt verteld vanuit Elizabeth leef je vanaf de eerste tot aan de laatste pagina volledig met haar mee en raak je bevangen door haar gedachten, die van kwaad tot erger gaan. Doordat alles in het verhaal echter geleidelijk wordt opgebouwd, blijft het ondanks de absurde beslissingen realistisch en dat maakt het net dat beetje spannender.
Stuk doet met de soms wat lange beschrijvingen van Elizabeths dagelijkse leven en haar irritaties, en het wat populair aandoende taalgebruik af en toe meer denken aan een spannende tienerroman, vooral aan het begin, maar de gebeurtenissen zijn toch echt meer thriller dan roman. Al met al een boek vol spanning, gebaseerd op een sterke verhaallijn en geschreven in een lekker leesbare stijl  ideaal om in één ruk uit te lezen.