Wees Onzichtbaar is het verhaal van een Turkse jongen, Metin, die met zijn moeder, vader en zus in Nederland gaat wonen. Het verhuizen naar een ander land is al moeilijk, maar wanneer Metin merkt dat zijn vader zich niet echt als vader wilt gedragen wordt zijn leven alleen maar moeilijker. Dit is het verhaal van een jongen die moet opgroeien in minder dan in ideale omstandigheden en moet knokken om zijn doelen te bereiken.

Wees Onzichtbaar sprak me vanaf het eerste moment aan, aangezien het me een sterk verhaal leek over een jongen die in moeilijke omstandigheden toch probeert het beste van zijn leven te maken. Op vlak van inhoud was het boek dan ook helemaal wat ik er van verwachtte, maar tijdens het lezen sprak het boek me niet meer zo erg aan. Ik had niet het gevoel dat ik werd meegenomen in het verhaal en daardoor namen de gebeurtenissen voor mij af in kracht.

Eén van de dingen die ervoor zorgden dat ik minder in het verhaal meegenomen werd, is de opbouw van het verhaal. Het verhaal is een chronologische vertelling van Metins leven en elk hoofdstuk, of elke groepje van hoofdstukken die samen horen, ging over een bepaald significant moment. Het is natuurlijk begrijpelijk dat niet elk moment in Metins leven beschreven kan worden, anders zou het boek echt veel te lang worden, maar ik had soms toch het gevoel dat dit boek meer een opsomming van belangrijke momenten was en dat het niet altijd even mooi samengevoegd was tot één verhaal. Hierdoor verloor het boek naar mijn mening soms wat aan momentum, wanneer er iets ergs gebeurde en er even later weer verder gesprongen werd naar de volgende gebeurtenis.

De schrijfstijl vond ik ook niet bijzonder speciaal. Ik had best hoge verwachtingen van de schrijfstijl, omdat ik er al veel goede reacties over had gehoord, maar deze verwachtingen zijn niet echt uitgekomen. De schrijfstijl zorgt dat het verhaal duidelijk en helder overgebracht wordt, maar het doet ook niet veel meer dan dat. Ik had wat meer poëtische zinnen verwacht, wat het verhaal voor mij ook iets levendiger zou maken, en die zaten er jammer genoeg niet in.

Ik geef dit boek 3 sterren, omdat het qua inhoud helemaal was wat ik ervan verwachtte en het boek me op dat vlak niet heeft teleurgesteld. Maar jammer genoeg konden de schrijfstijl en de opbouw van het verhaal met niet helemaal bekoren, waardoor ik dit boek niet meer dan 3 sterren kan geven.