Eindelijk eens een wetenschappelijke thriller, dacht ik toen ik Onzichtbare misdaden in handen kreeg. We hadden al thrillerschrijvende politiemensen, advocaten, vastgoedmakelaars, filosofen, journalisten en historici, maar bij mijn weten nog geen wiskundigen. Nu is er Guillermo Martínez, een Argentijns wiskundige die ook in Oxford studeerde. Onzichtbare misdaden zou dan ook een thriller zijn waarin wiskundige aanwijzingen naar de moordenaar leiden. Dat is echter niet wat je krijgt. Martínez heeft zich namelijk verdiept in de logica, de meest filosofische van alle wiskundestudies. Het eigene aan Onzichtbare misdaden zit hem dan ook in de filosofisch-logische benadering van het moordonderzoek.

Het eerste slachtoffer in dat onderzoek is Mrs. Eagleton, de huisbazin van een jonge Argentijnse student in Oxford. Arthur Seldom, een andere wiskundige, ontving een briefje waarin de moord werd aangekondigd, met daarop de tekst de eerste van een serie en een cirkel. Meer moorden zullen dus volgen. En inderdaad, bij een tweede lijk duikt een vissymbool op. De wiskundigen kunnen nu trachten het volgende symbool te voorspellen, en misschien ook wel het volgende slachtoffer.

Die symbolen hebben uiteindelijk weinig met wiskunde te maken, zoals ook het raadseltje dat als titel fungeert. Een beetje quizfanaat kan voorspellen welk symbool volgt in de reeks M, onderlijnd hartje, 8 (als je het niet weet: het boek lezen helpt niet, de oplossing staat er niet in). Met die raadseltjes en de filosofie van de wiskundige moet je het dus stellen. En dat is iets heel anders dan wat je ervan verwacht.