Mythologie maakt deel uit van vele volkeren, elk met hun eigen verhalen.
Eén van de meest bekende en de meest bestudeerde is zonder twijfel de Griekse mythologie.
Ze zijn ook een inspiratiebron geweest voor vele schilders en schrijvers. Denk maar aan de Renaissance schilderkunst met zijn herwaardering van de antieke culturen.
Ook vele begrippen en symbolen uit onze hedendaagse samenleving blijken een link te hebben met figuren uit de Griekse mythologie.
Dat alles wordt door Stephen Fry op een leuke en interessante wijze geïllustreerd doorheen de vele verhalen. Het zijn verhalen waar alle menselijke eigenschappen aan bod komen. Met Zeus aan de top als eeuwige versierder.

Doorheen het boek worden zo vele verhalen en avonturen van goden en mythische figuren verteld. Dat leidt wel tot een overdaad aan namen en onderlinge relaties. Vooral in de eerste honderd bladzijden neemt dit toch een stuk van het leesplezier weg.

Het interessantste deel van dit boek zijn de wat langere verhalen. Ik denk dan bijvoorbeeld aan Eros en Psyche.
Maar ook het verhaal van Phaëton en het ontstaan van woestijnen en poolgebieden, aan dat van Persefone en de verklaring van de vier seizoenen.
Leuk verteld zijn ook de tribulaties rond de schepping van de eerste man door Prometheus en wat later van de eerste vrouw, waardoor de doos van Pandora wordt geopend.

Dit zijn de verhalen die ook echt boeien en bijblijven.
De vele kleinere worden meer anekdotes met een reeks namen, waarvan je vrij snel de meeste toch bent vergeten.
'Less is more' had het boek voor mij sterker gemaakt.