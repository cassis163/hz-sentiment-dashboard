Een leeuw
Die door zijn troep is verstoten…
Een olifant
Die de botten van de doden leest…
Een baviaan
Die tegen zijn lot in opstand komt…

Al generaties lang leven de wilde dieren op de Afrikaanse savanne volgens één regel: Alleen doden om te overleven.
Maar verraad steekt de kop op en sommige dieren zijn bereid héél ver te gaan in hun zoektocht naar macht.
Drie onverwachte helden zullen de wet van de wildernis moeten beschermen…

Het verhaal volgt drie belangrijke personages. De leeuw Fier, de baviaan Doorn en de olifant Sky. We zien nog een heleboel andere personages maar het draait eigenlijk om deze drie.
Het eerste hoofdstuk dompelt je onder in het leven van Fier en zijn familie. Het kan niet anders dan dat je sympathie voelt voor deze kleine leeuw. Fier zat meteen in mijn hart, als het kon was ik hem gaan helpen.
De eerste introductie met Doorn gaat ook heel vlot. Toch duurt het een tijdje voor ik ook hem in mijn hart sluit. Maar wanneer ik dat gedaan heb krijg ik er al gauw spijt van. Ook Doorn zou wel een paar extra handen kunnen gebruiken.
Sky ontmoeten we samen met haar oma. Je voelt een enorm sterke band tussen hen. Sky is een heel ander soort karakter dan Doorn en Fier, zij is een meer een denker terwijl de jongens meer doen en daarna denken.
Doorheen het boek ontrafel je samen met Fier, Doorn en Sky hun levens. Al snel blijkt dat niets in de savanne nog gaat zoals het hoort. Het ene na het andere lijkt te veranderen en niemand weet wat de gevolgen daarvan zullen zijn.
Wat ik erg leuk vind is hoe de auteurs erover waken om geen menselijke handelingen aan de dieren toe te kennen. Zo zeggen ze niet ‘Zet je beste beentje voor’ maar wel ‘Zet je beste poot voor’. Deze kleine details zorgen ervoor dat het verhaal geloofwaardiger wordt en dat je er niet mee wilt stoppen. Je hebt echt het gevoel dat je samen met Doorn, Sky, Fier en hun families door de savanne loopt.
Mijn favoriete personage is en blijft Fier. Misschien omdat hij het eerste hoofdpersonage is dat je leert kennen. Fier is een heel sterk personage met heel herkenbare eigenschappen. Hoe dapper hij ook is, hij kent ook angst. Hij durft die angst ook te laten zien aan de dieren die hij echt vertrouwd.
Ik persoonlijk hoop dat ik snel weer terug kan keren. Het einde is ongelooflijk mysterieus. Er staat veel te gebeuren. Wij weten dingen die de personages nog niet weten maar ook omgekeerd. Bravelands is niet meer wat het was en ik kan niet wachten met te ontdekken hoe het zal worden.