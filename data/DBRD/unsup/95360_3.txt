Anna krijgt nieuwe buren, een vreemd koppel met een klein dochtertje Charlie. Al vrij snel ontdekt Anna dat er in dit gezin iets niet klopt wanneer haar buurmeisje bang toevlucht zoekt tot haar. Vanaf dat moment wil Anna er alles aan doen om het meisje te redden en slaat met haar op de vlucht. Maar neemt zij hiermee wel de juiste beslissing? En wat zijn de gevolgen hiervan?

Het verhaal nodigt uit tot discussie, want wat zou jij doen als je ontdekt dat jouw buurmeisje thuis mishandeld wordt? Het thema van dit boek klonk dan ook veelbelovend. Doorheen het verhaal komen we meer te weten over de thuissituatie van Charlie en de vlucht van Anna en Charlie naar een plaats waar ze door politie en bekenden niet gevonden kunnen worden.

De lezer wordt heen en weer gesleurd tussen de twijfel of Anna de juiste keuze gemaakt heeft. Je vraagt je continu af of dit nu wel de juiste beslissing is voor Charlie. En wat de gevolgen zijn voor Anna die volgens de politie het meisje heeft ontvoerd.

Alles werd samen gegoten in een vlot verhaal dat makkelijk leest. Maar spijtig genoeg blijft de lezer wel wat op zijn honger zitten. Het plot van het verhaal gaat op cruciale punten heel snel waardoor het lijkt alsof het boek samenhangt van overhaaste en niet altijd realistische beslissingen. Had het volledige idee van dit verhaal beter uitgewerkt geweest dan kon dit boek echt een topper zijn. Nu is het slechts een gemiddeld scorend verhaal dat de lezer niet zolang bijblijft.