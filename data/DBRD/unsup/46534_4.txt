Tess Gerritsen, wie kent haar niet? Met Diagnose: besmet (Life support) als haar debuut in 1997, bestaat het vervolg alleen maar uit topboeken. Met deze titel is ze in een klap bekend geworden in thrillerland.
In haar eerste boeken werkt Gerritsen met steeds wisselende personages wat zeker niet wil zeggen dat er verschil in kwaliteit bestaat. Dit is geenszins het geval. Vaste personages geven een verhaal een extra dimensie maar garandeert nog geen topkwaliteit.
Dat zal in het verhaal zelf moeten zitten en de potentiële lezers kunnen zich verheugen, kwaliteit is in ruim voldoende mate aanwezig in Diagnose: besmet.
Lees en huiver!!
Gerritsen laat ons kennis maken met Molly, een jong straathoertje dat voor geld nog wel tot het een en ander in staat blijkt te zijn. Dat niet alle klanten voor hetzelfde komen zal snel in het verhaal duidelijk worden.
Naast Molly leren we de arts Toby Harper kennen. Een zorgzame vrijgezelle dame die de zorg van haar oude moeder op zich heeft genomen. Als hoofd van de eerste hulppost in het Springer hospital, wordt ze geconfronteerd met een verwarde oudere man, Harry Slotkin, die naakt op straat is aangetroffen. Tijdens het medisch onderzoek treft ze enkele opvallende dingen aan dat om nader onderzoek naar de oorsprong vraagt. Daarbij komt ze terecht op Brant Hill, een riant onderkomen waar de rijken des land genieten van een luxe oude dag.
Het is op dat landgoed waar Toby’s argwaan tot ongekende hoogte stijgt en dwangmatig op zoek gaat naar de oplossingen van de ziekteverschijnselen van de inmiddels verdwenen verwarde man en een later overleden oud bewoner.
Als haar helper, de zwarte arts Robbie Brace op merkwaardige wijze om het leven komt is dit voor Toby het bewijs dat ze in een verderfelijke zaak terecht is gekomen die om een oplossing schreeuwt. Voor deze oplossing moet wel een prijs betaald worden…..
Tess Gerritsen heeft de gave om in enkele pagina’s de lezer in haar verhaal mee te sleuren. Daar is niet aan te ontkomen. Is het eenmaal zover dan is het eveneens niet meer mogelijk om te stoppen. Spannende gebeurtenissen worden afgewisseld met inzoomen op de veelal interessante personages. Pagina voor pagina komen de verschillende verhaallijnen steeds meer naar elkaar toe tot ze op een bepaald moment naadloos in elkaar schuiven en samensmelten tot één verhaal. Hierbij worden de hoofdpersonen niet ontzien en zijn het zeker geen supermensen. Begrijpelijke fouten worden gemaakt en leveren alleen maar meer sympathie voor hen op. Wat in dit boek verder goed tot uiting komt is de emotionaliteit die Tess Gerritsen in het verhaal stopt. Je leeft mee met de naïeve Molly en veroordeelt de managers van Briant Hill voor hun daden. Bij de persoonlijke emotionele problemen van Toby raak je zo betrokken dat je als lezer haar toe wilt schreeuwen hoe ze het een en ander het best aan kan pakken. Tess Gerritsen laat je van ze houden. Haar kennis van de medische wereld weet ze uitmuntend te combineren met haar schrijverstalent.
Die gouden combinatie maakt dit boek een topper.
Samen met een spannend verhaal dat afgesloten wordt met een benauwende plot is er nauwelijks aansporing nodig om de rest van haar oeuvre ook te gaan consumeren.