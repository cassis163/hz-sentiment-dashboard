Ik ben een grote fan van Hayders werk... toen ik hoorde dat het nieuwe boek in de rekken lag haastte ik me naar de winkel en begon gretig te lezen.
Nu, ik moet bekennen dat Duivelswerk (oorspronkelijke titel: Pig Island) me ietwat teleurstelde.
Het eerste deel van het boek is ijzersterk, zoals we van Hayder verwachten. Er zijn mysterieuze gebeurtenissen, de spanning is er te snijden, de schrijfstijl is prachtig.
Het tweede deel bestaat uit wisselende vertelstandpunten maar ik vind deze ingreep persoonlijk niet geslaagd. Beide vertelstijlen leunen te dicht bij elkaar (de stijl van Lexie is veel te complex om in een brief geschreven te zijn) en het komt nogal ongeloofwaardig over. Daarenboven brengt dit niets wezenlijks bij tot het verhaal (behalve wat details) en zorgt het voor wat nodeloze herhaling.
In het derde deel krijgen we dan de ontknoping voorgeschoteld en hier moet ik bekennen dat die wat mij betreft minder verrassend was dan ik had gehoopt. Het verliep zo'n beetje zoals ik had voorzien en dit ben ik eerlijk gezegd van Hayder niet gewend.
Maar goed, het verhaal is zeer origineel (hoewel de varkens me wat aan Hannibal van Thomas Harris doen denken), maar soms wat over-the-top.
In Tokio wist Hayder nog perfect op de grens van het geloofwaardige te balanceren, nu is ze die grens overgestoken en is die geloofwaardigheid aangestast.
Toch, het verhaal heeft zijn verdiensten: het leest heel vlot, is leuk geschreven, origineel, maar moet het toch duidelijk afleggen tegen Tokio, haar vorige boek en ook het niveau van Vogelman wordt absoluut niet gehaald. De behandeling vond ik tot nu toe haar minste werk, maar daar zal ik helaas Duivelswerk aan moeten toevoegen.
Let wel: het boek is zeker heel genietbaar, maar gezien haar eerdere topwerk valt het boek wat tegen. Misschien wordt Krokodilman (het geplande boek van Hayder, opnieuw met Caffery in de hoofdrol) wel een nieuw hoogtepunt en is Duivelswerk maar een (klein) dipje? Daar hopen we op!