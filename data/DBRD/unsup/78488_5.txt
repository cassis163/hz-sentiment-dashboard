Oorspronkelijk is de titel: Dragonfly in Amber. Geen idee hoe een vertaalde titel tot stand komt, maar de titel ‘terugkeer naar Inverness’ ’ schiet ernstig te kort! Het verhaal in boek twee draait in zijn geheel om het maken van keuzes. Claire en Jamie staan iedere keer opnieuw voor keuzes waarmee zij de geschiedenis zouden kunnen beinvloeden zonder dat ze werkelijk weten of de geschiedenis te beinvloeden is. Bij het maken van die keuzes zijn ze vaak onmachtig, gevangen in de situatie waarin ze zitten: als een libelle in amber gevangen (Dragonfly in Amber). De vraag blijft of het mogelijk is de geschiedenis te beinvloeden. Zowel Jamie als Claire voelen zich sterk verantwoordelijk: voor Jamies familie, de pachters en ook voor Frank, de eerste man van Claire. De keuzes die Claire en Jamie moeten maken vragen veel van hen beiden en stellen ook hun relatie op de proef. Diana Gabaldon beschrijft de geschiedenis trouw! Daarbij is zij een woordkunstenaar. De dialogen, de gedachten van Claire zijn ware meesterstukjes die het overdenken meer dan waard zijn. Boek twee eindigt met heftige emoties als verlies en verdriet en doet tegelijkertijd een aanzet voor hoop, vertrouwen en liefde. Zorg dat boek drie klaar ligt!