Van Dick Francis heb ik bijna al zijn boeken gelezen en ik vond ze altijd heel spannend. Spervuur is geschreven door Dick Francis en zijn zoon Felix. Na 2000 was Dick Francis gestopt met schrijven, omdat dat jaar zijn vrouw was overleden. Zij deed veel onderzoek voor hem. Vanaf 2006 is hij weer gaan schrijven met de hulp van zijn zoon Felix. In 2010 is hij overleden. Spervuur is zijn allerlaatste boek.

Captain Thomas Forsyth raakt gewond in Afghanistan door een bermbom, waardoor hij zijn rechtervoet kwijtraakt. Na een periode van revalidatie, krijgt hij een half jaar verlof om te herstellen. Hij heeft altijd in kazernes geleefd, vanaf zijn zeventiende jaar, toen hij na een ruzie met zijn stiefvader het leger inging. Om nu dan op hangende pootjes bij zijn ouderlijk huis in Lambourn aan te kloppen, vindt Thomas niet zon goed idee, maar hij weet niet waar hij anders heen moet. Hij wordt niet echt hartelijk ontvangen. Zijn moeders eerste vraag is wanneer hij weer weggaat. De sfeer is niet om over naar huis te schrijven. Zijn moeder en stiefvader hebben steeds ruzie.

Dan komt Thomas erachter, dat zijn moeder, die renpaarden traint, financiële problemen heeft en gechanteerd wordt. Ze hebben veel geld verloren door te investeren in een failliet hedgefonds. Ook bij de paardenrennen moet het paard verliezen, terwijl het hun beste paard van stal is. Als Thomas zich ermee gaat bemoeien, wordt hij opeens wakker in een donkere kamer, vastgeketend aan de muur. Zijn prothese is weggehaald van zijn been. Zo staat hij daar vele uren. Hoe komt hij hier weer uit? De trainingswereld is even dodelijk als het slagveld. Ook hier is het doden of gedood worden. Thomas heeft al zijn militaire vaardigheden nodig om hier uit te geraken.

Spervuur is net zoals de andere boeken van Dick Francis weer een heel spannend boek geworden. Ik heb altijd genoten van zijn verhalen, die zich afspelen in de paardenwereld. Ik was erg benieuwd of dit boek hetzelfde niveau zou halen. Ik kan nu zeggen, dat dat inderdaad het geval is: een superspannend verhaal met eigentijdse thema s, zoals belastingontduiking en zingeving en een sympathieke hoofdpersoon, wat wil een mens nog meer.