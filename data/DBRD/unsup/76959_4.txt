Wist je dat nog nooit iemand in het diepst van de aarde is geweest? We weten meer over de planeten Jupiter en Mars dan de kern van onze Aarde!

De planeet waarop we leven is bijzonder. De dunne aardkorst maakt al miljoenen jaren leven mogelijk op de aarde: daarom vinden archeologen kilometers diep fossielen van dinosaurussen. Iets minder diep, in de bovenste grondlaag, leven andere gravers zoals mollen, muizen en konijnen. Zo wordt voor de jonge lezer duidelijk hoeveel dieren onder onze voeten leven.

Het verzorgde informatieve boek besteedt ook aandacht aan de verschillende levensvormen in de diepzee en grotten. Bijzonder is dat er weetjes in staan over dieren en plaatsen uit de hele wereld, bijv. glimwormen in Nieuw-Zeeland, een kloof of een geiser in Amerika. Hetzelfde geldt voor de prachtige afbeeldingen: alle werelddelen komen in het hele boek voor.

Niet alleen wordt over flora en fauna verteld, de aardrijkskunde komt ook aan bod.
Soms brengt de aardmantel, de laag onder de aardkorst, namelijk de aarde in beweging. Aardbevingen, geisers en vulkanen ontstaan! Vooral vulkanen zijn speciaal, omdat ze laten zien wat zich vlak onder de aardkorst bevindt. Dichter bij de aardkern kom je niet.

Dit prachtige informatieboek zal kinderen zeker aanspreken. Wat opvalt is de rustige opmaak van de pagina’s. Er is gekozen voor twee soorten lettertypes en de fijne bladspiegel zorgt ervoor dat de lezer de informatie rustig in zich kan opnemen.

De combinatie van illustraties en mooie foto’s zullen bij jonge lezers vanaf vijf jaar al tot de verbeelding spreken. De teksten kunnen gebruikt worden voor begrijpend lezen. Mede door moeilijkere begrippen, de opbouw, de index en de vele informatie is het boek tot de midden- en zelfs bovenbouw absoluut in te zetten voor werkstukken en spreekbeurten.
Onder de aardkorst hoort thuis in elke (school)bibliotheek! Werkelijk WOW!