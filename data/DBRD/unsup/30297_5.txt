De selectie startte met 35 meisjes die het hart van Maxon probeerden te veroveren. Uiteindelijk waren ze uitgedund tot de Elite, maar nu is het tijd om de winnares bekend te maken. Wie zal de toekomstige nieuwe koning van Ilea worden? America had nooit gedacht of gehoopt dat ze zo lang in de running zou blijven. En wat ze nog minder had verwacht was dat ze gevoelens zou krijgen voor Maxon. Nu de bedreigingen van buiten de paleismuren steeds gewelddadiger en heftiger worden, beseft ze meer en meer wat ze te verliezen heeft. Ze besluit alles op alles te zetten om de toekomst die ze wil ook effectief te krijgen.

Trilogie wordt toch uitgebreid
De One, na De Selectie en De Elite is dit jammer genoeg het laatste deel van de selectietrilogie verteld vanuit America’s standpunt. Zelf na het lezen van het laatste deel verlang je nog steeds om nog meer van hun leven te weten te komen. Goed nieuws, er zou nog een vierde en vijfde deel komen. Deze delen zullen uit iemands anders standpunt verteld worden maar zo kan je toch nog blijven genieten van het sprookjesverhaal. Het eerste deel zal De Prins & De Lijfwacht zijn. Deze kunnen we midden maart verwachten in de winkels.

Het einde: rollercoaster van emoties
Maxon maakt eindelijk zijn keuze en ook America lijkt beslist te hebben voor wie ze zal kiezen. Doorheen bijna het volledige boek kan je het einde wel wat voorspellen, maar dan gebeurt het onwaarschijnlijke in de laatste 40 pagina’s. De gebeurtenissen die dan plaatsvonden kwamen relatief onverwachts. Het is een rollercoaster van emoties die door je heen gaan bij het lezen van die passages.

Het beste deel van de drie
De One was, tot nu toe, het beste deel van de Selectie-serie. Het was een pak minder voorspelbaar dan de eerste twee delen en de spanning lag ook een heel stuk hoger. En dan het einde, waardoor je echt volledig door elkaar geschud wordt maakt het boek af.

Besluit
Alle elementen van een goed Young Adult boek zijn aanwezig. Het is ronduit een prachtig en mooi verhaal. Waar de vorige delen af en toe wat te kort schoten wordt dit ruimschoots goed gemaakt in het laatste deel. Let dus op wanneer je ‘s avonds laat nog begint te lezen, want de kans dat je het niet meer kan wegleggen tot het uit is, is zéér groot.

Positief:

- Alles in het boek klopt
- Enorm verrassend einde
- Er komt nog een deel 4 & 5

Negatief:
- Het is het laatste deel vanuit America’s standpunt