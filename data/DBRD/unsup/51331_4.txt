Een klassieker uit 1933
Een dun boekje met een, op het oog, simpel verhaal. Maar het verhaal heeft, zelfs na 85 jaar, nog niets aan kracht ingeboet.

Hoofdpersoon Frans Laarmans, klerk bij de General Marine and Shipbuilding Company in Antwerpen, getrouwd en vader van twee kinderen, stort zich compleet onvoorbereid in een avontuur waarin volvette edammers de hoofdrol spelen.

Laarmans wordt door zijn broer, dokter Laarmans, in contact gebracht met Van Schoonbeke. Een man met geld én aanzien die hem uitnodigt op één van zijn avondjes met vrienden. Laarmans zou dolgraag aansluiting vinden bij het clubje van Van Schoonbeke, stuk voor stuk respectabele heren met goede banen, maar kan niet meepraten over de beste restaurants, buitenlandse reizen, auto’s en dergelijke.

Van Schoonbeke brengt Laarmans in contact met Hornstra die Laarmans een baan aanbiedt als ‘vertegenwoordiger in België en Luxemburg van een grote Nederlandse firma’. Laarmans ziet direct kansen en mogelijkheden en aanvaardt per direct de baan, ook al betekent het dat in voortaan in kaas gaat handelen, volvette edammers om precies te zijn. Niet alleen is kaas een product dat hij verafschuwt, ook essentiële eigenschappen als initiatieven nemen, doorzettingsvermogen en ondernemerschap zijn Laarmans volledig vreemd waardoor het avontuur al snel dreigt te mislukken.

Gelukkig loopt het avontuur met een sisser af en kan Laarmans na enige tijd zijn baan als klerk bij de General Marine and Shipbuilding Company weer innemen. En thuis wordt nooit meer over kaas gesproken...

‘Kaas’ is een heerlijk boek, prachtig geschreven, vol humor en ironie. Een boek dat het verdient om regelmatig herlezen te worden.