Er zijn van die boeken waar je al heel lang voordat ze verschijnen naar uitkijkt, en dit boek is er zo eentje. Ik heb enorm veel plezier gehad tijdens het lezen van Verkikkerd en Verslingerd en mijn verwachtingen van dit boek waren hoog, maar, ze zijn volledig ingelost. Het zal niet makkelijk geweest zijn om een spin-off te schrijven, want je moet rekening houden met het oorspronkelijke verhaal, alles moet precies kloppen, maar je moet daarnaast ook nog met iets origineels komen, het kan niet hetzelfde verhaal zijn alleen uit een ander perspectief. Lisette heeft dat helemaal voor elkaar gekregen. De lezer leert Ferdi van een andere kant kennen, maar komt vooral heel veel te weten over de achtergrond van Abby, je gelooft helemaal in de aantrekkingskracht en ontluikende liefde, maar ook in het wantrouwen en de broosheid van hun beginnende relatie en het verhaal is allesbehalve voorspelbaar, óók niet met de informatie die je al over dit stel hebt uit Verslingerd. Heel knap gedaan van Lisette en ik heb nu al zin in het vervolg.