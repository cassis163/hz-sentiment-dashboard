Wat een fijn, compact boekje is dit ! Geen ellenlange hoofdstukken maar lekker to-the-point worden 10 tips besproken die je gezondheid kunnen verbeteren en je levensverwachting kunnen verlengen. De titel “Drink meer koffie” is één van die tips.
De Zweedse auteur is o.a. arts en onderzoeker en heeft zijn verhaal wetenschappelijk onderbouwd. Denk niet aan een gortdroog verhaal. Het boek leest lekker weg want de pagina’s staan niet volgepropt met tekst en dat vind ik persoonlijk altijd prettig lezen. Hij noemt het zelf "een korte gids voor een lang leven".
De rustige (qua tekst en illustraties) omslag van het boek sprak me direct aan. Gelijk kwam de vraag bij me op: “Meer koffie drinken? Ik dacht dat dat juist niet goed voor je is”. Nou, mijn veronderstelling klopt dus niet helemaal...
Als mijn familie en vrienden mij zouden vragen of ik ze een actueel boek kan aanraden waarin heel beknopt beschreven wordt hoe gezonder te leven, dan weet ik nu welk boek ik kan noemen. Het krijgt van mij een dikke 8 !