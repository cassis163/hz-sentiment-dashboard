Covertekst:
Ken jij een echte ridder? ‘Nee, natuurlijk niet,’ denk jij waarschijnlijk.
‘Ridders bestaan immers niet meer. Dat was eeuwen geleden.’
In gedachten zie je misschien een dappere ridder in een blinkend harnas op een groot en vurig paard, met een zwaard aan zijn zijde en een schild in zijn hand. Maar wat als ik je nu vertel dat ridders wel bestaan? En wat als ik je nu vertel dat jij er ook een kunt worden?
De jongensachtige Danielle Springer heeft een hekel aan school en huiswerk. Het liefst zit ze de hele dag op de rug van haar paard, Macho. Als alles tegenzit en ze ook niet eens mag paardrijden van haar vader, besluit ze stiekem een bosrit te maken in het donker. Het nachtelijk ritje is het begin van een spannend avontuur.

Over de auteur:
Bootsman, die haar boek zelf heeft uitgegeven, begon met schrijven na een burn-out waarbij ze de grip op woorden verloor. Door het lezen van kinderboeken kreeg ze de kennis van woorden weer terug en ook het idee om zelf een kinderboek te gaan schrijven. Paarden spelen in haar boek een grote rol. Voor het schrijven van het boek de Nachtridder was de auteur geïnspireerd door de Academische Rijkunst. Een manier van paarden en ruiters trainen waarbij de kennis uit de riddertijd wordt toegepast.

Mijn mening over Ridders gezocht / de Nachtridder:
De cover van het boek ziet er verzorgd uit met een opvallende kleur en een zorgvuldig gekozen lettertype. Er is gebruikgemaakt van glad papier waaruit de letters mooi naar voren springen. Leuk is het ridderwapen dat de auteur op de cover heeft gezet. Ook in het verhaal wordt gesproken over een ridderwapen. De hoofdstukken hebben allemaal een eigen titel en worden weergegeven in de inhoudsopgave voorin het boek. Hoewel de NUR anders aangeeft (fictie 10-12 jaar) denk ik dat het boek al geschikt is voor kinderen vanaf een jaar of 8.

Het verhaal is goed uitgewerkt en leest lekker. H.M. Bootsman heeft een prettige schrijfstijl. De precieze beschrijvingen van wat er gebeurt, zorgen ervoor dat je er middenin het verhaal zit. Goed uitgewerkte karakters. Bootsman weet de spanning mooi op te bouwen en er goed in te houden. Over paarden en paardrijden heb ik, als leek, veel opgestoken, zonder dat het saai of opdringerig werd. Gewoon leuk om te weten. Het is een verhaal over een avontuur dat draait om een oude legende die zijn uitwerking heeft in deze tijd. Spannend en mysterieus, zonder zweverig te worden, maar gewoon lekker nuchter, daar hou ik wel van. En wat heksen betreft… of die echt bestaan…? Naar mening is Ridders gezocht een leuk en lekker boek om te lezen voor jong en oud, of je nu van paarden houdt of niet. Op een speciale voor het boek gemaakte website wordt nog wat meer informatie gegeven. https://www.riddersgezocht.nl/