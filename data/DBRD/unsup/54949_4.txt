Mimi is een vrolijke meid, die niet al te zwaar met het leven omgaat. Ze is gemakkelijk in de omgang en neemt het leven zoals het komt. Als ze haar vader en zijn vriend bezoekt op het platteland van Engeland, ontmoet ze daar Cal. Liefde op het eerste gezicht zou je denken, maar nee.hun eerste ontmoeting verloopt in eerste instantie vreemd, als Mimi een arm schaap redt uit de armen van Cal. Toch is er gelijk die aantrekkingskracht voor de zachtaardige en hartelijke man, die met zijn vrouw en zoontje ook in de Cotswolds woont. Meerdere keren lopen ze elkaar mis en gaan hun levens langs elkaar heen. Tot een tragisch ongeval hun beide levens raakt.

Zij die eerder al iets van Jill Mansell hebben gelezen, weten dat haar schrijfstijl valt te omschrijving als prettig en luchtig. Ook haar verhaallijnen zijn te herkennen aan een bont palet aan personages, humor en een vleug romantiek. Niet alleen liefde speelt een rol, maar ook is er genoeg ruimte voor vriendschappen. Zo ook bij 'Ik wil met je mee'

Mimi is een heerlijk personage. Ze leeft haar leven, heeft een leuke baan, maakt makkelijk contact met anderen, is er voor haar vrienden en volgt haar hart op momenten dat het er op aankomt. Eigenlijk is er niet zoveel mis met Mimi, ze is heel steady en veilig. Met tegenslagen van het leven gaat ze vrij gemakkelijk om en is erg berustend in dat wat het leven haar brengt. Een grote verandering van haar personage maken we dan ook niet mee. Toch is ze niet passief en werkt haar kalme karakter je niet op de zenuwen. Hoewel die lijn heel dun is, heeft Mansell Mimi's personage perfect weten samen te stellen. Het is heel fijn om Mimi om je heen te hebben.

Naast Mimi leren we nog veel meer personages kennen, die samen een bont gezelschap vormen. Natuurlijk is daar Cal met zijn hartelijke vrouw en mooie dochtertje, haar vader en diens vriend, een bitse oude dame, een grofgebekte succesvolle thriller schrijver, een knappe verleider, vrolijke vriendinnen en een grappige teckel. Het is erg leuk hoe Mansell het hondje Otto een echt rolletje heeft gegeven in 'Ik wil met je mee'.

De vele personages zouden het verhaal zeker in het begin moeilijk te volgen kunnen maken en het langs elkaar heen leven van Mimi en de liefde een irritant kat en muis-spelletje, maar niets is minder waar. Het leven brengt Mimi gewoon steeds op andere sporen en dat is goed zo. Doordat Mimi als personage heel berustend is, kon ik als lezer ook geduldig wachten op wat het leven voor Mimi in petto heeft. Nergens voelde het boek langdradig. Er was door de vele zijweggetjes die Mimi bewandelde juist veel om van mee te genieten. Het maken van vriendschappen, opgenomen worden in een gemeenschap, maar ook de impact van heftige situaties. En daarmee is 'Ik wil met je mee' een heerlijk boek om je in te verliezen.

Hoewel de titel en cover niet passen bij het verhaal en ik de oorspronkelijke titel 'Maybe this time' beter vind passen, is 'Ik wil met je mee' wel een heerlijk relaxt boek. De vele fijne personages, de warmte van het dorp, de vriendschappen die worden gesmeed, de liefde, de humor en de fijne schrijfstijl van Jill Mansell zijn alle ingrediÃ«nten die 'Ik wil met je mee' tot een erg fijne feelgood roman maken.