Op 20 juni 1965 werd R.J. (Roger Jon) Ellory geboren in Birmingham, Groot-Brittannië. Zijn vader verliet hem nog voor zijn geboorte en zijn moeder stierf toen Roger pas 7 jaar was. Zijn hele jeugd en pubertijd bracht hij door op een internaat. Op zestienjarige leeftijd trok hij in bij zijn grootmoeder.
In 1987 startte hij met schrijven, waarna hij in zes jaar tijd tweeëntwintig romans bij elkaar schreef.. Maar, pas in 2003 werd zijn debuutroman Candlemot gepubliceerd. De Nederlandse vertaling, Stervensuur, volgde een jaar later. Een stil geloof in engelen werd zijn eerste grote internationale bestseller. Pas verschenen Een volmaakte vendetta.
Catherine, de dochter van de gouverneur van Louisiana, wordt ontvoerd. Een motief voor de ontvoering wordt pas duidelijk na de vondst van het gruwelijk verminkte lijk van haar lijfwacht. De ontvoerder/moordenaar maakt zich bekend. Hij is bereid zich over te geven. Hij heeft nog wel een eis: voordat hij de verblijfplaats van Catherine en zijn motieven kenbaar zal maken, wil hij zijn levensverhaal kwijt aan Ray Hartmann. Hartmann, lid van een team dat onderzoek doet naar georganiseerde misdaad, kan niets anders doen dan hiermee instemmen. Wat volgt is een fascinerend verhaal betreffende vijf decennia maffia intriges, huurmoorden en afpersingen. Ondanks zijn fascinatie voor het verhaal, blijft Hartmann zich realiseren, dat de kans dat ze Catherine Ducane levend terug zullen vinden, met het uur kleiner wordt. De ontvoerder laat zich echter niet haasten en vertelt rustig verder.
Ellory is niet van plan om het de lezer(es) gemakkelijk te maken. Een volmaakte vendetta start niet alleen erg traag, het begin is ook ronduit saai. Een niet nader omschreven dochter, van een niet nader omschreven gouverneur, wordt ontvoerd. De ontvoerder meldt zich al snel bij justitie. Hij zal de vrouw vrij laten, nadat hij zijn levensverhaal aan Ray Hartmann heeft kunnen vertellen. En vertellen doet hij! Pagina na pagina wordt de jeugd van de ontvoerder beschreven. Echt interessant of spannend is die beginperiode niet. De ellenlange volzinnen van de schrijver dragen ook niet echt bij aan een prettige leesbaarheid. Na door de eerste honderd bladzijden heen geworsteld te zijn, begint het verhaal je echter te raken. De zinnen worden (gevoelsmatig) wat korter en de hoofdpersoon begint je langzaam te intrigeren. Met de complete geschiedenis van de maffia komt het verhaal volledig op gang. Alle bekende namen uit de Amerikaanse onderwereld komen voorbij. En passant worden er ook nog een aantal mysteries (o.a. over Jimmy Hoffa en Marylin Monroe) opgelost.
De conclusie is dan ook dat Een volmaakte vendetta voor iedereen met geduld en doorzettingsvermogen een absolute aanrader is.