In het eerste hoofdstuk wordt een beeldend live-verslag van een neerstortend vliegtuig gegeven. Net echt. Totdat blijkt dat Rosalie dit gedroomd heeft. Vanaf dat moment is duidelijk dat de rode draad in het boek, en de titel suggereert dit in feite ook al, de voorspellende dromen van Rosalie zijn.

Door deze droom boekt Rosalie haar vlucht van Marrakech naar Amsterdam om. Haar man Jeroen, die niet in dergelijke dromen gelooft, vliegt wel terug. Het vliegtuig waarin hij zit stort neer. Als Rosalie een tijdje later een droom krijgt die voorspelt dat in Amsterdam een aanslag zal plaatsvinden, stapt ze naar de politie. Deze neemt haar niet serieus.

Omdat Rosalie er steeds meer van overtuigd raakt dat de aanslag binnen afzienbare tijd zal plaatsvinden, gaat ze zelf op onderzoek uit. Daardoor, en ook door haar vriendschap met een Marokkaanse restauranteigenaar, komt ze kortstondig met de politie in aanraking. En voelt ze zich opnieuw niet serieus genomen.

Door de niet ingewikkelde schrijfstijl van Simone van der Vlugt leest In mijn dromen bijzonder vlot. Op een enkel klein moment na is het boek niet echt spannend. Dat is jammer, want onderwerp leent zich daar wel voor. Helaas zijn niet alleen de dromen van Rosalie voorspellend, dat was het boek ten dele ook.

Ondanks dat, en ook ondanks het wat minder geloofwaardige eind, was het een prettig boek om te lezen. Niet groots, maar ook niet vervelend.