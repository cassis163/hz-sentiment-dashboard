Kasper is een 9-jarige jongen die naar school gaat en vrienden heeft. Hij lijkt een gewone jongen. Een jongen die het zichzelf moeilijk kan maken door heel erg te piekeren over dingen. Zo maakt hij zich bijvoorbeeld zorgen over zijn zieke broer die al een lange tijd in het ziekenhuis ligt. Maar hij piekert ook over zijn ouders, hij merkt dat ze zorgen hebben over zijn broer. En op school kan het soms ook erg lastig zijn. Want de grootste pestkop van de klas vindt Kasper de stomste jongen van de hele school. Kasper is geregeld het mikpunt van zijn gepest. Er valt genoeg te piekeren voor Kasper. En dan gebeurt er op een dag iets waardoor hij nog meer heeft om over na te denken.
Na een bezoek aan zijn zieke broer verandert Kasper plotseling in een spin. Deze spinnen ervaring vertelt hij aan zijn vrienden. Zijn vrienden willen hem graag geloven maar vinden het ook een vreemd verhaal. Binnenkort moet Kasper een rol spelen in de schoolmusical, en het zou een ramp zijn als Kasper daar weer zou veranderen in een spin. De vrienden van Kasper blijken echte vrienden te zijn, ze besluiten om Kasper in de gaten te gaan houden. Samen bedenken ze een plan om er achter te komen wat er met Kasper aan de hand is.

Het boek is geweldig geschreven door Sam Copeland. De schrijver heeft een prettige schrijfstijl waardoor het een fijn boek is om voor te lezen vanaf 7 jaar. Zelflezen is goed te doen vanaf 8/9 jaar. Het boek bevat 261 bladzijden, wat voor sommige kinderen best even een ‘schrik’ kan zijn. Maar doordat het boek prettig leest, verschillende lettertypes en groottes heeft, valt het uiteindelijk met de dikte best mee. Moeilijke woorden en grapjes worden uitgelegd door middel van voetnoten. En dat is soms wel handig en leerzaam voor de jongere lezers. Ook de voetnoten zorgen voor een glimlach. De prachtige illustraties van Sarah Horne passen heel goed bij het verhaal. Er zit enorm veel humor in dit boek wat kinderen en volwassenen zal aanspreken. De poepgrappen en wc humor worden meestal goed ontvangen bij kinderen. Wat hebben we gelachen. Leuke humor en ook weer niet te. En ondertussen bleven we maar wachten op de kip…

Naast de humor en spanning zit er ook een mooie serieuze kant aan het verhaal. In dit verhaal wordt je meegenomen in de moeiten die Kasper heeft rondom zijn angsten. Bang zijn is een herkenbaar iets voor kinderen. Maar tegelijkertijd is het ook een moeilijk onderwerp. Dit boek kan je helpen om dit thema met kinderen te bespreken. Ook het thema vriendschap komt er in voor. De vrienden van Kasper laten zien waar vrienden voorstaan. Zijn vrienden helpen en steunen hem. Hij staat er niet alleen voor!