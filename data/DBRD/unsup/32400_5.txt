In De rug van een hand vertellen alle gedichten samen een prachtig, maar bij vlagen droevig verhaal. Een verhaal over de liefde. Violante Juarez Oliveira schrijft over de liefdes die ze heeft meegemaakt. Zoals op de achterflap te lezen staat: "Ik begrijp dat niet, het verlangen van mensen om hun 'ware' liefde te ontmoeten, om in heel hun leven maar één iemand lief te hebben. Ik heb er geen oordeel over, maar ik begrijp het niet. Voor mij waren al mijn liefdes waar, ik had geen van hen willen missen. Allemaal hebben ze een wereld voor me geopend. Daarover gaat dit boek."
De gedichten van Violante Juarez Oliveira zijn veelal kort. Soms slechts drie regels. Juist die compacte stijl spreekt mij aan. De eenvoudig lijkende dichtregels en de korte gedichtjes zijn zo treffend. En weten enorm veel emotie over te brengen.
Er was geen kreukelzone
tussen ons alleen
de volle impact
Het verhaal doorheen de gedichten voelt zo persoonlijk. Ik heb bovendien nog niet eerder meegemaakt in een dichtbundel dat alle verzen samen een verhaal lijken te vertellen. Toch is dat het geval in De rug van een hand.
Ze was de bergen
voor me
en de dalen
Ondanks de vele persoonlijke aspecten in het boekje, voelen de gedichten heel herkenbaar. Oliveira beschrijft de liefde op een heel toegankelijke manier. Bovendien heeft ze niet alleen aandacht voor de mooie momenten, maar ook de mindere. Gebroken harten, verveling, teleurstelling en verdriet krijgen een plaatsje in De rug van een hand.
Ook de vormgeving van het boekje is erg mooi, evenals de niet-chronologische vertelstructuur. Ik heb mijn exemplaar van De rug van een hand vol post-its geplakt bij de vele prachtige quotes. Ik weet zeker dat dit kleinood nog vaak open zal slaan.
Zo simpel is het
is het altijd
je weet het
in een oogopslag

of twee
als je heel even
niet hebt opgelet
Een poëtisch pareltje van de hand van Violante Juarez Oliveira. ★★★★★
Deze recensie verscheen ook op Boekvinder.be.