Ben jij ook een walslurp? Dan zul je je borst nat kunnen maken; de meest raadselachtige woorden komen voorbij. Het is niet zo dat je het verhaal daardoor moeilijker kunt volgen, maar je leert een heleboel!
Ken jij de betekenis van een grietje, een korvijnagel, een tagrijnzaak en wat al niet meer?
We gebruiken vaak uitdrukkingen en gezegden die aan de zeemanstaal en het zeemansleven zijn ontleend. In een van de verhalen in deze bundel wordt dat benadrukt met voorbeelden. 'De zeeman van voorheen heeft een rijke erfenis is de Nederlandse taal achtergelaten.'

Varen is mijn wereld is een mooie verhalenbundel om zo nu en dan een verhaal uit te lezen. Ze variëren behoorlijk in genre. Zo leest het ene verhaal als een sprookje, terwijl een ander verhaal een mini-thriller van slechts twee bladzijden. Maar ook een griezelig verhaal en een spannend avonturenverhaal van bijna dertig bladzijden dat heerlijk leest door de prettige schrijfstijl met fijn korte zinnen zullen je laten genieten van deze bundel. Een mooie afwisseling!

Tussen de verhalen in zie je steeds een andere afbeelding van een kompas. De bundel is geïllustreerd met mooie afbeeldingen. Dat zijn soms foto's in zwart-wit maar meestal prachtige tekeningen die helemaal bij het verhaal passen.
Een frisse, sprekende cover met foto's van schepen, havens en zee-zichten.
Deze bundel werd heel toepasselijk vrijdag 18 maart 2016 gepresenteerd op de Hiswa in Amsterdam.

Varen is mijn wereld ligt in de buurt om zo nu en dan op te pakken en een verhaal uit te lezen.