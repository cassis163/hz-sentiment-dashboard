Esther Vermeulen studeerde economie aan de HES in Rotterdam, heeft een gezin en werkt parttime bij een IT-bedrijf. De boeken in de serie Bureau MaRit spelen zich deels af in haar geboorteplaats Rotterdam en omgeving.

Een fatale vergissing is het vijfde deel in de Bureau MaRit reeks. Het is leuk de eerdere delen gelezen te hebben, maar daar de zaak op zichzelf staat is het niet noodzakelijk. Vermeulen grijpt ook af en toe terug naar het verleden waardoor de karakters voldoende uitgediept worden. Voor meer diepgang van de personages is het wel raadzaam de eerdere delen lezen.

Marit Johansen is inmiddels al ruim twee jaar de trotse eigenaar van detectivebureau MaRit, waarbij ze assistentie kreeg van haar broer James. Maar James heeft zich teruggetrokken, tot grote spijt van Marit. Maar gelukkig is daar Jack, haar collega privédetective die wel tijd over heeft. Ze besluiten de handen ineen te slaan al heeft Marit wel zo haar twijfels of Jack zakelijk en privé gescheiden kan houden daar ze inmiddels samen al een aantal romantische ontmoetingen achter de rug hebben. Marit is nog niet zeker van haar gevoelens want ze heeft nog een zwak voor haar ex Dix die bij de recherche Rotterdam Rijnmond werkt. De eerste zaak die Marit en Jack samen moeten oplossen is nogal een vreemde zaak. Benno Mus, de man die hun heeft ingeschakeld heeft het gevoel dat hij gevolgd wordt. Vooral als hij ’s avonds een rondje wandelt met zijn hondje. Maar verder wil de man niets zeggen. Een beetje saaie zaak, totdat Dix een zaak onder handen krijgt die verband lijkt te houden met hun onderzoek.

Het boek omvat twee verhaallijnen en in de tweede verhaallijn wordt al snel duidelijk dat we hier te maken hebben met een zeer beladen thema. Door deze verhaallijn zijn er al snel vermoedens dat er een verband is met Benno Mus. Maar toch weet de auteur alles zo te omzeilen dat het lange tijd duurt voordat de verbanden zijn gelegd en duidelijk wordt hoe alles in elkaar zit. En is alles duidelijk dan voel je zelfs een beetje sympathie voor de daders. Want het is o zo begrijpelijk en in te voelen waarom...

Esther Vermeulen schrijft met een vlotte pen, maar toch bemerkte ik dat het verhaal af en toe zijn vaart verloor, wat ook een beetje ten koste ging van de spanning. Het is vooral het beladen thema dat de interesse heeft en wat dit verhaal inhoud geeft. Gelukkig weet de auteur het allemaal niet te zwaar te maken door met regelmaat wat humor in het verhaal te verweven. De romantiek ligt iets meer dan anders op de achtergrond maar er is wel een onverwachte situatie waardoor het voor Marit duidelijk wordt naar wie haar hart echt uitgaat. Misschien een verrassing maar misschien ook wel niet.

Een fatale vergissing is een detectiveroman met een thema dat het verhaal inhoudelijk veel diepgang geeft. De lichte spanning maakt dit boek bij uitstek geschikt om even heerlijk tussendoor te lezen al kan het thema een nare nasmaak meegeven.
3,5*
Deze recensie is eerder gepubliceerd op VrouwenThrillers.nl