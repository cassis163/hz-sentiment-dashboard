De vrouw op de foto is het eerste boek van Leif Davidsen, dat in het Nederlands is vertaald en in 2000 is uitgebracht. Sindsdien zijn nog vier boeken van hem in het Nederlands uitgebracht.

Peter Lime is een paparazzo, een succesvol fotograaf voor de sensatiepers. Hij heeft al veel foto s gemaakt van beroemde mensen en leden van het koningshuis, zoals Lady Di. Deze foto s kon hij heel goed verkopen. Samen met twee vrienden, Oscar en Gloria, een juriste, heeft hij een bedrijf. Inmiddels zijn ze rijk geworden met alle hits. Lime is Deens, maar woont al jaren in Madrid, waar hij getrouwd is en een dochtertje heeft. Aan de Costa Brava maakt hij een compromitterende foto van een minister. Dan gebeuren er allemaal dingen in zijn leven, die hij niet voorzien had. Hij wordt achtervolgd door zijn collega, die nu een foto van hem willen maken. Nu is Lime geen jager meer, maar een prooi. Hij belandt in de gevangenis en terwijl hij daar zit komen zijn vrouw en dochtertje om bij een brand van hun appartement. Hij denkt, dat het aan die foto van de minister ligt, maar dan schiet hem een andere foto te binnen, die een geheim agente van Denemarken, Clara Hoffmann, hem pas geleden heeft laten zien. Die had hij jaren geleden gemaakt in een commune waar hij toen zat.

Na zijn vrijlating gaat naar hun zomerhuis in San Sebastian, waar hij wordt overvallen en ook bijna het leven laat. Gelukkig zijn er een paar mensen, die hem helpen. Hij gaat zelf op onderzoek uit en ontdekt politieke intriges met de ETA, de IRA en de Stasi.In Denemarken aangekomen, helpt Clara hem met oude dossiers. Lime gaat ook naar Berlijn om daar zijn dossier van de Stasi te lezen. Daar komt hij achter het motief van de aanslag op zijn gezin. De sporen leiden tot Lime's radicale verleden en de rol, die iemand in zijn directe omgeving speelt. In Moskou komt het tot een gewelddadige ontknoping.

Leif Davidsen (Denemarken, 1950) is een Deens schrijver en studeerde in de Verenigde Staten. In de jaren tachtig en negentig werkte hij als journalist en correspondent in Moskou voor de Deense radio en tv. De vrouw op de foto werd uitgeroepen tot de beste Scandinavische thriller van 1999.

De vrouw op de foto is een spannende politieke thriller. Leif Davidsen heeft de geschiedenis er mooi doorheen geschreven. Hij maakt ook mooie beschrijvingen van het Spaanse land. Het boek voert de lezer naar Spanje in de roerige periode na de dood van Franco, de val van de Muur, de praktijken van Stasi, KGB, IRA en ETA, en het nieuwe Rusland van de jaren negentig.

Op een gegeven moment gaat Lime met Clara Hoffmann naar een café, waar ooit Hemingway nog geschreven heeft tijdens de Spaanse burgeroorlog. Het was zijn stamcafé. Zie Cervecería Alemana aan de Plaza Ana http://madrid.salir.com/cerveceria_alemana Het blijkt, dat Leif Davidsen ook een boek over Hemingway heeft geschreven, vandaar. Ikzelf heb de verhalen van Michael Palin gevolgd over Hemingway, dus dat vond ik wel een interessant detail.

De vrouw op de foto vind ik een spannende politieke thriller, die je ook inzicht geeft in een aantal aspecten van de geschiedenis van Spanje. Volgens Wikipedia zijn zijn thrillers fictie, maar liggen vaak dicht tegen de politieke werkelijkheid aan: voor mij vijf sterren waard. Ik ga vast meer van deze schrijver lezen. Zijn schrijfstijl bevalt mij wel.