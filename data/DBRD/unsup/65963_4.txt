Als je het boek oppakt zie je meteen over wie het gaat en zie je in zijn ogen iets van een eenzaamheid in de nog jonge Elvis. Ook de foto op de achterkant is ook heel erg mooi. Je ziet dat hij zin in het optreden heeft.
Zoals beschreven in de beschrijving, leest het boek inderdaad als een roman, met als enig verschil dat je de afloop al weet.
Het boek is op een vlotte, aangrijpende manier geschreven. Het verhaal is goed opgebouwd, het is op een chronologische manier geschreven waardoor je niet hoeft te bedenken over welke tijd het dan weer gaat. Elk hoofdstuk heeft een titel die alles zegt over het hoofdstuk.
Je kan merken dat de auteur veel werk aan het boek heeft besteed, dat hij veel heeft opgezocht, de roddels niet heeft meegenomen, waardoor je weet dat het allemaal waargebeurd is. Soms kan je je twijfels hebben zoals bij een verhaal van Elvis en een president, omdat het bijna te ongeloofwaardig klinkt om waar te zijn, maar de foto die daarbij hoort, bewijst dat het wel echt waar moet zijn. Meer zeg ik niet, dat mag je zelf gaan lezen.
Het is fijn dat de auteur niet alleen de mooie kanten van Elvis heeft benoemd, maar ook de mindere, ook al zal niet iedereen dat even leuk vinden. Dat hij Elvis heeft beschreven zoals hij was en hoe zijn leven was. Hoe Elvis dacht over de dingen die hij deed en hoe hij voor anderen was.
Na het lezen van het boek kan je je alleen maar afvragen of Elvis met een andere manager misschien beter af was geweest, of hij dan nog langer, misschien nu nog wel, geleefd zou hebben. Of hij dan wel zijn echte dromen waar gemaakt zou kunnen hebben. Voor de duidelijkheid, ik schuif Parker niet het overlijden van Elvis in de schoenen, hooguit dat hij beter had moeten luisteren naar Elvis en zijn vader en hem meer rust had moeten gunnen.
Wat het boek compleet maakt, naast de foto's, is dat je achteraan in het boek kan lezen hoe het bepaalde mensen die belangrijk waren voor Elvis, is vergaan.
Minpuntje is dat de noten achterin staan in plaats van onderaan de behorende bladzijde.
Kortom, dit is een boek die elke Elvis-fan gelezen zou moeten hebben.