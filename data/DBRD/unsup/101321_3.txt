De Ier Black Benjamin Black is het pseudoniem van John Banville, de schrijver van onder andere De Zee, winnaar van de Man Booker prijs. Naast hoogstaande literatuur schrijft Banville onder zijn pseudoniem ook andere, lichtere genres, zoals de literaire thrillers met als hoofdpersoon Quirke. Alleraardigste boeken zijn het en ook Praagse Nachten is een aangenaam smeuïg en soms humoristisch hapje tussendoor. De schrijver heeft natuurlijk een geweldige pen. Al lijkt het soms ook wel ietwat routineus en te nonchalant.

Het verhaal leest dus vlot en is boeiend. Wat een vuigheid aan het Praagse hof van de vreemde keizer Rudolf. Rondom de keizer is een ware machtsstrijd gaande waartussen de hoofdpersoon Christiaan Stern terechtkomt. Moord, doodslag, verraad, alles wat God verboden is, is business as usual in Praag. Er cirkelt om de als Messias binnengehaalde Stern, een bijzonder onaangenaam gezelschap van corrupte minsters en kamerheren. En niet te vergeten vooral de wellustige (overrijpe) maîtresse van de keizer waar jongeman Stern danig van onder de indruk is.

Het boek schept hoge verwachtingen, maar maakt het toch niet helemaal waar. Het einde komt abrupt en is niet helemaal bevredigend. Maar waarom geklaagd, intussen heb je meer dan driehonderd pagina`s toch stiekem genoten van deze guilty pleasure.
Aan het einde van het boek, blijkt trouwens nog dat veel personen uit het verhaal echt hebben geleefd.