Peter Terrin heeft de teugels alweer stevig in handen en begeleidt ons doorheen een vertelling waarin de spanning tussen fictie en realiteit centraal staat. De aantrekkelijke lichtheid van het mondaine Monte Carlo op de berg contrasteert bijzonder fel met het aardse, sobere bestaan in een Engels dorpje. Jack Preston probeert die berg te beklimmen om de held te worden die hij mag en vooral moet zijn.
'Monte Carlo' is een krachtig en scherp verhaal over verbeelding, toeval, geloof, begeerte, obsessie en bikkelharde ontnuchtering, geschetst binnen de context van de turbulente tijd van eind jaren '60.