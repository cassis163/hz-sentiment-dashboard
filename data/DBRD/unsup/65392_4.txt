Recensie gebaseerd op de originele versie ‘Den blå digters kone’.

In Theils thrillerdebuut ‘Fatale oversteek’ leerden we Nora Sand kennen. Zij is journaliste en werkt in Londen in opdracht van het Deense blad Globalt. Ook in ‘Als sneeuw voor de zon’ neemt de auteur ons afwisselend mee naar Londen en Kopenhagen. Ze heeft zelf ervaring als journaliste en werkte jarenlang in de Britse hoofdstad.

De Iraanse dichter Manash Ishmail moet vluchten uit zijn land. Samen met zijn vrouw Amina wil hij zijn heil zoeken in Groot-Brittannië, helaas raken ze elkaar kwijt. Manash belandt in een asielcentrum in Kopenhagen, Amina zou in Londen beland zijn, maar sindsdien ontbreekt elk spoor van haar. Manash doet een beroep op journaliste Nora. Kan zij uitzoeken wat er met Amina gebeurd is?

De zoektocht brengt hallucinerende toestanden aan het licht. Amina zou niet de enige jonge vrouw zijn die verdwenen is. Wanneer Nora bij het speuren steeds weer op een aantal firma’s stuit, die lijken samen te werken en op het grote geld af te stevenen, is ze op een bepaald moment haar leven niet meer zeker. Het wordt spannend, echt spannend. Wordt Amina levend gevonden? Worden de boosdoeners gestraft?

De lezer krijgt niet alleen een boeiende zaak gepresenteerd, we ontdekken ook hoe het met het liefdesleven van de kickboksende Nora gesteld is. Helaas loopt dat nog steeds niet op wieltjes, zo komt onder andere de ex van vriendje Andreas haar prille liefdesgeluk verstoren. Gelukkig zijn er vrienden en een broer die steeds voor Nora klaarstaan.

De personages zijn goed uitgewerkt, je hebt als lezer een duidelijk beeld van hen. Je kunt je concentreren op de plot, een plot die goed in elkaar steekt en tot een geloofwaardige ontknoping leidt. Theils schrijft erg toegankelijk, duidelijk en eenvoudig. ‘Als sneeuw voor de zon’ is een boek dat veel lezers zal weten te bekoren.