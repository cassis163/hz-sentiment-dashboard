In de nacht van 22 op 23 september 2009 vond hij daadwerkelijk plaats: een spectaculaire kraak op een gelddepot in hartje Stockholm, waarbij de daders kwamen en gingen per helikopter. GÃªnant genoeg bleek een zee van toegestroomde agenten niet in staat de roof tegen te houden. De Zweedse auteur en journalist Jonas Bonnier (1963) bewerkte de gebeurtenissen tot de thriller Helicopter Heist. Een boek waarin zowel de auteur als de journalist zich doet gelden. De journalist zocht uit hoe het zover is gekomen, wat de daders heeft bewogen en waarom de politie niet daadkrachtiger wist op te treden. De auteur bedacht een verrassend plot rondom de spoorloos verdwenen buit, waarbij de lezer vakkundig op het verkeerde been wordt gezet.  

Jonas Bonnier is een telg uit de Zweedse uitgeversfamilie Bonnier, die tegenwoordig een internationaal multimediaconcern beheert. Van 2008 tot 2014 was hij ook CEO en directeur van dit bedrijf. Zeven boeken die hij eerder schreef zijn de rest van de wereld niettemin ontgaan. The Helicopter Heist, welke hij in het Engels schreef, is echter een internationale bestseller en staat op de rol voor een Netflix-verfilming. De Nederlandse vertaling is van Nathaly Schrijnder.  

Hoofdpersonen zijn de voormalige beroepscriminelen Sami Farhan en Michel Maloof die allebei hebben besloten voortaan op het rechte pad te blijven. Wanneer ze van geldteller Alexandra interessante informatie krijgen over het grootste gelddepot van Zweden, leidt dat in eerste instantie dan ook vooral tot wat gefantaseer. In het echte leven lopen de zaken echter niet als bedoeld en de mogelijke overval komt alsnog serieus op de agenda. De planning ervan wordt concreter en er raken steeds meer andere mensen bij betrokken, met name de handige techneut Niklas Nordgren en de regelneef Zoran Petrovic. Of al die mensen ook te vertrouwen zijn, is echter maar de vraag.  

Ondertussen maken we ook kennis met Caroline Thurn, hoofdinspecteur van de nationale politie. Zij en haar partner Berggren worden op de zaak gezet wanneer er al in een vroeg stadium informatie over de op handen zijnde kraak beschikbaar komt. Caroline heeft de vaardigheden, stijfkoppigheid en bevlogenheid die je van een toprechercheur mag verwachten, maar helaas loopt ze bij haar verwoede pogingen de geldroof te voorkomen tegen heel wat muurtjes op.   Bonnier neemt de tijd om de achtergronden van de overval goed uit te spitten. Hij wil weten wie de daders waren, wat voor soort leven ze hadden, wat hun motieven waren en hoe ze op een punt zijn geraakt dat ze daadwerkelijk in die helikopter zijn gestapt. Tegelijkertijd wil hij, zoals veel Zweden waarschijnlijk, weten waarom de politie geen vuist kon maken terwijl ze al vroeg belangrijke informatie hadden. Daartoe probeert hij de gang van zaken aan de kant van de wet te reconstrueren.  

De moeite om al deze achtergrondinformatie boven tafel te krijgen was niet tevergeefs. De auteur weet een helder en volledig beeld te schetsen van hoe het allemaal zo gekomen is en dringt diep door in de geest van de daders. Tevens geeft hij een inzichtelijk en interessant kijkje in de criminele keuken, alsook in de zo moeizaam verlopende wetshandhaving. Wel leiden de vele uitwijdingen ook tot traagheid, zeker in het begin van het boek.  

Wie daar echter wat geduld voor kan opbrengen, wordt rijkelijk beloond. De beschrijving van de overval zelf is verrassend spannend voor eentje waarvan je de afloop al grotendeels kent. En dan volgt er ook nog een ontknoping die je niet aan zag komen.  

Desondanks blijft het een thriller met een ongebruikelijk realistische ondertoon. Nadat de geldroof was gepleegd, vergeleken media over de hele wereld deze met overvallen uit Hollywood-films in plaats van met waargebeurde equivalenten. Daar stapt Jonas Bonnier echter bewust van weg. Uiteindelijk is zijn boek toch iets anders dan een filmfantasie en hoeft de lezer geen strak actieverhaal te verwachten. Helicopter Heist is vooral een intelligent misdaadverhaal dat op originele wijze realiteit en fantasie vermengt en geleidelijk aan steeds spannender wordt.