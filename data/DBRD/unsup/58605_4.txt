Via de groep Kinderboeken op Facebook won ik dit mooie boek Schimmenschuw van Johanna Lime. Dit is een pseudoniem van schrijversduo Marjo Heijkoop en Dinie Boudestein. Zij bedachten Johanna Lime in november 2011 in Sliedrecht. Lime is de Engelse term voor de gezamenlijke familienaam van moeders kant: Kalkman. En de zus van Dinie heette Johanna. Zij heeft de vriendinnen het plezier in taal bijgebracht. Van kinds af aan schrijven ze samen al verhalen in de vorm van dagboeken van hun personages. Omdat ze beiden gek zijn op fantasy en science fiction, bedachten ze hun eigen wereld. En de dagboeken dienden als basis voor hun nieuwe project.
Schimmenschuw is ingezonden voor een manuscriptenwedstrijd in 2012. Het is een op zichzelf staand verhaal, maar kan gelezen worden als voorloper van hun nieuw te verschijnen trilogie De vergeten vloek.
De prachtige omslag is van Marijke van Leeuwen, bureauredacteur OR bij Rendement Uitgeverij.

We leren Kamilia Arras kennen. Ze woont met haar oma in Tulle op Laskoro, nadat haar moeder overleed toen zij drie jaar was. Haar vader heeft zij nooiit gekend. Haar moeder was een medicijnvrouw, die voor kwakzalver werd uitgemaakt. Kamilia bezit voorspellende gaven (zij vindt zelf dat ze maar wat fantaseert) en als ze voor waarzegster speelt als circus Droam weer in de stad is, verdwijnt ze door een tijdpoort naar een ver verleden op de zusterplaneet Chyndyro. Om weer naar huis te kunnen, vertellen de Avatars haar dat ze op reis moet door de zeven dynastieÃ«n om daar steeds een deel van de zevenpuntige ster te zoeken. Deze ster ontsluit de tijdpoort om weer thuis te komen.

Kamilia is verlegen en vindt zichzelf lang niet zo adrem als haar beste vriendin Fidelity. Die weet wat ze wil en vraagt daar gewoon om. Als ze op Chyndyro terecht komt en op reis gaat, wordt zij door haar reisgenoten gezien als de leider. Ze moet nu beslissingen nemen voor de groep. Naarmate je verder komt in het verhaal, zie je dat Kamilia groeit in haar rol als leider en meer zelfvertrouwen krijgt. Ze merkt dat ze meer haar mond durft open te doen en ook haar steentje bijdraagt. Ook haar reisgenoten worden erg mooi beschreven en hebben zo hun eigen rol en taak in het verhaal. Geen van hen is alleen opvulling. In elke dynastie leert Kamilia van de mensen en hun Avatars meer over haar gaven en waarom ze via de tijdpoort op Chyndyro is beland.
Chyndyro is zeer goed uitgedacht. Iedere dynastie heeft zijn eigen Avatars (altijd een mannelijke en een vrouwelijke), gebruiken, wetten, huiskleuren en (magische) vaardigheden. Verwacht geen ellenlange omschrijvingen. De sfeer wordt kort en bondig, maar zeer sprekend, neergezet. Het bijzondere aan deze wereld is dat het zo onze wereld zou kunnen zijn, maar dan net even anders. Dat maakt dat je je goed kunt inleven in hoe het daar is en wat de reisgenoten meemaken. En natuurlijk ontbreken de tovenaars en draken niet. Halverwege lezen we ook wat de titel Schimmenschuw betekent. Johanna Lime heeft een heerlijke fantasywereld bedacht met alle elementen die je erin verwacht. Wie nog meer over Chyndyro wil lezen, kan verder met het eerste deel van de trilogie De vergeten vloek, Sluimerend vuur.