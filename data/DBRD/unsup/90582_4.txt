Doordat hun huis werd afgebrand, waarbij ze alles kwijtraakten, wonen de zusjes Charlie (Charlotte) en Sam (Samantha) nu met hun vader Rusty, advocaat, en hun moeder Gamma in een aftandse boerderij. Rusty, een nogal omstreden persoon, is verdediger van vermeende verkrachters en moordenaars en als hij iemand vrij weet te spreken is lang niet iedereen in de omgeving daar blij mee. Zo raakten ze hun huis kwijt en het leidde tot die gruwelijke dag waarop Charlie en Sam hun moeder kwijtraakten….
Nu, 28 jaar later, is “goede dochter” Charlie ook advocaat en woont ze nog steeds in de omgeving waar ze opgroeide. Als er een dodelijke aanslag gepleegd wordt op een school en Charlie erbij betrokken raakt, rakelt het voor haar herinneringen op die ze diep heeft geprobeerd weg te stoppen. Ze kan niet anders dan de confrontatie met het gruwelijke verleden aangaan en de waarheid eindelijk naar boven zien te krijgen…
Je zit meteen in het verhaal, want het boek begint met die gruwelijke gebeurtenis van 28 jaar geleden, door de ogen van Sam. En je wil verder, want je vraagt je af: leeft Sam nog wel? Dan kom je in het heden, waar Charlie betrokken raakt bij de schietpartij, ook al zo’n aangrijpende gebeurtenis. Je komt erachter dat haar leven een zooitje is, dat het verleden nog altijd een grote rol speelt, je leest de gebeurtenissen van dé dag ook nog eens door haar ogen en je raakt compleet verstrengeld in het verhaal. Wie, wat, waar, waarom? Wat is er allemaal gaande? Wat is er allemaal echt gebeurd?
Het verhaal voelt als een soort “Pandora’s Box”, als eenmaal die doos waarin alles uit het verleden verstopt zit geopend wordt… Pfff!!! Wat een briljant verhaal heeft Karin Slaughter weer geschreven! Wat een twists! Wat een gruwelijkheden… Zo aangrijpend en meeslepend.
Ik vond het verhaal steeds sterker worden naarmate het vorderde. Echt weer een fantastische psychologische thriller van de Queen of Crime!