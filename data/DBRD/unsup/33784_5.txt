Krachtdieren – Petra Stam

Flaptekst: Dieren staan dicht bij ons, verrijken ons leven, leren ons waardevolle lessen over trouw zijn aan je eigen natuur. Krachtdieren zijn spirituele gidsen, geestelijke helpers die hun wijsheid met ons delen. Ieder mens heeft in zijn leven een of twee krachtdieren die resoneren met zijn zielenergie. Ook kun je tijdelijk een krachtdier hebben, bijvoorbeeld in een moeilijke periode in je leven. Als je jouw krachtdieren kent en je ermee verbindt, begrijp je jezelf beter, herken je jouw positieve eigenschappen en valkuilen, weet je welke energie jou kan begeleiden en helen als je uit balans bent. Als je de krachtdieren van de mensen in je omgeving kent, kun je meer begrip en respect voor elkaar hebben.

Citaat: ‘Ik hoop dat dit boek bijdraagt aan een groter respect voor alle leven in hun fysieke en onstoffelijke vorm. Zowel kinderen als dieren leren ons over onvoorwaardelijke liefde …’

Onlangs kreeg ik dit boek aangeboden om te lezen en te recenseren. In eerste instantie vroeg ik me af wat ik moest met een dergelijk boek. De mythologische verhalen rond elk van de 66 dieren die in het boek besproken worden spraken mij wel meteen aan. Maar stilaan raakte ik steeds meer geboeid door wat Krachtdieren mij verder nog te bieden had.

Elk hoofdstuk dat één dier behandeld is onderverdeeld in meerdere onderdelen: informatie over het fysieke dier en zijn habitat, mythen waarin het dier voorkomt, de sterrenformaties waarin het dier te herkennen is, veel mooie illustraties – en dan het belangrijkste: hoe het dier waar jij voeling mee hebt, zowel positief als negatief, jouw krachtdier kan zijn en waarvan je iets kan leren over jezelf en over jouw schaduwkanten.

Toen ik op gevoel het dier uitkoos waar ik veel sympathie voor voel en ook het dier dat mij intuïtief antipathiek voorkwam en ik bijhorende tekst ging lezen viel mijn mond open van verbazing: zo veel herkenning. Ook de adviezen en valkuilen die de hoofdstukken afsluiten zetten mij behoorlijk aan het denken.
Om er zeker van te zijn dat dit niet allemaal toevallig was heb ik ook een paar mensen uit mijn omgeving hun dieren laten kiezen, met dezelfde verbazing en herkenning als resultaat.

Toen ik bovendien ook nog – op het moment dat ik over een levensvraag zat te tobben - er een paar uur later een derde dier [fysiek] op nogal onverwachte wijze op mijn pad kwam en ik de betekenis van dát dier ging lezen - omdat ik meende dat dit geen toeval kon zijn - had ik meteen ook de raadgeving die ik juist op dat moment nodig had om vooruit te kunnen.

Mijn besluit: Krachtdieren is een boek waar ik écht iets mee kan. Zowel omwille van de vele wetenswaardigheden op fysiek, mythologisch en astronomisch niveau als omwille van de psychologische diepgang. Ik zal het vast nog dikwijls raadplegen.

Petra Stam (1968) heeft zich altijd aangetrokken gevoeld tot spiritualiteit, symboliek en mythologie. Tijdens haar werk als maatschappelijk werkster volgde ze een opleiding tot klassiek homeopaat en startte haar eigen praktijk in 2001.

Krachtdieren verscheen in 2017
Uitgeverij: A3 boeken
ISBN - 9789491557354