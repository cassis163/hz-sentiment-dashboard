De cover ziet er al veelbelovend uit. Een groot blauw oog van een roofdier, zou ik zeggen. En na het boek gelezen te hebben klopt de cover helemaal. In het begin kon ik de cover niet plaatsen, maar de cover is echt perfect voor het tweede deel van dit verhaal.

Het verhaal begint heel rustig. Evy is naar Engeland verhuist omdat er iets gebeurd is, waardoor ze weg wilde uit Nederland. Ze leeft een uitbundig leven met veel stappen en heeft een goede band met haar huisgenootje Lily-Rose. Zij is ook diegene die haar steunt als ze haar baantje verliest in de horeca, omdat ze regelmatig te laat komt.

Lily-Rose zorgt via haar contact met de rijke en excentrieke regisseur Martin Dumont, dat Evy weer een baantje krijgt. Evy tekent snel een contract. En blijkbaar mag ze zelf weten wanneer ze komt werken en hoe laat. Dit klinkt te mooi om waar te zijn... Is het dat ook?

Het verhaal begint als een young adult en ik had het gevoel alsof ik het verhaal ging lezen van een gezellig studentenleven. Echter dat verandert eigenlijk al op het moment dat Evy haar baantje krijgt op het luxe plezierjacht.

Het boek is opgedeeld in 2 delen, de proloog niet meetellend. het eerste deel heet donker, het tweede deel heet licht. Bij beiden delen staat een toepasselijke Engelse quote van Alan Moore.

In het eerste deel leer je de personen goed kennen, en krijg je een idee met wie Evy een band heeft en met wie niet. Doordat het verhaal vanuit Evy verteld wordt, had ik de grootste klik met haar. Aan het eind van deel één voel je dat er iets niet klopt, echter dat deel 2 zo gigantisch spannend werd, had ik absoluut niet verwacht. Ik kon het boek echt niet wegleggen en moest gewoon doorlezen. Iedere keer afvragend of het wel goed zou komen. Aan het eind kreeg het verhaal nog een leuke twist, waardoor je verbaasd verder leest, terwijl je dacht dat je alles wel gehad had. Wat een meesterlijk uitgedacht verhaal.

Het boek Prooi verschijnt pas in juni, maar ik was een van de gelukkigen die een vooruitleesexemplaar mocht lezen. En ik kan je alleen maar aanraden... "Ga het boek kopen, zodra het verschijnt." Dit is echt een boek voor een thrillerliefhebber.