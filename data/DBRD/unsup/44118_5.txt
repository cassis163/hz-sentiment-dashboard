Recensie over “Dansen in de hemel” van Michael Pilarczyk

Dit boek stond al vanaf de winter op mijn nogtelezen- lijst. Ik hoorde er voor het eerst iets over in een radio- programma en ik dacht toen: “Hé, die stem ken ik!” Ik heb de titel onthouden en toen kwam ik hem plotseling overal tegen, op Facebook. Ik wist eigenlijk niet wat ik van die hype moest denken. Michael Pilarczyk promootte zijn boek goed op de diverse media, daar zouden andere schrijvers een voorbeeld aan kunnen nemen. Ook kreeg ik persoonlijk een berichtje terug. Toch bleef het boek op mijn lijst staan i.p.v. het aan te schaffen. Ach, ik zat niet om boeken verlegen, ik heb er nog honderden liggen. Een boek moet míj roepen: “Lees me!” en dat gebeurde op een gegeven moment. Ik begon ’s avonds te lezen en dacht, dat ik het boek zo uit zou hebben, want ik was al snel halverwege. Toch duurde het nog een ochtend erbij eer ik hem uit had. Dus niet in één ruk, maar ik vind het toch een aanrader. Ik zal vertellen waarom.

Michael Pilarczyk had NLP gedaan en wilde een boek schrijven over keuzes maken in je leven. Daar ben ik al mijn hele leven over na aan het denken. Hij wilde geen handleiding hoe te leven, maar een roman schrijven, waaruit bepaalde bevindingen intrinsiek blijken uit het verhaal. Het is een roman geworden met diverse levenslessen erin verweven.

Mishka Kamadev is de hoofdpersoon van het verhaal en hij vertelt over zijn leven en zijn grote liefde. Al van jongs af aan heeft hij bepaalde lessen van zijn grootouders geleerd. Hij wil zijn dromen waarmaken en daar slaagt hij ook in. Hij krijgt roem en rijkdom, passie en liefde, maar raakt ook alles weer kwijt door zijn naïviteit. Hij zoekt vergetelheid in drank en pillen om de werkelijkheid te ontvluchten, maar de ziekte van Lisa drukt hem hard met zijn neus op de feiten. Liefde is eigenlijk het allerbelangrijkst. Dan heeft hij bijna alles overleefd en dan komt er nog een beproeving: zijn jeugdliefde komt met een mededeling, waar hij helemaal nog niet klaar voor is: zij is zwanger. Zou zijn leven anders gelopen zijn als hij andere keuzes zou hebben gemaakt?

Het eerste gedeelte van het verhaal is meeslepend en ontroerend. Daarin lees je over Lisa en hoe Mishka haar tegen gekomen is. Hij vertelt over Lotte, zijn jeugdvriendin. Het gedeelte waarin verteld wordt over zijn zakendeals en alle pracht en praal, was niet aan mij besteed. Ik heb het boek toen ook weggelegd. De volgende dag ben ik toch weer verder gaan lezen. En gelukkig kwam er weer een goede draai aan het verhaal. Dit is het debuut van Michael Pilarczyk. Bij sommige andere recensies las ik, dat het verhaal geen diepgang heeft. Daar ben ik het niet mee eens, want alle grote thema ’s komen aan bod: liefde, ziekte, vrijheid, dood, schuld, missen, geluk. De karakters zijn goed uitgediept en krijgen echtheid. Mishka moet nog veel leren. Daar ben je hier ook voor, op aarde. Ook spiritualiteit wordt niet geschuwd. Daar ben ik blij om, want ik heb ontzettend veel gelezen over reïncarnatie en bijna- doodervaringen. Zelf heb ik ook wel het één en ander mee gemaakt, met ziekte en dierbaren, die overleden. Dus dat was voor mij ook een zoektocht, naar gezondheid en de reden hier op aarde. Toen ik mijn man leerde kennen, was het maar goed, dat ik er toen nog niet in geloofde, want anders had ik vast een andere keuze gemaakt. Voor mij was dit leven toen het enige leven. Inmiddels denk ik er heel anders over, maar we moeten wel alles uit dit leven halen wat we kunnen en proberen zoveel mogelijk geluksmomenten te verzamelen. Is geld wel echt zo belangrijk? Ik zie het als een middel om te doen wat ik graag wil. Dat is echte vrijheid.

“Dansen in de hemel” is een aangrijpend verhaal geworden, wat mij heeft geraakt. Daarom wil ik kinderboeken gaan schrijven, kinderen ook raken en ze op weg helpen in deze chaotische wereld. Dat is ook de boodschap van dit boek, zegt Michael in een interview: LEEF! Durf beslissingen te nemen, neem je verantwoordelijkheid voor alles wat je doet (of niet doet), zorg dat je er bent voor de mensen die je nodig hebben en wees lief voor elkaar.