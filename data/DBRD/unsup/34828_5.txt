Al jaren ben ik een fan van de televisieprogramma's van deze auteur, hij reageert op een heel andere manier op wat hij tegenkomt op zijn reizen dan de doorsnee-kok. Steeds heel verfrissend en zijn commentaar is ook om van te smullen.
Daarom was ik enorm blij dat ik een recensie mocht schrijven over zijn kookboek. De favoriete gerechten van Anthony Bourdain!

Het is een heel persoonlijk boek geworden; voor in het boek wordt zijn gezin voorgesteld aan de lezer en hier lees je over het feit dat hij blij was dat hij pas op zijn vijftigste vader werd.

'Beter wordt het niet' is een kunstwerk geworden, mede dankzij co-auteur Laurie Woolever. Het omslagontwerp is van niemand minder dan Ralph Steadman, waarvan ik al een jarenlang een fan van ben. Hij ontving in 1982 De Zilveren Penseel voor zijn aandeel in Inspekteur Kaasjager.

Het boek is rijk geïllustreerd met prachtige foto's van Bobby Fisher die aan duidelijkheid niets te wensen over laten. Hierin zie je zo nu en dan letterlijk de hand van Bourdain.

Na de inleiding vind je een overzicht van de recepten, dat ingedeeld is per gelegenheid zoals ontbijt, feest, vecht(bijzonder!), vlees of desserts zodat je snel een keuze kunt maken.
Een handig register op alfabet achter in het boek zet nog even de puntjes op de i. Hier en daar kun je een nuttige tip vinden bij een recept. Sla dat vooral niet in de wind.
Maar het belangrijkste is te vinden tussen de inleiding en het register; stuk voor stuk recepten en afbeeldingen van gerechten die de auteur zelf graag eet en die zich 'bewezen' hebben. Wanneer je zo'n gerecht op tafel zet hoef je niet bang te zijn voor negatieve reacties. Dat durf ik na nog maar één recept gebruikt te hebben, hardop zeggen.

Veel recepten zijn geschikt voor 4 personen, maar een recept voor 8 tot 10 personen en soms zelfs meer is zeker geen uitzondering.
"The more, the merrier"
Vooral de liefde voor koken van de auteur komt in dit boek goed naar voren; het is heerlijk om te lezen. De hele wereld ligt in dit boek aan je voeten en het lezen van de recepten, samen met het bekijken van de prachtige foto's maakt dit boek een reiservaring pur sang.

Het recept dat ik inmiddels uitgeprobeerd heb, is:
'Schelpjes met chorizo, prei, tomaat en witte wijn.'
Alleen de titel klinkt al lekker, nietwaar?
Het was een groot succes en zeker voor herhaling vatbaat.
We dronken er een frisse Pinot Blanc bij en hebben getoost op Anthony Bourdain; dat hij nog lang van het koken mag genieten en dat er nog meer moois van hem gepubliceerd mag worden!