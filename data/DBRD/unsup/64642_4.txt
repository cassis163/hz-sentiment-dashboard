EEN RECENSIE VAN TINNEN SOLDATEN DOOR CHRISTOPHER GOLDEN
Tinnen Soldaten is een verhaal dat beangstigend dichtbij komt en de complexiteit van de war on terrorism benadrukt. De wereld zoals wij die kennen, bestaat niet langer. Economieën storten in en milieurampen en oorlogen zijn aan de orde van de dag. Amerikaanse robotsoldaten worden ingezet om de vrede te bewaren. Deze wereldwijde westerse bemoeienis wordt echter algauw afgestraft met een terroristische aanslag die grootse gevolgen met zich meebrengt. Wat volgt is een verhaal vol actie en de harde realiteit van een oorlog, waarin we deze crisis op de voet volgen door het perspectief van verschillende personages, die zich in verschillende landen en aan verschillende kanten van de strijd bevinden. Een ontzettend interessant verhaal dat jou als lezer aan het denken zet over de westerse bemoeienis in de toekomst van de maatschappij.

Realistisch en actueel
Achter de enorm aantrekkelijke cover van Tinnen Soldaten schuilt geen standaard science fiction verhaal. We krijgen te maken met een heel realistische toekomstvisie, waarin de Verenigde Staten door middel van robotsoldaten proberen hun westerse denkwijze over heel de wereld te verspreiden. Buiten deze robots zien we in Tinnen Soldaten geen overdreven futuristische technologieën, wat het verhaal des te realistischer en behapbaarder maakt. Ook de setting van het verhaal voelt bekend – en actueel – aan; ingestorte economieën, milieurampen en oorlogen (oa. in Syrië) spelen een grote rol in het verhaal.
Tinnen Soldaten heeft meer dan één hoofdpersonage. Naast soldaat Kelso volgen we de verhalen van Kate Wade, Felix Wade, Alexa Day, Hanif Khan en Aimee Bell. Ik kan me voorstellen dat sommige lezers dit als verwarrend wordt ervaren – zeker in het begin was het ook voor mij even wennen om de verschillende personages van elkaar te onderscheiden. Naarmate het verhaal vordert is het echter zo spannend, dat je met (bijna) alle personen mee begint te leven en dat je hoe dan ook wilt weten hoe dit verhaal zal aflopen. De verschillende personages bevinden zich bovendien op heel verschillende locaties, waardoor je inzicht krijgt in de situatie wereldwijd – wat het verhaal een enorme reikwijdte geeft.
Een open einde
Mijn enige puntje van kritiek is het einde van Tinnen Soldaten, aangezien het verhaal in de laatste hoofdstukken opeens wel heel snel tot een ontknoping komt. Persoonlijk is het einde voor mij ook nog iets te open; ik bleef met vele vragen achter. Hoe gaat het nu verder met de overlevende personages? Zijn alle vijanden verslagen? Hoe moet de maatschappij bekomen van deze terroristische aanslag? En wat heeft de toekomst in petto voor de rest van de wereld? Ik zou enorm graag een vervolg lezen op dit spannende boek!
Een beangstigend verhaal over een wereld in chaos ★★★★☆