In Bijna verliefd zien we het leven door de ogen van de hoofdpersonage Blaire die een moeilijke periode uit haar leven achter zich probeert te laten. Ze heeft lange tijd voor haar zieke moeder gezorgd die ernstig ziek was en nu is overleden. Ze stond er al die tijd compleet alleen voor, raakte hierdoor al haar vrienden kwijt. Haar vader had hun gezin al eerder verlaten toen haar tweelingzus kwam te overlijden bij een auto ongeluk. Iets wat ze hem moeilijk kan vergeven. Maar nu haar moeder overleden is en Blair gedwongen wordt om hun huis te verkopen, om de ziekenhuisschulden van haar moeder te kunnen betalen, zit er nog maar één ding op. Ze besluit haar trots opzij te zetten om tijdelijk bij haar vader te gaan wonen. Daar ontmoet ze het nieuwe gezin van haar vader. Zodra ze de zoon van haar vaders nieuwe vrouw in zijn ogen kijkt is ze verloren. Is de aantrekkingskracht wederzijds?

Bijna verliefd is het eerste deel van een licht erotische boekenreeks die zich vooral lijkt te richten op jong volwassenen die houden van romantiek. Het boek is net even wat gedurfder dan de doorsnee roman, maar gaat niet over de top. Een heerlijke feelgood roman om lekker bij weg te dromen en vlot wegleest. Een luchtig verhaal van een onzeker en wat naïef, maar natuurlijk oh zo knappe hoofdpersonage. De belangrijkste personages in het verhaal kregen echter net even wat meer inhoud dan in de voorspelbare streekromannetjes. Een goede zet, hierdoor is het goede van dit genre behouden gebleven, kun je heerlijk zwijmelen zonder dat het einde al te voorspel wordt.