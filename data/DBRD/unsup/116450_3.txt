Het boek Villa Curiosa is eerder uitgegeven onder de titel Verborgen Rijkdom. In Villa Curiosa draait het om Isadora. Ze komt uit een familie van acteurs, maar heeft dat leven achter zich gelaten om aan haar passie voor antiek en curiosa te werken. Ze heeft een eigen winkel, waar ze ook boven woont. Wanneer ze op een veiling een aantal spullen koopt, is dat het begin van een angstig avontuur, want die spullen hadden nooit geveild mogen worden en de eigenaar wil ze terug, koste wat het kost.
Gelukkig krijgt ze hulp, haar onbeschofte huurder blijkt een politie agent, en een hele goeie. Maar of hij haar kan beschermen?

Het is een echt Nora Roberts verhaal, uitgebreid laat ze ons kennis maken met de hoofdpersonen en hun achtergronden en problemen. Romantiek hangt in de lucht, want ook al botsen Isadora en Jed aan het begin enorm, er is al snel een enorme aantrekkingskracht. Maar het gaat niet vanzelf. Ook in dit boek combineert Roberts romantiek en spanning, waarbij de spanning vooral in het laatste deel zit.

De opbouw van het boek zit goed in elkaar. Als lezer weet je al snel waar het gevaar vandaan komt en toch zitten er een paar verrassende situaties in het boek. Niet alles is even realistisch, zo is de samenwerking van Isadora met de politie wel heel vreemd, en ook op het einde als ze alleen wordt gelaten is niet echt logisch. Een boek wat een aantal ontspannen leesuurtjes oplevert.