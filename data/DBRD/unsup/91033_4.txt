Dit boek stond al even in de kast, maar ik heb het nu pas gelezen. Waarom bedacht ik me dat nu pas!? Ik ben door dit boek heen gevlogen. Het is lang geleden dat een boek me zo heeft kunnen boeien dat ik er binnen een dag al doorheen was. Who needs water, food or fresh air?

Je volgt Kitty, een 17 jarig meisje dat net haar geschiktheidsexamen heeft gedaan. Ze heeft de III rang gehaald, en zo is Kitty gedoemd om in armoede te leven. De uitkomst van het geschiktheidsexamen bepaald namelijk de rest van je leven – waar je woont, wat voor werk je doet en hoe luxueus je leven is. Een leven als rioolwerker ziet Kitty niet echt zitten.
Waar Kitty vooral bang voor is, is de toekomst met haar vriendje Benjy. Benjy is wees, net als Kitty, maar heel slim. Kitty wil niet dat Benjy zijn leven voor haar door de war gooit, dus besluit Kitty te verdwijnen tot dat Benjy 17 wordt en ook het examen heeft afgelegd.

Dat verdwijnen loopt echter wat anders dan gepland. Daxton, de heerser van Amerika vindt Kitty en doet haar een aanbod: word een VII, maar kruip daarvoor in de huid en het even van Lila Hart. Lila is het nichtje van Daxton, dat op mysterieuze wijze is verongelukt. Echter weet niemand buiten de familie Hart dit, en heeft Kitty niet echt een keus. Zodra Kitty toestemt, komt ze terecht in een bizarre familie die bij elkaar gehouden word door manipulatie, verraad en wraak. Maar, wie is te vertrouwen en is iedereen wel wie hij zegt dat hij is…?

Marionet is het eerste deel van een heerlijke, vlugge, goed geschreven dystopie. Het kastenstelsel en een alleen heersende familie zijn geen nieuwe thematieken binnen het YA genre, toch is dit boek weer uniek geschreven. De wereld die Aimee Carter schetst, de familie Hart en Kitty zorgen ervoor dat je dit boek niet weg kan leggen. Steeds als je denkt het verhaal door te hebben, krijgt het weer een andere wending.

Kitty is een meisje dat alleen Benjy te verliezen heeft, en zij verliest hem liever dan dat hij zijn leven over hoop gooit. Dus gooit ze haar eigen leven overhoop. Kitty is een pittige tante, ik heb vaak om haar moeten lachen. Soms irriteerde ze me omdat ze dingen niet altijd even handig aanpakt. Maar ze groeit. Ze krijgt langzaam aan inzicht in het spel dat er wordt gespeeld en probeert haar gevoelens niet altijd meer de overhand te laten krijgen.

Het lijkt misschien een beetje op een mix van de Selectie en de Rode Koningin, maar dit verhaal is eigenlijk heel uniek. De familie Hart zit zo vaag in elkaar en hebben onderling allemaal zulke aparte relaties met elkaar dat je regelmatig van de ene in de andere verbazing valt. Ik kan er helaas niet te veel over zeggen, behalve dat deze boeken tot nu echt de moeite waard zijn!

Marionet stopte met een ontzettende cliffhanger en ik ben ontzettend benieuwd hoe het in deel twee, Gevangene, verder gaat!