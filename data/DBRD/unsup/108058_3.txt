Op de eerder uitgegeven serie van Claudia Gray, de vuurvogel-trilogie, was ik stapelverliefd. Ik moest en zou daarom de spellcaster-serie van haar ook hebben. Eerlijk is eerlijk moet ik toegeven dat ik deze serie wat minder sterk geschreven vind.
Het laatste deel in deze serie: Zwartkunst, vind ik wel het sterkst geschreven boek, waarin nog verassende wendingen in voorkomen. Echter moet ik bekennen dat ik de diepgang qua emoties mis. Nadia en Mateo zijn de hoofdpersonages en zijn stapelverliefd op elkaar, alleen voel ik als lezer hier geen verbinding met ze. Ik lees dat ze verliefd zijn, maar ik kan me moeilijk in hun relatie inleven.
Dit geldt helaas ook voor het feit dat Nadia een zogezegd krachtige heks is en dat ze veel leert over de gehele trilogie. Natuurlijk lees en merk ik wel dat ze vooruitgang boekt als heks, maar dit is minimaal voor mij als lezer.
Nu lijkt het alsof ik erg negatief ben over de trilogie. Dit ben ik echter niet, het is eerder een bepaalde teleurstelling tegenover boeken die ik eerder van Claudia Gray gelezen heb.
De spellcaster-serie is een trilogie met originele aspecten en inzichten op het gebied van hekserij, wat ik juist aantrekkelijk vind aan de serie. Wat me het meest aantrok was de relatie tussen Verlaine, de vriendin van Nadia die ook getroffen was door de duistere magie van Elizabeth, en Asa, de demonslaaf van Elizabeth. Hun relatie knetterde in het boek als vuurwerk, hier kreeg je als lezer de diepgaande gevoelens mee die je hoort te krijgen als personages verliefd zijn. Je leefde met ze mee en ging helemaal op in hun avontuur samen.
Tevens vond ik de 'slechterik' in het verhaal ook erg sterk geschreven. Elizabeth is de zogenoemde schurk waarvan je niet goed weet wat ze gaat doen tot het te laat is.

Conclusie: het is een leuk verhaal om te lezen, maar anders dan mijn eerste verwachtingen. Claudia Gray weet je in het derde en laatste boek van de trilogie op verassende wijze te verbazen. Het is een boek vol actie, spanning en romance. De trilogie is toch wel een aanrader en heeft mij geholpen op zekere wijze ontspannen te lezen.