Wanneer Clay Jannon zijn baan als webdesigner kwijtraakt bij New Bagel, weet hij in eerste instantie niet waar zijn capaciteiten hem zullen brengen. Te weinig projecten in zijn portfolio, en te weinig relevante werkervaring in de ICT wereld. Al met al geven hem dit behoorlijk wat kopzorgen, want er zal toch geld in het laatje moeten komen. Tijdens een wandeling door een van de vele straten van San Francisco stuit Clay op een vacature bij een heel bijzonder pand.

Geprikkeld door het verleidelijke aanbod om een behoorlijk salaris op te strijken, stapt Clay vol goede moed een compleet andere wereld binnen. Een wereld die zich kenmerkt door een smalle, verticale vorm gevuld met boeken. Na een aankondiging komt Clay erachter wie er achter dit antiquariaat schuilgaat, een oude man genaamd Penumbra. Als potentiële verkoper eist meneer Penumbra slechts één ding van hem: het goed kunnen beklimmen van de metershoge ladder die tegen de boekenkasten gezet kan worden. Clay gaat de uitdaging aan en komt in een wereld terecht die het walhalla voor boekenliefhebbers lijkt. Want wie wil er nou niet terecht kunnen in een boekwinkel die 24 uur per dag geopend is?

Alleen lijkt er iets vreemds aan de hand te zijn in Penumbra’s boekwinkel. Tijdens de nachtdienst verschijnt er haast geen enkele bezoeker, nou ja, op een schim na. In eerste instantie wijdt Clay dit aan het late tijdstip, maar als er af en toe bezoekers komen met een aantal vreemde verzoeken, in combinatie met pasjes die exclusief voor leden gemaakt lijken te zijn, beseft Clay dat hij met een apart genootschap te maken heeft. Met behulp van vrienden gaat Clay het avontuur aan om het geheim van Penumbra’s boekwinkel te ontrafelen.

Robin Sloan begon zijn debuut in de vorm van een kort verhaal. In zijn thuisland de Verenigde Staten werd ‘Het geheim van Penumbra’s boekwinkel’ vol lof ontvangen, en zoals op de voorkant te lezen valt, wordt het betiteld als een New York Times bestseller. Door zijn werkervaring in technische bedrijven zoals Current TV en Twitter, heeft hij zijn technische kennis weten te gebruiken om een wervelende roman te schrijven waarin de grens tussen boeken en de nieuwe media langzaam lijkt te vervagen. Zijn website leert dat hij momenteel aan zijn tweede boek werkt.

'Het geheim van Penumbra's boekwinkel' is een boek voor de echte boekenliefhebber, en bevat vele elementen die het een sprankelend geheel maken. Een spannende zoektocht wordt afgewisseld met scènes waarbij de echte boekenliefhebber bijna begint te watertanden. Moderne technieken gecombineerd met de oude boekdrukkunst. Een vlotte en humoristische schrijfstijl verzorgen een zeer prettige leeservaring. Bij het dichtslaan kon ik eigenlijk alleen maar zuchten en zeggen: Hè, is hij nu al uit?