Als in een dierentuin een menselijke hand gevonden wordt en even later het bijhorende lijk in een nabijgelegen weide, gaan Pia Kirchhof en haar collega Bodenstein op zoek naar de moordenaar. Dat blijkt geen makkelijke klus, want het slachtoffer had vijanden bij de vleet.

Daar zit meteen ook de sterkte van het verhaal. Er wordt een hele resem personages opgevoerd, die slachtoffer Ulli Pauly ofwel op handen droegen, ofwel hardgrondig haatten. Iedereen lijkt verdacht, vriend en vijand. Als lezer word je voortdurend op het verkeerde been gezet. Zoveel personages met elk een eigen verhaal. Zit de politiek er voor iets tussen? Is het een vrouwenkwestie? Zijn z’n fans wel allemaal zo betrouwbaar als ze willen laten geloven? Gaat het om een burenruzie? Motieven bij de vleet.

De plot is dan ook heel knap opgebouwd. Je zit nagelbijtend op het puntje van je stoel en dan nog, nadat je al vijf keer van hoofdverdachte veranderd bent, val je om van verbazing als je uiteindelijk te weten komt hoe de vork in de steel zit. En weet je het dan eigenlijk wel echt?

Het is duidelijk dat Kirchhof en Bodenstein voer voor een reeks vormen. Hun karakters worden verder uitgediept. Je leert hun angsten, verlangens en zelfs hun demonen kennen. Het maakt je als lezer nieuwsgierig naar de andere boeken waarin dit duo een hoofdrol speelt.

Bovendien speelt het verhaal zich af in een aantrekkelijke setting: een dierentuin en een afgelegen paardenboerderij. Het verhaal ademt natuur. Geen drukke, gevaarlijke stad vol gangsters, maar een plek in de natuur waar de mensen ook maar mensen zijn. Een plek ook waar politiek nooit veraf is, waar intriges welig tieren, waar oudjes hun buren nog in de gaten houden van achter het gordijn.

Nele Neuhaus is met Moordvrienden dan ook niet aan haar proefstuk toe. In haar thuishaven Duitsland is zij een gevierd auteur. Voor de grote doorbraak gaf ze twee boeken in eigen beheer uit. Pas toen haar derde boek, Sneeuwwitje moet sterven, opgepikt werd door een grote uitgeverij, ging voor haar de bal aan het rollen. Haar lezerspubliek smulde van Pia Kirchhof en Oliver von Bodenstein. Vreemd genoeg werd deze reeks niet in chronologische volgorde in het Nederlands vertaald. Moordvrienden is het tweede deel uit de reeks, terwijl later geschreven titels al langer op de Nederlandse boekenplanken liggen. Verschillende van haar boeken werden ondertussen ook verfilmd.

Naast thrillers schrijft Nele Neuhaus ook kinder- en jeugdboeken, waarin paarden telkens een belangrijke rol spelen. Ook onder haar echte naam, Nele Löwenberg, publiceert ze romans.