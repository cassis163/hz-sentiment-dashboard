Onlangs heb ik het boek “Penitenza” van Karin Kallenberg en Dimitri van Hove gelezen. Eerder had ik al hun debuut “B.B.” gelezen en ik was dan ook nieuwsgierig of dit tweede boek net zo spannend was.
In dit boek moest ik wel even inkomen, maar dat heb je soms.
Johan en Merel gaan naar Italië, omdat Johan daar in een kerk het schilderij “Penitenza” gaat restaureren.
Zij huren een appartement in Florella bij Daniël, een oud-klasgenoot van Merel.
Daniël is vooral op zijn eigen gewin uit en daarnaast een echte vrouwenversierder.
De spanning tussen Merel en Daniël hangt dan ook voelbaar in de lucht.
Johan is zich van dit alles niet bewust en stort zich op de restauratie.
Hij voelt zich niet op zijn gemak, omdat hij het restaureren op vervalsen vindt lijken. Dan gebeurt er een ongeluk en ook nog een moord, waar Johan de schuld van krijgt.
Hoe zal Merel zich opstellen?
Het einde vond ik verrassend.
Bij het vorige boek wilde ik ook graag weten waar de schrijvers je naar toe nemen. Ook hier wil je verder lezen.
Sterk is de wisseling van de karakters in het boek, misschien omdat er twee auteurs zijn.
Ook de kennis van Italië en de Italiaanse woorden maken het boek completer.
Een boek om mee te nemen op vakantie.