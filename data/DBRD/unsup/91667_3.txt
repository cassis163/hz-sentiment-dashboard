Dit is mijn eerste Harlan Coben en ik weet niet goed wat ik ervan moet vinden. Ik heb het verhaal in één ruk uitgelezen en was heel benieuwd hoe en op welke manier al die verhaallijnen met elkaar verbonden waren. Op het eind viel daadwerkelijk alles op zijn plek, met nog een paar onverwachte plottwists.
Gedurende het boek werd ik af en toe wel stapeldol van de enorme wirwar aan personages. Continu worden er nieuwe mensen geïntroduceerd die ook weer een rol spelen of hebben gespeeld, een groot deel is ook echt belangrijk voor het verloop van het verhaal en bij een deel wordt die schijn alleen maar gewekt. Veel van de belangrijke personages blijken ergens in het verhaal toch weer niet te zijn wie je dacht dat ze waren. Ik kreeg sterk de behoefte aan een uitgebreid schema met lijnen en pijlen om al die onderlinge relaties in kaart te brengen en af en toe te kunnen spieken wie nou ook alweer wie was. Sommige personages vond ik ook nogal over de top, dit gold met name voor Eric Wu. Toch ben ik wel nieuwsgierig naar andere boeken van Harlan Coben, vooral nadat ik hier gelezen heb dat dit niet zijn beste boek was. Dit boek krijgt drie sterren.