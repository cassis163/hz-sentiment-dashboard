“Ik zie jou” van Clare Mackintosh is een thriller:
- voor iedereen die elke dag met de trein naar het werk reist ...
- voor iedereen die elke dag op dezelfde tijd op dezelfde plaats is .....
- voor iedereen die er vaste gewoontes op na houdt ...

Maar let op: jouw treinreis zal nooit meer hetzelfde zijn na het lezen van dit boek!

Zoë Walker is één van de vele pendelaars in Londen, die elke dag met het openbaar vervoer reizen naar het werk. Elke dag opnieuw neemt ze dezelfde route …
Als ze op een dag een foto van haarzelf ontdekt in een advertentie in de krant, begint deze thriller op gang te komen. Wat is het doel van deze advertentie en wie zijn de vrouwen, waarvan de afbeeldingen in de krant staan? Wat staat haar te wachten en wie houdt haar in de gaten? Zoë begint voor haar leven te vrezen. Wie kan ze nog vertrouwen?

De spanning in het boek wordt langzamerhand opgebouwd. Als lezer voel je als het ware de spanning en angst: hoe moet dit aflopen?
“Ik zie jou” is een thriller, die mij vele spannende leesuurtjes heeft bezorgd, mede door de toegankelijke schrijfstijl van de auteur. Ik ben in dit boek begonnen, heb me laten 'meezuigen' in het verhaal en toen ik dacht: "hè, hè, dat hebben we gehad", las ik de epiloog .... wow, toen kreeg ik pas echt kippenvel! Wat een verrassing!

“Ik zie jou” is een aanrader voor iedereen die houdt van spannende en originele thrillers; een zeer indrukwekkend boek met een uniek thema!