Op de cover staat er een wc-rol, dat uiteraard verwijst naar de obstipatie van Dink. Al duurde het wel even voordat ik het doorhad dat het een wc-rol was, want het is subtiel weergegeven achter het alom bekende titel-auteur-vak van Anthos.

Het verhaal gaat over Dink, een bijna vijftiger die meer op het toilet doorbrengt dan aan zijn bureau. Zijn baas is een dikke nek en maakt het leven van zijn werknemers zuur. Na een gênante ervaring belandt hij bij de specialist die hem heel slecht nieuws brengt. Hij besluit om iets te doen wat hij nog nooit gedaan heeft: een moord op zijn baas. Maar hij komt er achter dat een moord plannen veel moeilijker is dan hij dacht. Lukt het hem om zijn baas om te leggen?

Het boek begint gemoedelijk. Ik zou het zelfs als roman bestempelen. De ziekenhuisbezoeken van Dink worden ook uitvoerig beschreven. Maar in de tweede helft van het verhaal wordt het meer een thriller. Dink plant namelijk een moord. Deze planning wordt ook uitvoerig beschreven.

De hoofdstukken zijn geschreven vanuit het oogpunt van Dink. Maar af en toe komen er ook hoofdstukken piepen die geschreven zijn vanuit De Kandell, de baas van Dink. Over deze kwal, blaaskaak, dikke nek heb ik weinig goeds te zeggen. Ik kan goed begrijpen dat Dink hem dood wil. Dit is wel het bewijs dat Suzanne Hazenberg dit personage goed heeft beschreven.

Waar ik een klein probleem mee had, maar dat ligt volledig aan mij, is dat ik Dink altijd als Dirk las. Waarschijnlijk omdat Dink niet zo'n bekende naam in België is. En Storp las ik altijd als Stoop.

Al bij al is het een prima boek, maar ik ben niet verrast. Ik ben niet van mijn stoel geblazen. Maar ik heb ook al veel slechtere boeken gelezen.