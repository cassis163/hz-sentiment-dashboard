De krokodilvogel, oftewel een krokodilwachter: een vogel die leeft van de etensresten in de bek van een krokodil. Vogel krijgt te eten, krokodil krijgt schone tanden en laat de vogel in leven. Vrij aan het eind van het boek wordt duidelijk wie en waarom de krokodilvogel is in dit boek met deze titel.
(meer kan ik er niet over zeggen, want dan geef ik te veel weg van het verhaal).

Gregers, een man op leeftijd, is woonachtig in een appartement in Kopenhagen. Op een dag wil hij zijn vuilnis naar beneden brengen en ziet daarbij dat de deur bij zijn benedenbuurvrouwen niet dicht is. Hij besluit poolshoogte te gaan nemen. Hierbij stuit hij op het levenloze lichaam van een van zijn buurvrouwen.

Katrine Engberg weet de hulpeloosheid, het "breekbare" van de oudere mens goed weer te geven.

"Gregers' hart fladderde als een parkiet die probeerde uit zijn kooi te ontsnappen. Hij was verlamd van angst en de paniek raasde door zijn machteloze lichaam. Nu ga ik dood, dacht hij. Hij wilde schreeuwen, maar de stem waarmee hij om hulp zou kunnen roepen, had hem jaren geleden al in de steek gelaten. Hij begon te huilen."

Jeppe Kornar en Anette Werner van de politie worden belast met het onderzoek naar de dood van deze jonge vrouw.
Dan wordt er een tweede lichaam gevonden.

Saillant detail is dat de eigenaresse van het pand, waarin zich de appartementen bevinden, bezig is met het schrijven van een thriller. In deze thriller beschrijft zij de moord op een jonge vrouw in een appartementencomplex. Toeval of niet? Is zij degene die achter de moorden zit of is zij "slechts" degene die de moordenaar heeft geinspireerd?

Ik vind De Krokodilvogel meer een detective dan een thriller. Het is nergens heel erg spannend maar Engberg weet de aandacht wel vast te houden door de wijze waarop zij het onderzoek naar de moordenaar weergeeft.
Het hele onderzoek speelt zich af in een aantal dagen, begin augustus. Als lezer wordt je meegetrokken in het onderzoek naar de dader.

Engberg heeft een prettige toegankelijke stijl van schrijven en verzandt niet in (te veel) details.

Een leuk debuut en ik kijk uit naar het volgende deel met Jeppe en Anete in de hoofdrol. Mogelijk leren we Anete dan ook wat beter kennen; zij kwam nu wat minder uit de verf dan Jeppe.