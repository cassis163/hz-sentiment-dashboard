3 redenen waarom je Vertel me drie dingen moet lezen:
Een tijdje terug gaf ik in een blogpost op biebmiepje.nl al na het lezen van een voorproefje aan waarom ik het boek graag wilde lezen, nu heb ik het boek gelezen en geef ik jullie 3 redenen waarom je dit boek moet gaan lezen:

1.Het raakt je:
Hoofdpersoon Jessie (16) is haar moeder twee jaar geleden verloren, haar vader trouwt met een andere vrouw, eentje die Jessie nog nooit ontmoet heeft. Ze trekken bij haar en haar 16-jarige zoon in, wat betekent dat Jessie uit haar vertrouwde omgeving wordt weggerukt, moet verhuizen nar L.A. en op een nieuwe school haar weg moet zien te vinden…

"Laten we beginnen bij Dag 1, de verschrikkelijke eerste schooldag, die klote was, maar eerlijk gezegd niet kloteriger dan elke andere dag sinds mijn moeder is overleden.
De waarheid is namelijk dat mijn moeder elke dag sinds haar overlijden nog steeds dood is. Over en uit. Elke dag was klote."

2.Het laat je lachen:
Jessie heeft veel humor, ze heeft heerlijke sarcastische (tiener-)gedachten en opmerkingen en ook de conversaties met haar beste vriendin Scarlett, die nog in Chicago woont, zijn erg grappig.

"Hm. Misschien zou ik mezelf verbazen en het hier toch naar mijn zin gaan krijgen. Mijn fantasieleven zou in elk geval geweldig zijn, al was mijn echte leven dat niet zo."

3.Je wordt verliefd:
Wie is Iemand Niemand? Ik snap in ieder geval wel dat Jessie een beetje verliefd op hem wordt, hij heeft humor en is lief. Maar ik snap ook dat ze een crush heeft op Ethan ‘De Batman’ (hij draagt altijd een grijs Batman t-shirt), hij is knap, mysterieus, heeft een killer-smile en onder zijn harde uiterlijk zit een lieve maar beschadigde jongen.

"IN: weet je die ene pluk haar die altijd voor je ogen zakt – dat stukje dat net niet bij je pony hoort? ik wil het achter je oor kunnen stoppen. dat wil ik kunnen doen. ik wil je ontmoeten als ik me zodanig bij je op mijn gemak voel dat ik dat kan doen."

En een stiekeme nummer 4: HET IS GEWOON EEN GEWELDIG (LIEF) BOEK!!!