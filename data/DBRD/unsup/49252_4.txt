Daan & Nadia is het verhaal van de sportieve en populaire 17-jarige Daan. En het verhaal van de depressieve en eenzame 15-jarige Nadia. Ze belanden beiden in het ziekenhuis waar ze elkaar voor het eerst ontmoeten. Bij Daan is een hersentumor vastgesteld en Nadia heeft een groot geheim waardoor ze zich gedwongen voelt zichzelf te snijden. Voorzichtig proberen ze uit te zoeken wat ze met elkaar gemeen zouden kunnen hebben. Tot beider verrassing blijkt dat toch nog heel wat te zijn. Om de gemoedstoestand te onderstrepen zijn de bladzijdes in het boek gekleurd. Daan begint met mooie witte pagina's, maar stevent onvermijdelijk af op de donkergrijze kleur waar Nadia mee start. Omgekeerd kan Nadia niet anders dan onder invloed van de altijd optimistische Daan de weg terug vinden in haar eigen chaotische leven.

Esther Walraven heeft met Daan & Nadia een erg realistisch boek geschreven voor de jongere jongvolwassenen met hele heftige thema's. Het taalgebruik is eenvoudig en past bij de leeftijd van de hoofdpersonen. Daarnaast is het ook erg direct zonder ook maar ergens vals sentiment op te roepen. Daan en Nadia vertellen hun verhaal vanuit zichzelf waardoor de lezer de soms turbulente binnenkant van deze jonge mensen erg goed leert kennen, wat nog eens wordt versterkt door de gekleurde bladzijdes.

De kracht van Daan & Nadia ligt in het einde. Alle hoop en wanhoop waar de hoofdpersonen (en ook de lezer) doorheen moeten komen samen in een aangrijpende finale. Een boek dat nog lang bij je blijft.