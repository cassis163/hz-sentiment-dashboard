Beklemmend. Dat is het eerste wat in me opkomt als ik dit boek moet omschrijven. Wat moet het vreselijk zijn om eigenlijk opgesloten te zijn in je eigen hoofd. Dat je stemmen hoort, niet weet wie je bent en niet weet wie de mensen om je heen zijn. Maar ook dat je niet weet wat er gebeurd is. En niet weet of je wel bent wie je denkt te zijn. Stukje bij beetje ontdek je wat er in je verleden is gebeurd, maar of je dat wel wilt weten…

Ontzettend goed geschreven. Lisa Gardner vertelt het verhaal met veel vaart en op zo’n manier, dat je je helemaal kunt inleven in Nicole Frank. Het verhaal wordt vanuit verschillende perspectieven verteld: het ene hoofdstuk in de ik-vorm vanuit Nicole Frank en het andere hoofdstuk in de derde persoon enkelvoud vanuit het perspectief van Wyatt Foster en Tessa Leoni. Dit zorgt mede voor de spanning.

Het verhaal neemt zoveel wendingen, dat je telkens weer verrast wordt. Zodra je denkt dat je weet hoe het zit, gebeurt er weer iets wat je aan het twijfelen brengt. Maar het is nooit teveel. Lisa Gardner weet dit heel goed te doseren. Je wilt blijven doorlezen, want je wilt weten hoe het nu wél zit.

Ondanks dat dit boek een deel in een serie is, is het heel goed afzonderlijk te lezen! Mijn eindconclusie is dan ook een dik verdiende 5 sterren. De maximale score. Dit was het eerste boek dat ik van haar gelezen heb, maar zeker niet het laatste!