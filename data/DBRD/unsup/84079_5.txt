Milagros Vega, zigeunerin is voorbestemd om binnen haar clan of met iemand van een bevriende clan te trouwen, te zingen en te dansen. Helaas of gelukkig, wordt ze verliefd op een Garcia van de clan die door de Vegas gehaat wordt. De haat is wederzijds. Melchor, de grootvader van Milagros heeft een dikke boon voor zijn kleindochter. Tijdens zijn nachtelijke omzwervingen stuit hij op de zwarte Caridad, een vrije slavin. Ze was met haar meester verplicht vanuit Cuba vertrokken, maar haar meester is tijdens de overtocht overleden en daarom is ze een vrije slavin. Zonder geld, zonder werk, ziek, niet wetend wat vrijheid is, wordt ze volledig afhankelijk van Melchor. Er ontstaat een vriendschap tussen Milagros en Caridad. En dan is er nog broeder Joaquin. Hij heeft zich het hoofd zot laten maken door Milagros en gaat twijfelen aan zijn roeping.

In die tijd waren zigeuners ook al nergens welkom. Ze hadden geen rechten en zolang ze deden alsof ze 'normale' burgers waren, werden ze met rust gelaten. In een smeltkroes van geweld, messentrekkerij, seks, verkrachting, diefstallen, maar ook passie en trance-achtige dansen en gezang, proberen Milagros en Caridad hun plaats in de maatschappij te vinden. Tot alle zigeuners opgepakt worden bij koninklijk besluit. De meisjes verliezen elkaar uit het oog. De mannen worden al snel vrijgelaten, maar niet de vrouwen. Als de vrouwen maar lang genoeg opgesloten blijven, sterven de zigeuners vanzelf uit is een beetje de redenering die erachter zit.

Dit verhaal is zo meeslepend, spannend, ontroerend dat je gewoon verder moet lezen. Ik lees vooral thrillers, maar dit soort dikke historische verhalen, daarin kan ik me toch ook goed terugtrekken, afgesloten van de wereld bevind ik me in dezelfde wereld als Milagros, Caridad en Joaquin.

Het boek 'Koningin op blote voeten' van Ildefonso Falcones is zoals ik dat van hem gewoon ben een lekker dikke pil waar je eens goed voor gaat zitten. Na de magistrale 'Kathedraal van de zee' dat zich afspeelt in het Barcelona van de jaren veertienhonderd en, en de weergaloze 'De hand van Fatima' over de bloedige oorlogen tussen moslims en katholieken, nu een boek over zigeuners in de jaren 1750.

Wat ben ik blij dat ik de auteur Ildefonso Falcones jaren geleden heb leren kennen dankzij een collega op het werk. Dit is een ware verrijking.