Dit boek heeft een grote indruk op me achtergelaten. Er zit zoveel in het verhaal dat iedere lezer iets anders ziet. Ik ben blij dat ik dit boek met een online leesclub heb besproken, want hierdoor werd het verhaal verder uitgediept door verschillende personen en leer je andere dingen uit het verhaal dan ikzelf had opgemerkt tijdens het lezen.

We volgen Shadow die in de gevangenis zit. Hij telt de dagen af dat hij terug naar zijn vrouw Laura kan gaan. Helaas loopt het anders en hierdoor weet hij nu niet wat te doen. Mr Wednesday komt op het juiste moment en geeft hem een leidraad die Shadow graag volgt. Dan moet hij zelf niet nadenken en handelen. In het begin is hij heel stil en meegaand, maar gedurende het verhaal wordt hij een individu die volledig zijn eigen beslissingen en verantwoordelijkheid neemt, zelfs tegen de gevestigde waarden die ongenaakbaar lijken.

Samen met Mr. Wednesday gaat Shadow op roadtrip door Amerika en ontmoet hij veel verschillende mensen die vaak goden blijken te zijn. Welke goden? De oude goden die alle immigranten in de loop der tijd meebrachten naar het beloofde land Amerika zoals Griekse, Egyptische, Keltische goden, etc. Daartegenover staan de nieuwe goden die ontstaan door de evolutie: Media, Internet, Technologie, Meneer Town, etc.
De oude goden verliezen naarmate de tijd verstrijkt hun glans en kracht. Om te overleven moeten ze zich aanpassen aan de veranderende wereld. Ze gedragen zich als mensen onder de gewone bevolking en behouden een minimum van hun macht door kleine trucs. Ze leren hoe ze offers van de mensen kunnen krijgen door oplichting of aanbidding. Op deze manier kunnen ze overleven, maar ze zullen nooit meer de grote goden van vroeger zijn. De omschakeling van de oude naar de nieuwe goden komt door de evolutie van de mens. De oude goden werden meer in groep aanbeden of door een gemeenschap om op die manier voorspoed voor het hele dorp te krijgen. De nieuwe goden zijn meer gericht op het individu. Iedereen wil voorspoed voor zichzelf, soms zelfs ten koste van anderen. De aanbidding is meer oppervlakkig en kan vlug veranderen ten voordele van een nieuwere god.
Het boek is vooral een aanklacht tegen de vergankelijkheid van alles. Vroeger geloofden generaties lang in dezelfde god. Tegenwoordig kan het tijdens 1 mensenleven al switchen tussen verschillende ‘goden’. De evoluties verlopen allemaal vlugger waardoor alles nog vluchtiger en oppervlakkiger wordt.

American Gods heeft een goede schrijfstijl waardoor het verhaal heel vlot leest en je als lezer in het boek wordt gezogen. De opbouw van het verhaal is traag maar voor mij is er niets overbodigs aan. Ik ben heel blij met deze uitgebreide versie. Elke roadtrip en bezoek is nodig om de personages te ontmoeten. Ik geef wel toe dat ik af en toe de namen van personages kwijt was. Ik vond het leuk om ze allemaal te ontmoeten, maar ik had er moeite mee om ze nadien ook weer te linken aan de juiste persoon en gebeurtenis.

Het hoofdverhaal wordt afgewisseld met tussenverhalen. Ik vind de tussenverhalen heel passend bij het verhaal. Elk verhaal gaat over een god of religie. Het zijn rustpunten in het hoofdverhaal, maar laten je tegelijkertijd kennismaken met andere goden dan diegene die in het hoofdverhaal voorkomen. De tussenverhalen zorgen voor meer uitbreiding van de godenwereld waardoor ze het boek naar een hoger niveau tillen.

Dit is een boek dat actueel blijft ongeacht het veranderende tijdsbeeld. Het verhaal verscheen voor het eerst in 2001, maar het leest nog steeds alsof het recent is geschreven. Het is iets waar wijzelf ook mee te maken zullen hebben. Nu zijn we 'verslaafd' aan internet en smartphone, maar wie zegt hoe het over 20 jaar zal zijn? Zullen we tegen dan deze ‘goden’ ingeruild hebben voor nieuwe?

Laat je niet afschrikken door de vele goden in dit boek. Neil Gaiman heeft een prachtverhaal geschreven dat gedeeltelijk gebaseerd is op onze geschiedenis. Maar je kan de goden evengoed vervangen door elfen of draken of een ander mythisch wezen.
Religie is iets wat vaak afschrikt, maar in dit verhaal wordt het gebruikt om ons te laten stilstaan bij ons leven en onze verslavingen. Vroeger aanbad men goden, terwijl we tegenwoordig meer vergankelijke dingen aanbidden. Dit verhaal doet de lezer even nadenken over zijn levensstijl.
Het is een boek dat iedereen zou moeten lezen.

Dit boek is perfect geschikt voor een leesclub of om te lezen met een groepje vrienden en er dan een hele avond over te discussiëren. Er zit zoveel in het verhaal dat je steeds iets nieuws kan ontdekken. Achteraan de uitgebreide versie kan je ook discussievragen terugvinden die vast en zeker voor geanimeerde gesprekken zullen zorgen.

Ik ben alvast fan van Neil Gaiman en Shadow!