Een boek dat de juf voorlas als ik in het eerste studiejaar zat.
Een boek dat mij altijd is bij gebleven.
Een boek dat ik heel vaak in de bib ging lenen.
Een boek dat in één woord geweldig is.
Een boek dat ik intussen zelf heb aangekocht.
Een boek dat ik regelmatig herlees.
Een boek dat iedereen moet gelezen hebben.

De 10-jarige Andy is een zondebok. Geleidelijk aan kom je meer te weten over zijn thuissituatie. Zijn zusje in een tehuis vanwege mishandeling, geen geld voor eten, pa vaak in de kroeg naast zijn werk als 'hondepoepveger'. Moeizaam houdt Andy zijn hoofd boven water maar hoe red je het als je je boeken in reclamefolders moet kaften, je schoenen aan flarden zijn en je in de armzaligste buurt van de stad woont? Wim, zelf de jongen die een speciale opdracht kreeg van juf om hen te helpen, laat hem in de steek. Dan moet Andy een paar weken van huis vanwege de geboorte van een broertje. Nu is Wim degene die gepest wordt en dit lijkt in ieder geval de vriendschap tussen die twee te bezegelen.

In dit boek staan pesten en armoede centraal.