Wat me het meest aansprak in het boek is de manier waarop de schrijfster de wereld waarin alles zich afspeelt heeft opgebouwd. Nienke Pool vertelt heel beeldend en levendig over de verschillende landen waaruit deze wereld bestaat. Ook de verschillende types mensen en dieren die in de wereld van Falco aanwezig zijn worden heel boeiend omschreven.

Natuurlijk beleven de hoofdpersonen ook de nodige avonturen. Falco is een slimme, maar nogal onhandige jongen wiens goede bedoelingen niet altijd zo uitpakken als hij hoopte. Zijn vrienden helpen echter zijn plannen, die in principe goed bedacht zijn, net zo lang bij te sturen tot ze wel succesvol zijn. Vriendschap en samenwerking spelen hierdoor een grote rol in de oplossing van de problemen die Falco tegenkomt. Zij bieden ook een tegenwicht tegen machtsmisbruik en haat. Er zitten dus wat belangrijke lessen in dit boek.

Soms gingen de gebeurtenissen wel wat snel. Falco moet voor zijn uiteindelijke plan nogal veel plaatsen bezoeken en ook veel mensen ontmoeten. Af en toe had ik wat moeite om de snelle wisselingen tussen de ene en de andere plaats en het ene en het andere avontuur te volgen. Dan zijn er ook nog ontmoetingen met bewoners van deze plaatsen die weliswaar goed laten zien hoe de mensen daar leven, maar ook weer een hoop karakters toevoegen aan het verhaal. Je moet als lezer dus af en toe flink opletten.

Falco maakt bij het maken van plannen regelmatig gebruik van zijn kennis over mythen en sagen (en zelfs een keer een bijbelverhaal). De Stympha’s zijn dus niet de enige mythische elementen die in dit boek voorkomen. Ik vond de mythen en sagen een leuke toevoeging. De Stympha’s zelf blijken ook heel interessante wezens te zijn met een hoop nuttige kenmerken.

Ik vind dit een leuk, origineel fantasy verhaal met een goed gedoseerde dosis spanning. Het wordt door de uitgever YA genoemd, maar ik denk dat het voor een net iets jonger publiek beter geschikt is. Het is geen echt kinderboek, omdat de oorlog vrij levendig is beschreven. Maar voor het wat oudere YA publiek zouden de hoofdpersonen en hun denkwijze misschien wat te jong kunnen overkomen. Er zitten overigens voor de oudere lezer ook best leuke en herkenbare elementen in.