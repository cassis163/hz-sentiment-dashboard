Up is het indrukwekkende vervolg op de succesvolle psychiatrische roman PAAZ. Beschreef Myrthe van der Meer in Paaz voornamelijk haar eerste opname in de psychiatrie, in Up gaat zij dieper in op alle ervaringen die ze na deze eerste opname in de psychiatrie opdeed. In het begin van de roman is de hoofdpersonage van het verhaal – Emma- er van overtuigt dat ze alleen maar even bij PAAZ op bezoek is voor een routinegesprekje. Het gesprek vindt echter onverwachts plaats met een plaatsvervangende psychiater. Nadat Emma hem in al haar eerlijkheid verteld dat ze thuis een zak pillen klaar heeft liggen besluit deze psychiater dat Emma direct weer opgenomen moet worden. Emma is verontwaardigt maar krijgt weinig tijd om dit te laten bezinken. Ze moet direct weer door de hele mallemolen heen van opname, kennismakingsgesprekken met medecliënten & personeel, therapie, dagprogramma’s, PAAZ regels medicatie, etc. Ze ontmoet opnieuw een aantal vertrouwde gezichten, maar ook een heleboel nieuwe. In eerste instantie gaat ze er vanuit dat deze opname niet lang kan duren, maar wanneer ze te horen krijgt dat ze naast de oude diagnose die ze tijdens haar eerste PAAZ opname kreeg nu ook nog eens de stempel manisch depressief krijgt komt alles voor Emma in een ander daglicht te staan.

In Up weet Myrthe van der Meer op een zeer heldere manier de dagelijkse beslommeringen op een PAAZ afdeling te beschrijven. De vaak lastige, moeizame relaties tussen cliënt en therapeuten worden overtuigend neergezet. De heftige verhalen achter de verschillende personages in het boek zijn soms hartverscheurend. Als lezer van dit boek maakt de auteur je bewuster van het feit dat psychiatrie toch niet een zo ver van je bed wereldje is als dat je misschien graag zou willen denken. In UP wordt je weer even met je neus op de feiten gedrukt: een psychiatrische cliënt is ook maar gewoon een mens!

UP heftig? Ja, maar gelukkig bewijst Myrthe – na PAAZ – wederom met dit boek over een groot talent te beschikken. Ze weet namelijk op een aangename manier pittige problematiek te mixen met rauwe humor en maakt daardoor van UP een achtbaan vol pieken en dalen, waarmee ze de lezer van begin tot het einde weet te raken.