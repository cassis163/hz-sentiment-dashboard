Anna Jones heeft met Een nieuwe manier van koken haar tweede kookboek gepubliceerd. ‘Snelle, simpele en smakelijke recepten voor elke dag’ is de ondertitel. De foto’s zijn gemaakt door Matt Russell. Hennie Franssen-Seebregts heeft de vertaling en bewerking voor de Nederlandse uitgave gedaan.  

In een inleidend hoofdstuk wordt ingegaan op hoe dagelijks zelf thuis koken van invloed is op het geluksgevoel. Het bewust kiezen van wat er in de boodschappenmand komt te liggen en veel groenten als hoofdbestanddeel van een gezonde maaltijd krijgen aandacht. Onder aparte kopjes volgt informatie over ‘Gezond eten’, ‘Snel, bedachtzaam koken in de praktijk’, ‘Keukengerei om snel te koken’ en ‘Enkele tips over ingrediënten’. De hoofdstukken met de recepten hebben bijzondere titels: ‘In de tijd die nodig is om de tafel te dekken’, ‘In twintig minuten bereid’, ‘In een half uur op tafel’, ‘Feest in veertig minuten’, ‘Voorraad koken’, ‘Supersnelle ontbijten’ en ‘Snelle nagerechten en zoete lekkernijen’.

Deze titels verraden de insteek van de schrijfster, namelijk regelmatig snel een zelf-gekookte maaltijd op tafel brengen.   Er wordt nergens expliciet aangegeven dat er geen vlees- en visrecepten zijn opgenomen. ‘Geschikt voor veganisten’ of ‘glutenvrij recept’ komt wel regelmatig voor. Jones geeft aan dat zij het verketteren van bepaalde producten zoals bijvoorbeeld brood, een slechte zaak vindt. Enkele citaten: “belangrijk om realistisch te zijn”, “alleen al meer groenten eten is een voorname eerste stap”, “zo dicht mogelijk bij de natuur blijven is de meest realistische benadering op de lange duur”.   

Voor deze recensie is het volgende recept klaargemaakt, uit het hoofdstuk ‘In een half uur op tafel’.  In de inleidende tekst staat onder andere: “elke soort graan is hiervoor geschikt”, “elk zacht kruid is goed”.  

Parelgort met gegrilde avocado  

Voor 4 personen:

200 g parelgort
rasp en sap van 1½ biologische citroen
50 g amandelen
50 g zonnebloem- of pompoenpitten
2 rijpe avocado’s een flinke bos basilicum
200 ml naturel yoghurt of kokosyoghurt
100 g feta
200 g spinazie of andere bladgroente  

Breng ruim water aan de kook en zet alle ingrediënten klaar. Verhit een grillpan op hoog vuur. Kook eerst de gort. Was hem goed onder de koude kraan, doe hem in de pan met tweemaal het volume aan water en een flinke snuf zout. Knijp het sap van ½ citroen uit boven de pan en voeg ook de citroenschil toe. Laat de gort 25 minuten koken.

Verhit een koekenpan op half hoog vuur. Hak de amandelen grof en rooster ze met de pitten in de pan tot ze net goudbruin zijn. Snijd de avocado’s doormidden, verwijder de pitten, leg de halve avocado’s op de snijkant in de grillpan en rooster ze tot ze een mooi grillpatroon hebben.  

Maak een snelle yoghurtsaus: snipper het basilicum fijn, roer het in een kleine kom door de yoghurt met de rasp en het sap van de overgebleven citroen en een flinke snuf zout en peper.  

Giet de gare gort af, stort hem in een grote schaal, verkruimel de feta erover met de geroosterde amandelen en pitten. Snipper de spinazie of andere bladgroente en meng ze door de inhoud van de schaal. Breng op smaak met zout en peper, maar vergeet niet dat feta al behoorlijk zout is.  

Serveer de gort met daarop de warme avocado, een flinke portie yoghurtsaus en naar smaak nog wat meer basilicum.  

De gort is eerst twintig uur geweekt en daarna gekookt volgens recept. Citroen leek erg veel, dus wat minder gebruikt, maar dat hangt vanzelfsprekend van smaak af. De yoghurtsaus had ook wel wat minder gemogen. De grillpan op hoog vuur zetten als aan het koken van de gort nog moet worden begonnen is misschien niet aan te raden? De maaltijd werd zeer smakelijk gevonden en was gemakkelijk te maken. Het recept past zeker in het hoofdstuk, gerekend vanaf het moment dat alles afgewogen klaar staat.  

Het boek is mooi verzorgd en is meer dan alleen een receptenboek. Veel informatie is gericht op de keuze voor een levensstijl. Dat maakt het met name geschikt voor een bepaalde doelgroep die vaker thuis wil koken en dat zonder vlees en met veel groenten wil doen. De recepten zijn duidelijk, de ingrediënten goed te verkrijgen hoewel misschien niet altijd in de plaatselijke supermarkt. Bij ieder recept wordt extra informatie gegeven, deels over ingrediënten, deels over de persoonlijke keuze van de schrijfster. De vele foto’s zijn mooi en vrijwel alleen maar van het eindresultaat van een recept. Het register is zeer uitgebreid, op ingrediënt en alfabet. Bij avocado bijvoorbeeld ‘avocadosoep met komkommer en venkel’, bij komkommer idem en bij venkel nog een keer. En er is een apart register met betrekking tot veganistisch of glutenvrij eten. Dat het niet als vegetarisch kookboek gepresenteerd wordt is wel begrijpelijk, maar aangeven dat er geen vlees- en visrecepten in staan maakt het voor de eventuele koper wel duidelijker.