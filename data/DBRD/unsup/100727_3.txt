Rick Nieman (1965) is alweer negentien jaar het vertrouwde gezicht van het RTL Nieuws. Hij heeft al eerder boeken geschreven maar die waren meer werk gerelateerd, zoals het boek over televisienieuws, Is er nog nieuws (2007). Altijd Viareggio is zijn eerste roman en gaat over (mannen)vriendschap, motoren en ouder worden. Nieman laat in een vlotte stijl de, vaak herkenbare, worsteling zien met de keuzes die het ouder worden met zich meebrengt; vaste relatie of vrijgezel, eigen baas of ‘loonslaaf’, geen of wel kinderen etc. Ook de vriendenclub van Jack (ik-persoon) worstelt hiermee en beslissingen nemen lijkt lastiger dan verwacht.

Jack en zijn maten gaan al tien jaar lang een week op motorvakantie en al tien jaar is het einddoel Viareggio, Toscane. De motorvakantie is het hoogtepunt van hun vriendschap: "Mannen praten niet: mannen brengen samen tijd door." Terwijl vroeger de routeplanning een onmisbaar deel van de voorpret was, is het dit jaar (2004) een ander verhaal. De mannen hebben het druk met hun eigen leven en pas een maand van tevoren komt er een routeoverleg. Maar als de 'motorvakantie' eenmaal is begonnen is dit alles weer vergeten, want een " 'motorvakantie' is ruim een week leven zoals je als puber dacht dat je altijd zou leven: in volledige vrijheid, zonder verplichtingen, met je vrienden als moderne cowboys door Europa zwerven." En hoewel de vrienden de ouderdom beginnen te voelen wordt er nog als vanouds veel gedronken, met (te) jonge vrouwen geflirt en is er nog veel (onderbroeken)lol. Maar ook de waarde en het belang van de vriendschap wordt onder de loep gelegd. Er "…hebben zich allerhande nieuwe spelers aangediend in het toneelstuk van onze vriendschap", waardoor de band kraakt en dit alles vraagt van de vrienden de nodige bewustwording en vooral de moed beslissingen te nemen.

Deze dilemma’s worden door Nieman stapje voor stapje naar voren gebracht. Dit doet hij door de hoofdstukken over de huidige reis af te wisselen met hoofdstukken over de begintijd. In deze flashbacks leer je hoe de vrienden elkaar hebben leren kennen en hoe de band langzamerhand steeds steviger wordt. Maar naarmate de flashbacks de huidige tijd naderen leer je ook hoe de vrienden in het leven staan en wordt het je als lezer heel helder gemaakt waarom de motorvakantie voor ieder afzonderlijk zo belangrijk is. Dat is goed gedaan. Bovendien lopen de zinnen soepel, er zijn veel dialogen waardoor het een vlot te lezen verhaal is. Daarnaast ontbreekt het Nieman ook het niet aan de nodige humor. Al met al een leuke roman die, vooral voor mannen in de dezelfde leeftijdscategorie als Nieman, veel herkenbare worstelingen toont.