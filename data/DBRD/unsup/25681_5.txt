Wereldschaduw  is de vijfde roman van Nir Baram en de opvolger van Goede mensen, dat wereldwijd een groot succes was. Wereldschaduw  is direct een bestseller geworden en door TimeOut magazine en SufSahvua magazine verkozen tot het beste boek van het jaar 2014. Ook was het in 2014 genomineerd voor de Spair prijs.

Het boek bevat drie verhaallijnen. De eerste gaat over Gavriël Mantsoer, de zoon van Albèrt. Albèrt is redacteur van de stervenden, waar hij het familieverhaal van rijke stervende Joden opschrijft. Door een verbreding van zijn klantenkring belandt Albèrt in Amerika, waarnaar hij zijn zoon meeneemt. Hier leren ze Michael Bruckman kennen, die een vriendschap met Gavriël opbouwt. Bruckman is een van de eigenaren van een groot hedgefonds dat zijn invloed uit wil breiden naar Israël, de woonplaats van Gavriël. Zo gebeurt het dat Gavriël de directeur wordt van het Joods Fonds voor Democratie, opgericht en gefinancieerd door het hedgefonds van Bruckman. Door deze functie belandt hij in de hogere sociale kringen van Israël, waar contacten op allerlei manieren aangeboord worden om de plaatselijke en globale economie te stimuleren.

De tweede verhaallijn gaat over een groep jongeren die een wereldwijde staking met een miljard stakers op 11-11 aan het organiseren is. Dit ontspringt allemaal uit een droom die Christopher heeft en daarna deelt met leden van de groep. In deze droom staat de berg centraal waar de vader van Christopher eigenaar van is en die hij wil verkopen aan een Chinees-Duits bedrijf. Om de nodige aandacht voor de staking te generen richten ze een ravage aan in het British Museum. De video die ze online plaatsen waarin hun actie met geweld wordt neergeslagen door politie gaat viral. Hierdoor krijgen ze onverwacht de aandacht waar ze naar op zoek zijn.

Daarnaast is er het Amerikaanse adviesbureau Mayo, Steinbeck, Vandersleis (MSV) dat kandidaten in verkiezingen adviseert door hun verkiezingsprogramma’s te leiden. Zij adviseren liberale leiders van over de hele wereld, om op die manier de democratie te bevorderen in de steeds verder globaliserende wereld. Door de aanstaande staking komen deze drie verhaallijnen samen en komt het tot een clash tussen deze verschillende culturen, milieus en levensovertuigingen.

Wereldschaduw  is een geweldig boek. Het is een verbluffende afwisseling van schrijfstijlen en perspectieven. Het is bijzonder knap hoe Baram de veelheid aan goed uitgediepte thema’s en personages heeft weten te smeden tot een vloeibaar, interessant en goed te volgen verhaal. Dit boek heeft alles en is werkelijk een literair kunstwerk.

Ook geeft hij blijk van een scherpe visie op de hedendaagse maatschappij, waar kapitalisme en globalisatie hoogtij vieren. Een van de fundamentele problemen daarvan schetst Baram als volgt: "We hebben allemaal een paar stukjes van de puzzel, maar de echte schok is het besef dat niemand hem helemaal aan elkaar kan leggen". Voor Baram is de wereld absoluut niet zwart-wit. Hij gebruikt vele invalshoeken om zijn thema’s aan de lezer te presenteren en doet dat met verve.