Vanaf bladzijde 1 weet Nanne weer een boeiend en bijna voelbaar sfeerbeeld neer te zetten. Het kan bijna niet anders dan dat Nanne in het dagelijks leven veel en goed observeert, want wederom worden de karakters en uiterlijkheden van de personages zo beschreven dat je ze voor je ziet. Tot in de kleine details! Ook interieurs, landschappen en weersomstandigheden worden levendig omschreven. Het zou me dan ook niets verbazen als Nanne's boeken ooit verfilmd worden in de vorm van een politieserie of speelfilm. De boeken lenen zich hier uitstekend voor.

Ook in Zonder spijt laat Nanne de spanning hoog oplopen. Vele verdachten komen voorbij. En als je dan aan het einde van het boek écht verrast bent over de dader, vind ik dat een knap staaltje vakmanswerk. Ook Benders en Van Es maken weer de nodige privé-perikelen mee. Leuk hoe er soms ook gerefeerd wordt aan gebeurtenissen in eerdere boeken. Als trouwe lezer van Nanne's boeken worden Benders en Van Es bijna goede vrienden die je steeds beter leert kennen. Ik hoop dat Nanne nog heel lang door blijft gaan met schrijven. Mijn stem heb je!