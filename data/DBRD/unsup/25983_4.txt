Stroomversnelling is een van de vele spannende thrillers van Michael Connelly waarin LAPD inspecteur Hieronymus Bosch de hoofdrol speelt.
Bosch heeft het korps enkele jaren geleden verlaten en is een klein detectivebureau begonnen.
Wanneer hij op een dag door de weduwe van zijn oude vriend en ex-collega Terry Mc Caleb gecontacteerd wordt met de vraag de dood van haar man te onderzoeken, begint er voor Harry Bosch een nieuw avontuur, waarin hij samen met FBI Special Agent Rachel Walling de jacht op de reeds jaren doodgewaande seriemoordenaar 'De Dichter' inzet.

Stroomversnelling is een vervolg op De Dichter. En zoals de meeste sequels is ook dit boek minder spannend dan het origineel. Connelly kan echter putten uit een enorme kennis van zaken en behalve dat de personages enkele malen heel domme, ondoordachte dingen doen zit het boek goed in mekaar.
Het boek wordt nergens langdradig en behoudt zijn momentum. De personages handelen consequent en worden zonder te veel poeha geschetst. Connelly verstaat zijn vak.
De ontknoping van het boek is spannend, maar wordt nogal goedkoop afgesloten. De epiloog is er net iets te veel aan.
Stroomversnelling is een spannend boek, dat op een hoog niveau geschreven werd, maar is zeker niet het beste boek van Michael Connelly.