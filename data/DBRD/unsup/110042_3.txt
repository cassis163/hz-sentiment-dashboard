Susan Hill is bekend van haar romans, maar ze heeft ook een aantal thrillers geschreven, die goed ontvangen zijn. Dit is het eerste boek dat ik van haar gelezen heb. Het is het tweede deel in een drietal boeken over en met hoofdinspecteur Simon Serailler. Ik merk dat het toch wel handig is ze op volgorde te lezen omdat de ontwikkeling van de karakters dan beter te volgen is. Ook wordt er regelmatig teruggegrepen op wat eerder is gebeurd. Afgezien daarvan is het verhaal op zich prima te volgen zonder die voorkennis.

In Zuiver van hart wordt de 9-jarige David Angus ontvoerd. Hij verdwijnt zonder dat er enig spoor van hem wordt teruggevonden, ondanks de uitgebreide zoektocht van de politie onder verantwoordelijkheid van hoofdinspecteur Simon Serailler. Een ander draadje in het verhaal is de vrijlating uit de gevangenis van Andy - hij is geen slechte jongen maar is in verkeerd gezelschap terechtgekomen. Kan hij zich staande houden in de buitenwereld of bezwijkt hij voor het snelle geld?

Susan Hill beschrijft de karakters uitgebreid en met veel gevoel. Dit boek is dan ook meer een spannende roman dan een echte thriller, maar wel één van hoge kwaliteit. Simon Serailler heeft meer op zijn bordje dan politiezaken, ook privé krijgt hij het een en ander te verstouwen. De afwisseling tussen privé- en zakelijke beslommeringen maken het verhaal levendig en interessant. De personages komen goed uit de verf en worden levensecht neergezet. De uitwerking van het verhaal kent een ongedacht slot, die nieuwsgierig maakt naar het vervolg!