Femke Dekker zet met ‘De legende van de vuurvogel’ een spannend fantasyverhaal neer, wat voor mij echt heerlijk weglas. Wat een genot om zo’n leuk kinderboek te lezen, zeg! Natuurlijk vond ik het makkelijk lezen, maar dat komt omdat het taalgebruik heel anders is dan wat ik gewend ben. Maar ik heb me geen seconde verveeld tijdens het lezen.

Ravian wordt tijdens zijn tocht naar de Gele Steen verleid om die tocht vaarwel te zeggen en te genieten van het leven. De beproevingen die hij tegen komt zijn vrij voor de hand liggend, maar de keuzes van Ravian zijn bewonderenswaardig. Hij is dan ook zeker een goed voorbeeld voor kinderen.

Door die beproevingen laat Femke Dekker duidelijk zien dat je doel bereiken niet altijd even makkelijk is, maar dat je wel moet doorzetten. Dat vind ik een toffe boodschap. Combineer dat met een spannend verhaal en dan heb je wat mij betreft een heel leuk kinderboek.

Ondanks dat ik niet de doelgroep ben van ‘De legende van de vuurvogel’ van Femke Dekker, vond ik het een spannend en bewonderenswaardig verhaal. Een aanrader voor lezers die 10+ zijn.