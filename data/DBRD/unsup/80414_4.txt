Wat komt er op thrillergebied toch veel moois uit Scandinavische landen! Na schrijvers als Henning Mankell, Arnaldur Indridason, Stieg Larsson en meer recent Jussi Adler-Olsen (om er maar een paar te noemen) is er nu een nieuwe auteur bijgekomen: Jan Wallentin.

Hij debuteert ijzersterk met zijn boek Strindbergs Ster.Het boek gaat over de zoektocht van Don Titelman en Eva Strand naar twee oude voorwerpen, een Ankh-kruis en een ster, die samengebracht de weg wijzen naar de onderwereld. Degene die toegang heeft tot de onderwereld, heeft toegang tot ongekende wetenschappelijke wijsheid en grote rijkdom. Don wordt erbij betrokken op het moment dat hij in contact komt met Erik Hall, een duiker die in een grot een lijk vindt met het kruis in de vorm van een Ankh. Wanneer Hall wordt vermoord en Don hiervan verdacht wordt, krijgt hij de advocate Eva Strand toegewezen. Maar in plaats van door de politie worden ze door Richard Eberlein, een Duitser die deel uitmaakt van een stichting die al sinds jaar en dag op zoek is naar het kruis en de ster, ondervraagd. Wanneer Don en Eva ontsnappen, volgt een zoektocht die hen dwars door Europa voert, op zoek naar het kruis en de ster.

Het boek is niet alleen een geweldig spannende thriller, maar een combinatie van feiten (die het verhaal authenticiteit meegeven) en fictie die neigt naar fantasy in de stijl van Jules Verne. Samen met de vlotte schrijfstijl die Wallentin hanteert zorgt dit voor een boeiend boek waarin je je fantasie bijna niet kunt beteugelen. Don is de gedroomde anti-held, die leeft op allerlei soorten barbituraten. Dat hij desondanks in staat is alles te ondergaan wat op zijn pad komt, is soms ietwat teveel van het goede, maar Wallentin komt ermee weg omdat hij het verhaal stevig onder controle heeft. De personen van Don en Eva en later ook van figuren als Elena, die door de stichting achter hen aan wordt gestuurd, houdt hij goed in de hand. Ook door de uitgebreide geschiedkundige informatie die Wallentin geeft, zoals bijvoorbeeld de gebeurtenissen rond Ieper in WW1, geeft hij het boek een stevige basis. Voor sommigen zal de informatie te gedetailleerd zijn, maar als geschiedenisliefhebber vond ik het zeer interessant en heb ik er veel van opgestoken. Je ontkomt er bijna niet aan om bepaalde zaken op internet op te zoeken en na te kijken.
Het fantasievolle einde van het boek geeft mij de indruk dat de auteur nog niet precies weet welke richting hij uit wil met zijn volgende boek(en): thrillers, science fiction, magisch realisme; het is allemaal mogelijk. En getuige het interview met hem op de site van de uitgever (www.uitgeverijluitingh.nl) is hij daar zelf ook nog niet uit :-). Wat het ook wordt: schrijven kan Wallentin!