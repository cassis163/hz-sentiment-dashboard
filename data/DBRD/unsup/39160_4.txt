De hoogtijdagen van de ouderwetse ‘chicklit’ lijken al enige tijd te zijn vervlogen. Toch lijkt de koek voor schrijfsters als Lindsey Kelk nog lang niet op. Deze Britse bestsellerauteur weet nog altijd hoe zij succes moet blijven boeken met de oude vertrouwde formule van een typische chicklit. Haar nieuwste titel, Altijd het bruidsmeisje, is dan ook ouderwets grappig.

Maddie is zo’n vrouw die veel te veel hooi op haar vork neemt: ze werkt zich drie slagen in de rondte als assistent eventplanner voor een onmogelijke baas; probeert bij man en macht indruk te maken op de directie met kans op een promotie; plant in haar vrije tijd in recordtempo de bruiloft van haar beste vriendin (die de nodige ‘bridezilla’ uithangt); troost dag-en-nacht haar andere beste vriendin wiens man van haar wil scheiden; én wordt in beslag genomen door de aantrekkingskracht van twee wedijverende mannen.

Op het eerste oog lijkt dit verhaal voor de lezer een dertien-in-een-dozijn chicklit. De mierzoete geijkte cover onderstreept dit vooroordeel des te meer. Eerlijkheidshalve zit daar ook best een kern van waarheid in. De formule van carrièrevrouw versus liefde versus vriendschap is immers lang geen authentiek plot meer. Tóch zal dit boek de ouderwetse chicklit-liefhebber verrassen met een amusante verhaallijn, doordrenkt van sarcastische humor. Zo’n boek waar je als lezer in een mum van tijd gretig doorheen leest.

In het boek gebeurt veel. Heel veel. En het liefst ook allemaal tegelijk. Precies de stempel die Kelk op al haar boeken drukt en wat haar doet onderscheiden van andere chicklit-auteurs. Toegegeven, daar moet je als lezer wel van houden. Maar als je je daaraan overgeeft, weet Kelk je van begin tot eind te vermaken. Het boek wordt nergens saai of langdradig; Kelk weet op de juiste momenten te pieken of juist even in te tomen. De drie beste vriendinnen hebben soms belachelijk dramatische ruzies en staan constant met elkaar in tweestrijd. Niet iets wat een hechte vriendschap normaliter onderschrijft, maar daarom juist zo’n verfrissend plot. Ook de vreemde voorvallen in het werk van Maddie als eventplanner maken het verhaal een tikkeltje dwaas, waarbij de Britse humor van Kelk goed tot z’n recht komt. Slechts de liefdesperikelen tussen Maddie en Will, en de wedijverende Tom, komen niet zo lekker uit de verf. Een simpele verhaallijn met weinig sjeu, wat Maddie net iets te wanhopig afschildert. Desalniettemin is Altijd het bruidsmeisje lang niet zo zoet als je in eerste instantie verwacht. En dat maakt dit boek tot een aangename en ontspannen leeservaring!