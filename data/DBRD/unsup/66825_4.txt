Wat een prachtige duistere cover, hè?! Het past perfect bij het sfeertje van het verhaal! Een verhaal wat me meteen in zijn greep had en raakte, door het verdriet van Anna om haar ouders en de vragen waar ze mee is blijven zitten. En dan ineens wordt het ook heel erg spannend, want wat wil degene die het raadselachtige kaartje stuurde? En wat is de waarheid??

In deel 1 lees je in cursieve stukjes het perspectief van iemand waardoor je zelf ook met allerlei vragen komt te zitten. In deel 2 wordt dat al wat duidelijker en zijn er weer andere raadselachtige hoofdstukken tussendoor, zo wordt de spanning goed opgebouwd én vastgehouden. Al vond ik deel 2 wel wat minder spannend dan deel 1 en deel 3.
Het laatste stuk is echt weer een knaller, waarin Clare niet alleen Anna’s wereld op zijn kop zet, maar ook die van de lezer…

Wat is Clare Mackintosh toch een onwijs goede thrillerauteur! Dat heeft ze met Valse hoop wel weer bewezen. Ze wist me weer enorm te verrassen met haar twists en afloop! Ik heb, ondanks het spanningsdipje, van begin tot eind genoten van dit boek en had hem het liefst in één ruk uitgelezen! (het leven gaat helaas ook door soms ) Weer een dikke vette aanrader dus!