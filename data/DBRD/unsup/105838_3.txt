Een bijzonder boek, het zet je tot nadenken over mogelijke rampen die kunnen gebeuren, al worden hier wel echt de worst case scenario’s besproken, zoals ze worden genoemd in het boek.
Het boek is in opgebouwd in drie gedeeltes. Eigenlijk als het ware een soort inleiding van het verhaal, dan de kern; het belangrijkste en ook spannendste gedeelte in het boek en vervolgens als afsluiting krijg je een soort nawoord, je leest dingen die in je gedachten zijn blijven spoken over hoe het allemaal is afgelopen en hier krijg je de antwoorden erop.
Het verhaal begint met wat spanning tijdens een kennismakingscollege. Er is een enorme aardbeving even verderop in Seattle en iedereen in de collegezaal is in rep en roer, terwijl de hoogleraar gewoon door wil gaan met zijn les. Op dat moment gebeurt er iets met een meisje voorin de klas, ze zakt opeens weg en Mitchell kent haar oppervlakkig en weet dat dit tot de dood kan leiden bij haar. Zij speelt ook een rol in de rest van het verhaal.
Verder zijn de eerste hoofdstukken erg langdradig en ging het grotendeels over wat er zich allemaal afspeelde op kantoor en vooral uitwerkingen van de rampen die zich mogelijk konden voordoen, die vervolgens weer werden voorgespiegeld aan de toekomstige klanten van Future World, het bedrijf waar de hoofdpersoon Mitchell uiteindelijk voor gaat werken.
In het 2e gedeelte van het verhaal gebeurt er eindelijk iets en het gaat dan ook goed mis. Een ramp wordt werkelijkheid. Dit stuk vond ik vooral spannend om te lezen, je wilt graag doorlezen om meer te weten te komen over de situatie en hoe het afloopt. Dit was het moment dat ik het boek eigenlijk niet meer weg kon leggen en door bleef lezen. Je leest hoe een wereld opeens veranderd . Er gebeuren onwerkelijke dingen. Doordat Mitchell op het moment van de ramp, opeens met 2 personen in zijn appartement zit en hij maar een noodpakket voor 1 persoon heeft gemaakt, zit er niets anders op dan erop uit te gaan. Het is gevaarlijk. Mensen doden elkaar voor een fles water, er worden overal kampen opgezet, waar het niet allemaal even veilig blijkt te zijn. Zeker niet voor Mitchell die ‘’de profeet ‘’ wordt genoemd, omdat hij deze ramp had voorspeld. Mensen willen een antwoord op wat er nu gaat komen en bedreigen hem. Uiteindelijk lijkt alles goed te komen en bouwt Mitchell een heel ander en nieuw bestaan op, wat je eigenlijk niet verwacht. En zijn collega Jane waarmee hij samen van alles heeft meegemaakt, zet zijn werk voort. Op het laatste moment in het verhaal lees je dat Mitchell nog een belangrijk telefoontje krijgt, dat maakt het verhaal wel compleet.