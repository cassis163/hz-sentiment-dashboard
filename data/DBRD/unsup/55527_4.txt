Titel : M – De magische reis
Auteur : Helena Daelman
Uitgeverij : Kramat
ISBN : 978 94 6242 026 7

‘M – De magische reis’ heeft een cover die best wel in het oog springt. Nu zelf vind ik het maar niks, maar voor kinderen geeft het, denk ik, best wel een magische indruk en valt het felle geelgroen wel op. De flaptekst trekt, mede doordat er met de ik-vorm gewerkt wordt, onmiddellijk aan en maakt de lezer best wel nieuwsgierig naar het geheel.

Matthias was 8 jaar toen zijn vader, een fervent zeiler, voor een 3-tal maanden naar Congo wou varen. Geregeld ontvingen Matthias en zijn moeder een brief. Wanneer er plots geen nieuws meer kwam geeft Matthias’ mama de hoop op.
8 jaar later blijft Matthias worstelen met het gemis en het plotse verdwijnen van zijn vader. Als zijn moeder hem meeneemt naar de hobbykamer van zijn verdwenen papa blijkt snel dat hij hulp krijgt uit onverwachte hoek. Zijn gedrevenheid en verdriet brengen hem steeds dichter en dichter bij de waarheid.

‘Achter ons blijft het geschut losbarsten. Ik hoor niets meer. Enkel het gepomp van mijn hart suist in mijn oren.’

Dit eerste deel uit de M-reeks is een apart verhaal van een puber die op zoek gaat naar zijn vader. Wat het boek zo apart maakt is dat Daelman haar lezers meeneemt naar zeer uiteenlopende regio’s waardoor ze de jeugd laat proeven van verschillende culturen. Gedurende het ganse verloop hanteert de auteur een mooi gedoseerde mix van spanning, emotie en informatie. Interessante weetjes, geschiedenis en wereldfeiten worden hier en daar terloops vermeld, maar steeds blijft de schrijfster de klemtoon leggen op avontuur en vriendschap. Moeilijkere thema’s zoals bloeddiamanten, het leven in de Himalaya, … worden zeer mooi verwerkt tussen de meer algemenere zaken zoals vriendschap, pesten en verlies.

Het eerste hoofdstuk neemt je direct mee op het water en is redelijk intens geschreven. Deze vurigheid uit zich daarna meer in de vriendschap tussen Matthias en zijn vriend. Mooi is dat deze vriendschap uiteindelijk de lezer ook laat zien dat de gebreken van een persoon verdwijnen naarmate je de mens achter de tekorten leert kennen. Best wel erg mooi neergepend.

Qua leeftijdsgerichtheid zit je een beetje met een dubieus gevoel. Het boek wordt als YA aanschouwd, maar daarvoor is Matthias met momenten iets te jong neergezet. Hij komt soms niet over als een 16-jarige, het is eerder een jonge knaap van 12 die een spannend avontuur beleeft met een vriend. Langs de andere kant zorgt het gebruik van moeilijkere woorden (bv. : aplomb, gepensioneerd, … en enkele Franse woorden) ervoor dat het dan juist ook niet als kinderboek 12+ kan bestempeld worden. Maar als je weet dat dit de eerste jeugdroman is van Daelman dan zie je deze beginnersfouten zeker door de vingers, want al bij al leest ‘M’ zeer zeer vlotjes weg.

Af en toe een herhaling en korte hoofdstukken dragen ertoe bij dat het voor de jonge (niet zo gedreven) lezer handig is om het verhaal na een onderbreking van enkele dagen terug op te nemen. Hoewel na enkele dagen ? Dit boek is zodanig geschreven dat het zelfs voor volwassenen best een zeer aangenaam relaas is en dan kan je er van op aan dat het voor een jeugdige liefhebber sowieso een pageturner is.

Als je weet dat ‘M – De magische reis’ deel uit maakt van een serie, dan ben ìk alvast nieuwsgierig naar het vervolg. Bij het tweede boek wordt ook de vriendin Rinske meer in het verhaal getrokken en dat lijkt me veel ruimte te geven voor alweer leuke, krachtige dialogen en inbreng van jeugdige thema’s.

Wie meer wil weten over de schrijfster en haar boeken kan zeker een kijkje nemen op deze link : https://www.facebook.com/M.the.official.page/

Tenslotte wens ik Kramat en Helena Daelman te bedanken voor dit recensieboek.