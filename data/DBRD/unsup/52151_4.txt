Waar kennen wij wolven van? Uit sprookjes, van de dierentuin en van de verhalen uit de krant van tegenwoordig waarin de wolven worden gesignaleerd en schapen aanvallen.
Elli Radinger liet haar carrière als advocaat varen en ging deze dieren onderzoeken. Ze observeerde heel veel wolven in het Amerikaanse Yellowstone National Park en woont verder in Duitsland waar de wolf ook steeds meer aanwezig is.
Ze heeft mij met dit boek verrast, ze bracht de wolf dichterbij en liet mij hun karaktereigenschappen en sociale leven zien. Door middel van situaties die ze tijdens haar observaties heeft meegemaakt laat ze zien dat de wolf en de mens best op elkaar lijken. Bijna net zoals apen op mensen zouden lijken. Ze zegt dat Chimpansees meer overeenkomsten hebben met mensen dan wolven, wolven en mensen liggen elkaar beter en daarom hebben we elkaar uitgenodigd om ons leven te delen. Ze doelt ermee dat we nu de hond hebben als huisdier, dat was met chimpansees nooit zo gelukt.
Aan het einde laat ze je weten dat haar motto is: WWWD (what would wolves do) EN ze geeft je een mooie levensles mee. Ik heb hem in mijn notebook gestopt, hier kan ik wel wat mee.
Het boek is een managementboek, een opvoedboek en een roman ineen, omdat Elli Radinger ook de kunst van het mooi beschrijven beheerst leest het boek heel prettig. Het boek heeft ook een aantal mooie foto’s van wolven en van Elli met de wolven die het verhaal compleet maken.
En mocht je enthousiast geworden zijn door haar verhalen? Achterin staan tips voor wolvenexcursies in Yellowstone en Duitsland.