Al een hele tijd stond Het meisje dat van IS won in mijn boekenkast, maar op de een of andere manier kwam het er maar niet van. Nu het thema van Boekenweek 'Moeder de vrouw' is, heeft mijn bibliotheek voor maart de challenge beschreven als: Lees een boek van een vrouwelijke auteur. Direct dacht ik aan dit boek, want niet alleen is het geschreven door een vrouw, ook doet de titel en beschrijving vermoeden dat het over de positie van de vrouw (in IS gebied) gaat.

Het boek is geschreven door Andrea Hoffman, een journaliste die het verhaal van een jonge Iraakse vrouw, Farida Khalaf, heeft opgetekend. De roman is daardoor gebaseerd op gebeurtenissen die Farida zelf zijn overkomen in de tijd dat IS Irak binnenviel. Zij woonde vroeger in Kocho, een van oorsprong Koerdisch dorp. Doordat de gebeurtenissen zijn opgetekend uit de eerste hand, komt het verhaal realistisch over en kan de lezer intens meeleven met de emoties van de hoofdpersoon, Farida.

In het boek wordt uitgelegd hoe de IS strijders met niet-islamieten omgingen (of omgaan?), hoe de cultuur van de niet-islamieten is en wat mensen beweegt om de levensgevaarlijke reis van Irak/Syrië naar het Westen te maken. De discussies in het Westen over vluchtelingen als gevolg van IS wordt nog weleens erg makkelijk gevoerd. Ik ben van mening dat het deze discussie zou verrijken, en waarschijnlijk ook veranderen, als iedereen dit boek leest alvorens zich in deze discussies te mengen.

Een lang verhaal kort

Farida leeft met haar ouders, broers en broertjes in het dorp Kocho in Irak als op een dag strijders van Islamitische Staat (IS) Irak binnenvallen. Al snel valt Mosul en niet lang daarna rijden de strijders ook Kocho binnen. De inwoners moeten al hun wapens en kostbaarheden afstaan en worden aanvankelijk naar een centraal punt geleid. Lang blijven ze daar niet. Eerst worden de mannen weggevoerd, waarna de vrouwen op grote afstand vele schoten horen. Daarna worden de gehuwde vrouwen gescheiden van de ongehuwde, en dus maagdelijke, vrouwen.

Farida wordt ingedeeld bij de ongehuwde vrouwen en afgevoerd richting Raqqa, waar zij te koop wordt aangeboden op een slavenmarkt. Strijders vragen haar een paar keer om zich te bekeren tot de islam, maar Farida is trouw aan haar geloof. De 'eigenaren' beschouwen de ongehuwde dames als hun bezit, geven hen bijzonder weinig te eten en mishandeling is schering en inslag. Het ergste dat Farida kan overkomen is dat zij wordt geschonden in haar eer, maar ook daar geven de strijders niks om.

Meermalen wordt Farida verkocht en belandt zij in handen van andere mannen. Zij blijft echter verzet bieden en probeert meermalen te vluchten. Telkens als het mislukt moet Farida ernstige mishandelingen ondergaan, maar zij geeft niet op. Op een dag, als zij gevangen zit in een kamp in Syrië, lukt het wel om te ontsnappen. Zij krijgen hulp van mensensmokkelaars, die voor veel geld Farida helpen een vluchtelingenkamp te bereiken. Ondanks dat ze veel geld vragen, zou Farida misschien nooit het kamp hebben bereikt zonder hun hulp.

In het vluchtelingenkamp zijn veel dorpsgenoten van Farida aanwezig. Al snel komt zij er achter dat haar angsten waarheid zijn: iedereen weet dat zij is aangetast in haar eer en spreekt er schande over. Ook al is ze ontsnapt uit handen van IS, nog steeds heeft IS haar gevangen omdat in haar cultuur het niet begrepen wordt dat zij is verkracht door de harteloze IS-strijders.

Personal touch

Dit boek houdt de lezer in zijn greep en ook ik heb het boek in een ruk uitgelezen. Ondanks dat je weet wat IS heeft gedaan, komt het verhaal van een slachtoffer hard binnen. Het verhaal laat zien dat vriendschap, trouw en volhardendheid een meisje door de oorlog heen slepen. Op een emotionele en gedetailleerde manier wordt de lezer meegenomen naar een land dat van het ene op het andere moment is verscheurd door de oorlog en waar barbaren het land ineens regeren. Zonder meer is dit boek een aanrader.

https://lekkerlezen.jimdofree.com/hetmeisjedatvaniswon/