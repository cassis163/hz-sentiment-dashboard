De cover vind ik persoonlijk niet zo pakkend, de blonde vrouw zal Michelle wel zijn maar het is niet een boek dat ik puur vanwege de cover zou op oppakken in de boekwinkel. Ik geef de cover een 6.

Het begin van het boek is een beetje verwarrend, je volgt drie verhaallijnen en doordat ze allemaal in de ik-vorm zijn geschreven springt het verhaal een beetje van de hak op de tak en moet je er even inkomen. Tussen de hoofdstukken in staan afbeeldingen van notities in een smartphone waarvan je niet gelijk door hebt wie deze geschreven heeft. En ieder hoofdstuk heeft een titel die erg treffend is voor het hoofdstuk, dat vind ik een mooi detail!

De hoofdpersoon is Michelle van Kempenaarde, een jonge vrouw die door haar moeder Theresa wordt gekoppeld aan de rijke Lennart Huijbers. Ze trouwen en krijgen twee kinderen, Thomas en Sophie. Michelle krijgt van haar man de kans om een kunstgalerij te runnen. Ze wonen in het rijke Kralingen waar klasse en uiterlijke schijn erg belangrijk zijn, het leven gaat haar voor de wind en naar de buitenwereld toe lijkt alles perfect. Vanuit huis heeft ze geleerd altijd voor iedereen klaar te staan, vooral voor haar man maar als ze de oude schoolvriend van Lennart ontmoet, Jacob, valt ze als een blok voor hem en begint ze een buitenechtelijke relatie. Ook komt ze in contact met een oud schoolgenootje, Maartje, die graag wil bijspringen in de kunstgalerij en bij Michelle thuis. Door een eenzijdig auto ongeluk raakt Michelle in coma en volg je haar gedachten en herinneringen, waarvan ze zelf niet weet of deze wel of niet waar zijn.

Het plot is niet heel verrassend, je vermoeden wordt steeds iets verder in het verhaal bevestigd maar je wilt toch heel graag weten hoe het afloopt!

Ik geef het boek 4 sterren, het begint een beetje rommelig maar langzaam vallen alle puzzelstukjes op zijn plaats en worden de intenties van bepaalde personen duidelijk. En vooral de onmacht en frustratie die Michelle voelt als ze in coma ligt zijn heel mooi beschreven. Ze hoort wel iedereen praten die aan haar bed staan maar kan hier op geen enkele manier op reageren.

Ook de dankbetuiging van de schrijfster achterin het boek vind ik heel mooi en zet je echt aan het denken; ‘Ik hoop dat jullie van het verhaal genieten en er inspiratie uithalen voor liefde voor andere mensen. Oordeel niet te snel; ieder verhaal heeft twee kanten en ik wilde je uitdagen om na te denken over wat werkelijk belangrijk is in je eigen leven en welke keuzes je maakt.’