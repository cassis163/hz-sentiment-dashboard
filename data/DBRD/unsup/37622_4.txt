Ik moet toegeven dat ik bevooroordeeld begonnen ben aan deze bestseller uit 1989 van de Mexicaanse schrijfster Laura Esquivel. Ik verwachtte een melig liefdesverhaaltje.

Neen dus, het boek is hartverwarmend en geeft een mooie inkijk in Mexicaanse (culinaire) cultuur en tradities. 'Wreed, passioneel, zinnelijk, romantisch, tragisch, grotesk': het zijn allemaal labels die van toepassing kunnen zijn op dit verhaal. De burleske overdrijvingen zijn trouwens heel grappig (bijvoorbeeld wanneer de zus naakt ontvoerd wordt per paard en de letterlijk vlammende erotische passages). Ook de manier waarop wreedheden verteld worden alsof het om alledaagse dorpsroddels gaat geeft een apart gevoel. De bovennatuurlijke gebeurtenissen worden beschreven alsof het doodnormaal is (zoals ook het geval was bij Isabel Allende in 'het huis met de geesten'). De luxe-editie met uitgebreide recepten is prachtig uitgegeven, de recepten zien er authentiek uit. Het boek werd in 1994 verfilmd door Alfonso Arau, de toenmalige echtgenoot van de auteur.