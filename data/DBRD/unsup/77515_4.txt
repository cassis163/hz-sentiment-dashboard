Een aantal jaar geleden werd Ella overvallen door een zeldzame ziekte. Ze ging over op plantaardige voeding en vond gelukkig haar gezondheid terug. Ze maakt sindsdien zelf gezonde recepten en deelt deze op haar populaire blog – en via haar boeken – met eenieder die hier belangstelling voor heeft. Zo ook in haar nieuwste boek over smoothies en juicers. Hierin vindt je – na een leuke inleiding van Ella en een handige lijst over gewichten van groente en fruit – eerst een recept om zelf notenmelk te maken. Een ingrediënt die je regelmatig tegen zult komen als een van de bestanddelen van haar drankjes.

Dankzij de harde (licht afneembare) kaft kun je het boekje met een gerust hart in de keuken gebruiken zonder bang te zijn dat het direct smoezelig zal worden. Ella biedt de door haar bedachte smoothie-recepten in het boek aan als complete maaltijdvervangers en raadt daarnaast aan de sappen (juices) uit het boek te drinken naast een maaltijd of gewoon als gezond tussendoortje. In haar boekje geeft ze bij ieder recept handige tips en advies. Ieder recept is voorzien van een kleurige foto van het gewenste eindresultaat.

Al bladerend vindt je als vanzelf 30 lekkere recepten om thuis met redelijk gemak goed vullende smoothies en verfrissende sapjes mee te maken. Het boekje heeft een handzaam formaat en is vooral een handig naslagwerk voor wie al vaker smoothies maakt, maar daarin meer wil variëren. Toch is het boek ook leuk voor starters. De variatie is ruim, van een overheerlijke chocolade hazelnoot smoothie tot aan een pittige ananas – en tomatensap. Er zit vast genoeg bij wat je aan zult spreken.