Haat op het eerste gezicht bestaat, ontdekt Helen. Ze komt op school de nieuwe jongen Lucas tegen en ze vliegt hem gelijk aan, in een onbedwingbare woedeaanval. Hoe is dat mogelijk? En wie zijn die 3 vrouwen die steeds uit het niets verschijnen als ze hem of zijn familie tegenkomt? En hoe kan ze aan die vrouwen ontkomen?
Helen weet al haar hele leven dat ze anders is dan andere meisjes. Ze is heel erg sterk en ze kan veel te hard lopen. Maar Lucas en zijn familie lijken net zo te zijn als zij. Het kost haar bijna haar leven voor ze de waarheid ontdekt.

Als je een mooi verhaal wilt lezen moet je even door de eerste 90 bladzijden heen bijten. Doordat Helen zelf niet weet wat er aan de hand is, is het begin van het boek erg warrig. Maar als zij ontdekt wie ze is, volgt er een heel mooi verhaal met een heel verrassende wending.

Een mooi geschreven vervolg op het verhaal van Troje. Gelukkig is het ook goed te begrijpen als je, net als ik, dit oude verhaal niet goed kent. Het boek zit vol met Griekse mythologie maar toch is het een modern verhaal.
Echt een aanrader als je een beetje affiniteit hebt met de Oude Grieken, of gewoon van een mooie Young adult fantasy houdt.