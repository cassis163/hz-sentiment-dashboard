Dit is het onthutsende verhaal opgetekend door moeder Christy Wilson Beam. Christy heeft samen met Kevin drie dochters: Abigail, Annabel en Adelynn. Alle drie zijn het echte Texaanse plattelandskinderen die het heerlijk vinden om te ravotten in de buitenlucht. En dan vooral in bomen te klimmen. Vader is veearts “van koeien tot kaketoes”. Een zeer toegewijde, liefdevolle man. Gedurende het verhaal speelt God en het geloof een prominente, echter niet storende, rol.  

Aan het begin is Anna(bel) een vierjarige kleuter met de diagnose: motiliteitsstoornis pseudo-obstructie, een zeldzame aandoening met een verstrekkend effect op de ingewanden waarbij het lichaam niet in staat is om de voedingsstoffen op te nemen die het nodig heeft. Daarnaast heeft ze een antrale hypomotiliteitsstoornis, wat in feite neerkomt op een verlamming in de maag. Een ongeneeslijke ziekte. Ondertussen is Christy al twee keer beschuldigd van kindermishandeling, terwijl zij haar eigen leven juist in dienst stelt van haar kind. Anna lijdt aan helse pijnen en reist geregeld met haar moeder van Dallas naar Boston voor controles in het ziekenhuis. Haar wens: “ik wil dood, ik wil naar Jezus in de hemel, waar geen pijn bestaat” wordt als zij negen jaar is, verhoord. Alleen anders dan je zou verwachten.  

Gedurende het verhaal proef je de wanhoop, maar zeker ook de zachtheid van deze familie. Amerikaans? Ja dat wel, maar zeker niet geprononceerd. Anna krijgt een BDE, bijna-doodervaring en wat er daarna met haar gebeurt is letterlijk een godswonder. In een interview zegt Anna zelf over de gebeurtenis: ‘Mijn verhaal is niet bestemd voor critici en ongelovigen. Ik vertel alleen maar wat ik heb meegemaakt en het is echt gebeurd. Ik ben het levend bewijs van een wonder. Ik ga het niemand opdringen, maar als je het wilt geloven kan het je leven veranderen. Het zou kunnen helpen om ook een relatie met Jezus te hebben. En als je dat niet wilt, vind ik dat ook prima. Het is alleen maar MIJN verhaal.’ (Interview Puurvandaag, Margaretha de Haan)  

Een schrijnende, maar evengoed ook hoopvolle vertelling, die je hier en daar doet denken aan de Amerikaanse televisieserie Het kleine huis op de prairie. Makkelijk leesbaar ondanks dat het afwisselend gaat over de tijd voor, na en tijdens het ongeluk. Goede Nederlandse vertaling.  

Op de website van Foxnews is een interview te zien met Christy en Anna Beam; dit is zeker de moeite van het kijken waard. Daarnaast komt naar verwachting rond Pasen 2016 de film uit, Miracles from heaven met Jennifer Garner in de rol van moeder Christy. Een must-read dus!