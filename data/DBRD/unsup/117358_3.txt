Vergeet de meisjes is een roman over de bijzondere vriendschap tussen schrijfster Iris Kouwenaar en haar huisgenootje en vriendin Kay. De Amerikaanse journalist met Nederlandse roots Field heeft als opdracht gekregen om de gevierde schrijfster Kouwenaar te gaan interviewen. Als enige van zijn afdeling is hij niet in de ban geraakt van haar boek Antidote en juist daarom wordt hij naar Nederland gestuurd om een interview met haar te regelen. Het blijkt lastig te zijn om een afspraak met haar te regelen en in haar plaats ontmoet hij Kay. Iris blijkt ernstig ziek en wordt liefdevol maar ook erg obsessief verzorgd door Kay. Hij weet toch binnen te dringen in hun afgeschermde wereldje en vanuit zijn perspectief lees je hoe de bijzondere relatie tussen Iris en Kay zich ontwikkelt.

Het boek is vlot geschreven en dat is zeker een pluspunt. Toch vind ik het boek vreemd, vaag en verwarrend. Aan de ene kant is de relatie intrigerend en wil je daarom doorlezen, aan de andere kant raak je verward door de perspectiefwisselingen, bepaalde vreemde keuzes en aparte voorvallen en krijg je hierdoor een vreemd gevoel bij dit boek. Het idee voor het boek is origineel, maar de uitwerking wat minder. Na afloop blijf je vooral met vragen achter met als grootste vraag: wat wil de schrijfster eigenlijk vertellen met dit verhaal?