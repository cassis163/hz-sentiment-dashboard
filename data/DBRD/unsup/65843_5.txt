Charlie Davis en zijn echtgenote, Julie, zijn beiden onverbeterlijke wereldverbeteraars. Hij is journalist en wil in Oezbekistan de folteringen, martelingen en onderdrukking van het regime aan de wereld kenbaar maken zodat deze in actie kan komen. Zij werkt voor een ngo en probeert de plaatselijke bevolking te helpen.
Door een artikel van Charlie met foto’s van de gruweldaden van het regime komt het volk in opstand, waarop het leger met zwaar geschut reageert. Honderden mensen komen om het leven, vele families zijn verscheurd, Charlie zelf wordt hierbij geraakt. Hij besluit met zijn echtgenote, die overigens tijdens dit bloedbad beviel van hun eerste zoon, op veilig te spelen, het land te verlaten en terug te keren naar het veilige LA.

Na enkele jaren krijgt Julie echter wroeging. Zijn ze niet te vroeg terug gekeerd? Hebben ze de Oezbeekse bevolking niet in de steek gelaten op het cruciale moment? Julie neemt dan ook terug contact op met een bevriende man, Byko, waarmee ze in haar studententijd een korte romance had en die overigens zeer machtig is.
Stiekem en zelfs zonder dat Charlie op de hoogte is, plant ze een bezoek bij hem in Oezbekistan.

Wanneer Julie na haar terugkomst met de kinderen een dagje naar Disneyland gaat, verdwijnt Julie…
Haar wagen wordt terug gevonden met enkel nog de twee kinderen erin.

Waar is Julie gebleven? Wat verborg zij? Waarom heeft ze gelogen? Was zij wel wie ze beweerde te zijn?

We volgen het verhaal vanuit de standpunten van Charlie, die wanhopig op zoek gaat naar zijn echtgenote en daarbij geen gevaren schuwt en vanuit het standpunt van Julie, die ijzersterk blijft onder alle gruwel die ze meemaakt.

Hank Steinberg is de bedenker van de alom bekende en geliefde serie “Without a trace”.
Deze ijzersterkte thriller vol geheimen, verraad, intriges en wraak is zijn debuut. Het boek is spannend, indrukwekkend geschreven en uit de tijd gegrepen. De zeer goed opgestelde plot zorgt ervoor dat dit boek een echte pageturner wordt.
De personages zijn realistisch neergezet en echt van vlees en bloed.
Het verhaal is zo actueel dat het op dit moment zo uit Syrië zou kunnen komen.

Terrorisme, folteringen, intriges, corruptie, omkoopschandalen, kapitalisme,… Steinberg laat geen enkel heilig huisje heel.

Ik begreep dat Steinberg ondertussen al bezig is aan een vervolg, ik kijk er alvast naar uit!
Blijft voor mij nog één vraag: Wanneer komt de film?