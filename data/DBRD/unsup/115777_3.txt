Het verhaal op zich is best leuk, een spannend sprookje vol prinsen, ridders, een tovenaar, fantasiedieren, een onmogelijke liefde, vriendschap, afgunst, strijd. Het is ook een vlot verhaal, er gebeurt veel achter elkaar, en het leest lekker weg omdat er geen ellenlange beschrijvingen van bijvoorbeeld de omgeving of de karakters zijn. Het is hier en daar wel wat voorspelbaar, er zijn geen onverwachtse plotwendingen, maar op zich is het verhaal vermakelijk en zeer makkelijk leesbaar.

Het grote nadeel vond ik de vele taal- en vertaalfouten. "Wat gebeurd er, wat is er gebeurt..." "Schapen herderen" heet volgens mij "schapen hoeden." En "semicirculair" mag toch echt gewoon vertaald worden met "halfrond." Verder weet ik nog steeds niet wat voor kleur haar iemand heeft die "aardbeiblond" haar heeft. Ja, in het Engels heet dat "strawberry blond" maar dat zou toch eerder vertaald moeten worden met "roodblond" of gewoon "rood". Er zitten helaas erg veel van dit soort fouten in het ebook, en dat haalde voor mij behoorlijk de vaart uit het verhaal, waardoor ik dus zeker een punt aftrek geef.

Verder eindigt het boek met een enorme cliffhanger, dus als je wil weten hoe het verder gaat, moet je wel het volgende deel lezen. Op zich wil ik wel weten hoe het verder gaat met bepaalde personages, want het verhaal begint eindelijk pas een beetje op gang te komen, maar vanwege alle taalfouten twijfel ik er nog over.

3,5 ster, min 1 ster voor de fouten, dus 2,5 ster.