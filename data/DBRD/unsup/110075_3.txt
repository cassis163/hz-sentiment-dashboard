Becky Albertalli was al een tijdje een gekende naam binnen in het young adult-wereldje, maar sinds de release van Love Simon kent ook het grote publiek haar ondertussen. Love Simon is de verfilming van haar zeer succesvolle debuutboek Simon Versus the Homo Sapiens Agenda. De fans van dit boek zaten al een tijdje te wachten op meer verhalen binnen het zogenoemde ‘Simonverse’. Het lange wachten is nu echter voorbij, want met Leah on the Offbeat keren we terug naar Creekwood en de vriendengroep van Simon.
In Leah on the Offbeat volgen we Leah Burke, Simons beste vriendin en sidekick doorheen het eerste boek. En hoewel het boek gelezen kan worden als een opzichzelfstaand boek, mis je als lezer toch een deel van de totaalervaring. Het boek voelt vaak als een vervolgverhaal, het speelt zich namelijk een jaar later af. De volledige vriendengroep is terug aanwezig en iedereen maakt zich klaar om de middelbare school te verlaten en verder te studeren. Dit brengt natuurlijk behoorlijk wat angsten en drama met zich mee. Want in Amerika ga je niet naar een universiteit op 20 kilometer afstand van je ouderlijke huis. Neen, daar kan het zomaar even zijn dat je aan de andere kant van het land terecht komt. De vriendschappen en relaties van alle personages komen in dit boek serieus onder druk te staan.
Net als Simon Versus the Homo Sapiens Agenda is Leah on the Offbeat een belangrijk boek binnen zijn genre. Leah kampt met overgewicht en is biseksueel, absoluut geen typisch hoofdpersonage dus. Daarnaast is Leah ook nog eens erg grappig, niet op haar mondje gevallen, soms ronduit onbeschoft en kampt ze met behoorlijke moodswings. Een heerlijk, realistisch personage dus, helemaal ontdaan van de al vaak gebruikte eigenschappen in young adult-boeken.
En hoewel Leah on the Offbeat omgaat met moeilijke thema’s zoals verandering, geaardheid, overgewicht, samengestelde gezinnen en dergelijken is het toch een boek waar je als lezer de hele tijd met een grote glimlach de pagina’s omslaat. Het boekt staat nochtans bol van de clichés: een high school musical, een typisch eindejaarsbal en een onbeantwoorde liefde. Maar denk niet te snel ‘Been there, done that’. Het is een typisch Becky Albertalli verhaal: sarcasme, originaliteit en een hele hoop verwijzingen naar hedendaagse cultuur rijgen zich aan elkaar.
Leah on the Offbeat is een waardige opvolger en volgt voor een groot stuk de succesformule van zijn voorloper! Je voelt echter ook dat Becky Albertalli gegroeid is als schrijfster. Haar dialogen kregen in dit boek meer diepgang. Het speelse bekvechten tussen de personages was scherper en grappiger. En de personages zelf leken meer achtergrond te krijgen.
Leah on the Offbeat is een luchtig, grappig verhaal, dat je als lezer met een glimlach op je gezicht zal achterlaten. Op dit elan mogen er zeker nog meer verhalen volgen binnen het Simonverse!