De cover van Koudvuur past goed bij de al eerder verschenen boeken, helaas heeft uitgeverij A.W. Bruna die ook de eerdere boeken uitbracht ditmaal gekozen voor een heel iets kleiner formaat en dat is toch net een minpuntje voor diegene die de collectie na het lezen voor de sier in hun boekenkast zetten. Waar het duo Börjlind een kei in is, is openen met een knallende proloog waardoor je het boek ingezogen wordt. Het is gelijk de link naar een actueel maatschappelijk thema, want in de wereld is de terroristische dreiging regelmatig in het nieuws. Het onderzoek in deze verhaallijn wordt gedaan door oude bekenden; het team van Mette Olsäter. Het duo is er wederom in geslaagd om de personages herkenbaar te laten zijn en verder voort te borduren op de lijn die al was ingezet. Ook voor de eerder wat stillere Lisa is nu een grotere rol weggelegd en in combinatie met Olivia lijkt hier wel een gebalanceerd duo te ontstaan. Geloofwaardig neergezet is Mette, die toch enigszins op ziet tegen haar aankomende pensionering en zoekende is naar hoe haar weg te vinden om hiermee om te gaan. Ook Tom Stilton ontbreekt ook deze keer niet, maar hij gaat wel zijn compleet eigen weg. De 2de verhaallijn, waarin een hoofdrol voor Stilton is weggelegd, zorgt voor spannende momenten maar af en toe tornt het wel aan de grenzen van geloofwaardigheid. De innerlijke strijd van Stilton daarentegen komt authentiek over. Wederom weet het duo Börjlind de spanning goed op te bouwen en vast te houden terwijl ze langzaam een eerste verbinding leggen tussen de beide verhaallijnen. Maar daarna is het ook niet meer te stoppen en vallen puzzelstukjes met een razend tempo op hun plaats. Het is te hopen dat een volgende thriller met Rönning & Stilton niet te lang op zich laat wachten.