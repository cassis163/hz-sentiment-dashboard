Hoe moet je David Baldacci nog introduceren? Hij is bij miljoenen lezers over de hele wereld bekend en geliefd. Hij behoort tot de succesvolste thrillerschrijvers en wereldwijd zijn er meer dan 100 miljoen boeken van hem verkocht. Laten we het dus maar hebben over het boek King & Maxwell.
Het is alweer het zesde in de reeks rond Sean King en Michelle Maxwell. Dit boek is, ook als je eerdere King & Maxwell-boeken niet gelezen hebt, goed te volgen.
In Amerika werd naar aanleiding van deze boeken een televisieserie gemaakt, met (toch een beetje ónze) Rebecca Romijn als Michelle Maxwell. Helaas zijn de kritieken niet alleen maar lovend: er ontbreekt (nog) chemie tussen de twee hoofdrolspelers en de plot van de pilot bleek nogal magertjes te zijn.
Gezien het feit dat ook in deze King & Maxwell  de toch te verwachten (liefdes)relatie tussen beiden niet van de grond komt, gaan er ongetwijfeld nog meer boeken in deze serie verschijnen.
Tyler Tangos vader Sam heeft als opdracht een lading af te leveren in Afghanistan. Op zijn eindbestemming wordt hij opgewacht door een groep CIA-agenten. Zij bieden hem in ruil voor de lading een pick-up aan, waarmee hij kan vertrekken. Na enige aarzeling accepteert hij het aanbod en rijdt weg, zijn bus met lading achterlatend.
Op een regenachtige avond zijn Michelle en Sean op weg naar huis als zij bijna een tiener aanrijden. Aangezien hij een wapen in zijn hand heeft, gaat Michelle achter hem aan. Als ze hem te pakken krijgt hoort ze dat de jongen, Tyler Tango, op weg is naar huis. Als Sean beiden gevonden heeft, besluiten ze de jongen naar huis te brengen. Er komen daar net twee geüniformeerde legerofficieren naar buiten. Het blijkt dat zij Tyler en zijn stiefmoeder Jean zijn komen vertellen dat Sam in Afghanistan is gesneuveld. Maar dan krijgt Tyler een e-mail bericht van zijn vader, in hun codetaal. Vanaf het moment dat Michelle en Sean zich meer en meer in deze vreemde, duistere zaak verdiepen, merken ze dat ze op steeds meer weerstand stuiten. Dit sterkt hun alleen maar in hun vermoeden dat er meer aan de hand moet zijn en dat iemand niet wil dat de waarheid aan het licht komt. Met gevaar voor eigen leven zetten zij hun zoektocht voort, net zolang totdat alle puzzelstukjes op hun plaats vallen.
Met grote verwachtingen ben ik aan dit boek begonnen. Wellicht, achteraf gezien, met té hoge verwachtingen. Het ligt niet aan de personages: Michelle en Sean zijn aan elkaar gewaagd, maar vullen elkaar, mede door hun achtergronden, goed aan. Echter, het verhaal verzandt veel te snel in te lang doorgevoerde verhandelingen, dialogen en beschrijvingen, waarbij ook nog vaak in herhalingen wordt getreden. Dit zorgt ervoor dat de vaart, en daarmee de spanning, grotendeels uit het verhaal wordt gehaald. Er zijn, uiteraard, spanningsbogen aanwezig, maar de tijd daartussenin is vaak iets te lang, waardoor de enigszins opgebouwde spanning al snel weer wegebt. Er wordt heel veel gepraat en gespeculeerd over wat er onder meer met Sam gebeurd is, wat de aard van zijn missie was, hoe ze hem moeten opsporen en wie achter het hele gebeuren zit. Datgene waar het hele verhaal om draait is zeker momenteel een hot issue, maar ook een veelgebruikt gegeven en zeker in dit geval iets te simpel en te makkelijk uitgewerkt.
Door dit alles is King & Maxwell  helaas niet de pageturner die je zou verwachten. Het is niet de bekende nagelbijter of het boek dat je slapeloze nachten bezorgt. Pas het einde van het boek kent de welbekende spanning, maar helaas is het dan eigenlijk al te laat. Dat je al vrij snel weet wie de dader is en wat zijn motief is, speelt uiteraard ook een grote rol, maar het doel waarop hij zich richt en de manier waarop hij zijn doel te pakken wil krijgen, blijft dan wél weer tot het laatst aan toe een vraag die je bezighoudt. Alleen is dit alles te weinig, te mager, om de aandacht van de lezer continu vast te houden. Een gemiste kans, want met een scheut meer spanning had dit boek gemakkelijk 4 sterren verdiend.