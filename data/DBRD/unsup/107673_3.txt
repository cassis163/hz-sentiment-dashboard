is toegankelijk en het verhaal wordt vaardig verteld, zonder onnodige uitwijdingen.,Duijkers dossiers is het eerste boek dat ik lees van de Nederlandse auteur John Brosens. Hoofdpersonen in dit misdaadverhaal zijn Tanja Maaslant, journaliste, en inspecteur Leendert Vosmeer. Hun wegen kruisen elkaar wanneer het lijk wordt gevonden van een man genaamd Duijker. Kort daarna volgt een nieuwe vondst en de vraag ligt voor de hand of er een verband is tussen beide moorden. Het team onder leiding van Leendert Vosmeer moet aan de slag. Journaliste Tanja Maaslant komt tijdens het onderzoek meermaals voorbij.

Duijkers dossiers kenmerkt zich door een vlotte verteltrant en verrassende wendingen. Het is een boek met veel tempo en veel ontwikkelingen dat zich hoofdzakelijk afspeelt in Vlissingen, Zeeland. Herkenbare plekken en locaties komen voorbij. John Brosens was jarenlang werkzaam in het onderwijs en heeft aan deze ervaringen themas ontleend die in dit boek verwerkt worden. Zo komen goede bekenden voorbij uit onderwijsland: de roostermaker, de vakbond AOB en Het Schoolblad, het magazine van de bond.

Al met al een gevarieerd verhaal over een fiks politieonderzoek. Het boek dwingt tot verder lezen, is toegankelijk en het verhaal wordt vaardig verteld, zonder onnodige uitwijdingen. 'Kort en bondig' lijkt bij John Brosens te passen. Enige kritiekpunt is dat ik sommige verbanden iets te toevallig vond, waardoor het verhaal soms iets minder geloofwaardig werd.

Overeind blijft dat dit een lekker lopend, prettig leesbaar verhaal is met vaart, spanning en onverwachte wendingen. Goed werk van eigen bodem. Fraaie omslag!