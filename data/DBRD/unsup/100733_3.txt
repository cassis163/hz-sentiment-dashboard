De val van Annika S. start raadselachtig in een proloog waarin iemand vermoord wordt, uitgerekend door de persoon die het slachtoffer vertrouwt. Meteen daarna verschuift het verhaal naar Annika, de Duitse politica die de krantenkoppen leest over haar vlucht. Ze komt terecht op een huisjespark in de buurt van Callantsoog. Trefzeker weten Simons & Van der Zijl het aannemelijk te maken dat Annika moest vluchten. Waarom daar kom je als lezer gedurende het verhaal achter.

Het verhaal begint als een thriller, het is een roman. De auteurs besteden veel tijd aan de achtergrond van Annika. Haar jeugd bij haar Duitse opa en oma, die de oorlog meemaakten. Tegelijkertijd vertellen de auteurs het verhaal van Anna, waarbij duidelijk is dat ze in een concentratiekamp heeft gezeten met haar familie. Ergens in het boek komen deze twee uiteinden bij elkaar.

De val van Annika S. is gebaseerd op een waargebeurd verhaal van een Duitse politica die vluchtte toen duidelijk werd dat ze bedrog had gepleegd. Tot zover is het non-fictie. Simons & Van der Zijl hebben vanuit dat idee een spannend verhaal bedacht. Vlot geschreven, met korte hoofdstukken die de lezer uitnodigen verder te lezen.

De uitwerking van de personages had iets uitgebreider gemogen. Gezien het feit dat dit een deel 1 is, is er ruimte genoeg om dat in het vervolg goed te maken. Ik kijk ernaar uit!