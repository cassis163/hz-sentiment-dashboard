Dit verhaal speelt zich voor een groot gedeelte af in Rome van november 58 n.Chr. tot 62 n.Chr.
Keizer Nero was voor de buitenwereld keurig getrouwd met Claudia Octavia, maar met zijn eenentwintig jaar bezat hij al exorbitante behoeften die nauwelijks te beteugelen waren. Hij trekt 's nachts plunderend door de straten en veroorzaakt dood en verderf. Nero beschouwt alles en iedereen binnen zijn rijk als zijn persoonlijk eigendom.
De perversiteit van Nero is ongelooflijk.

Door het losbandige leven van keizer Nero dat enorme bedragen kost, komen de noodlijdende provincies zwaar onder druk te liggen en de bankiers proberen hun uitstaande bedragen te innen.
Vespasianus is een van de voornaamste personen binnen het rijk en wordt naar Londinium gestuurd op een geheime missie.
Daar wordt hij betrokken bij de wrede opstand van Boudicca, een vrouwelijke krijger die zelfs mannen doet huiveren en uitzonderlijk dapper is. Wanneer haar groep volgers groter en groter wordt moet Vespasianus vechten om deze vijanden het hoofd te bieden om te kunnen doen waar hij voor kwam voordat Brittania in vlammen opgaat.
Zal het Vespasianus lukken om te doen waarvoor hij kwam? Lees het boek en verbaas je.

Vespanianus VII â€“ Furie van Rome is een boek voor de liefhebbers van historische thrillers waar je veel van opsteekt. Je leert over de gebruiken van de tijd, de wetten, wat in die tijd als normaal beschouwd werd en over de abnormaliteiten.
Het is een geschiedenisles gegoten in een spannend verhaal, dat sfeervol maar tevens heftig is en niet geschikt is voor personen met een zwakke maag.
Veldslagen in al hun gruwelijkheid, martelingen, corruptie en losbandig gedrag worden zo duidelijk beschreven dat het lijkt alsof je naar een film kijkt. De personages zijn, hoe verschrikkelijk ze soms ook zijn, duidelijk neergezet door deze auteur. Je merkt goed dat Fabbri werkervaring heeft in de film- en televisiewereld. Het leest heerlijk!

Als lezer moet je even wennen aan de vele namen maar zodra je verder leest is dat snel opgelost.
Op de voorflap staat aan de binnenkant een verklarende woordenlijst die goed van pas komt als je nog niets gelezen hebt over deze periode in de geschiedenis van het Romeinse Rijk.
In het uitgebreide nawoord vertelt Robert Fabbri waarop het boek is gebaseerd, wat fictie is en wat realiteit is. Hierin proef je de interesse van de auteur met de geschiedenis.
Graag gelezen!