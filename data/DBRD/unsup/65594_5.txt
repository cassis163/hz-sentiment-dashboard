Ik heb dit prachtige boek van Greet Ilegems in één adem van begin tot eind uitgelezen zonder mij ook maar één minuut te vervelen. Het veelvuldig maar zeker niet overdreven of storend gebruik van adjectieven draagt bij tot een zo nauwkeurig mogelijke beeldvorming en prikkelt de zintuigen. Het is terzelfdertijd ook eigen aan vele grote schrijvers en bevordert de lectuur. Van mij mocht het boek gerust vijfhonderd pagina's dik geweest zijn, dan had ik er met alle plezier ook mijn slaap nog voor gelaten. Wie rustig de tijd neemt om alles een beetje te laten bezinken, wordt daarvoor beloond en vindt er zeker alle aangehaalde belangrijke actuele thema's in terug, en vooral ook een beetje hoop en geloof in een betere toekomst in deze donkere tijden. De schrijfster slaagt er wonderwel in alle beloftes op de cover waar te maken en de hooggespannen verwachtingen in te lossen. Waarachtig een weergaloos debuut, moeilijk te overtreffen maar dat het beste laat verhopen, waardoor het nu reeds likkebaardend uitkijken is naar het eerste van de in totaal vijf op stapel staande vervolgdelen!