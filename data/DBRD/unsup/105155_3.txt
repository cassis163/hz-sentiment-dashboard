Bisschop Dom Felipe Antunes wordt vermoord als hij met een helicopter aankomt in het Braziliaanse stadje Cascatas do Pontal om daar een nieuwe kerk in te wijden. Hoofdinspecteur Mario Silva wordt op de zaak gezet en samen met zijn assistent Hector Costa begint hij met zijn onderzoek.

Al snel ontdekt Silva dat er in Cascatas een aantal moorden heeft plaatsgevonden o.a. op straatkinderen. Verder stuit hij op een muur van onwil van de plaatselijke politie om met hem samen te werken. Mogelijke betrokkenheid bij de moorden van de vereniging van landeigenaren, een verbond van landloze arbeiders en corrupte politici maken het onderzoek naar de zaak moeilijk en gevaarlijk. Hoe gevaarlijk blijkt als er tijdens het onderzoek nog een aantal gruwelijke moorden plaatsvindt.

Leighton Gage is een Amerikaan die al heel lang in Brazilië woont en goed is ingevoerd in het politieapparaat en uitgebreide kennis heeft het juridisch systeem in Brazilië. Deze misdaadroman geeft dan ook een aardig beeld van de mogelijkheden en onmogelijkheden van een politieonderzoek, het gebrek aan respect voor menselijk leven bij een aantal Brazilianen en de invloed en reikwijdte van corruptie en eigenbelang. Elementen die tot veel slachtoffers leiden.

Kwaad bloed is de eerste misdaadroman met hoofdinspecteur Mario Silva in de hoofdrol. Het verhaal is snel geschreven, rauw en hard en je hebt er als lezer een sterke maag voor nodig. Het beeld dat in het boek wordt geschetst komt overeen met de dagelijkse werkelijkheid in Brazilië. Een paar minuten het avondjournaal volgen bevestigt al snel dat Leighton Gage niet ver naast de realiteit van alle dag staat.

Een nadeel van het verhaal is dat de karakters niet echt worden uitgewerkt. Een vergelijking met politieman Wallander van de Zweedse schrijver Henning Mankell gaat dan ook niet op. Als je van een stevige misdaadroman houdt waarin bloederige en gruwelijke details niet ontbreken is Kwaad bloed geslaagd. Als dat niet het geval is laat het boek dan aan je voorbij gaan.