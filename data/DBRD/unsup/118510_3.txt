Het Amerikaanse bestsellerkanon Karen Rose (1964) schreef met In het donker het tweede deel in de Cincinnati-serie. Toch maar meteen bevestigen dat dit boek perfect afzonderlijk kan worden gelezen. Dit keer een thriller die zich helemaal ontvouwt in nauwelijks 48 uur. (Even geen rekening gehouden met de korte epiloog die zich zes dagen later afspeelt). De auteur heeft daarvoor echter 760 pagina’s nodig gehad!

Een indrukwekkend aantal personages komt aanvankelijk op je af, tevens moet je heel wat details en informatie opslaan. Dit betekent dat je - vooral tijdens het lezen van de eerste hoofdstukken - bij de les moet blijven. De koningin van de romantische spannende verhalen weet perfect hoe ze haar (vooral vrouwelijke) lezers moet betoveren en inpalmen.
Rechercheur Scarlett Bishop en uitgever, journalist en vechter voor mensenrechten Marcus O’Bannion ontmoeten elkaar weer, geholpen door het noodlot van Tala. Zij is een Aziatisch meisje dat Marcus om dringende hulp schreeuwt. Zij wordt echter prompt vermoord; een slachtoffer van een onverbiddelijke bende mensenhandelaars. Ook Marcus blijft niet gespaard en wordt beschoten, hij zal het echter wel overleven. Hij gaat met Scarlett op zoek naar de koele moordenaar. De politiediensten en de FBI hebben de handen meer dan vol. Ja hoor, van het een komt het ander: er hangt een prille maar vurige liefde in de lucht… Scarlett ontdekt echter ook dat haar geliefde een bijzonder donker en geheim verleden heeft. Zullen er nog meer slachtoffers vallen? Zullen de twee tortelduifjes het wel overleven?

Mensenhandel draait om veel geld en macht; geweld hoort daar onvermijdelijk bij. In het donker is een misdaadroman, waarin Karen Rose haar vaste ingrediënten gebruikt: moord en misdaad, romantiek en erotiek, plotwendingen. Deze volumineuze thriller is niet echt loeispannend, maar is evenwel lekker leesvoer. Aan thema’s geen gebrek: dood en moord, verlangen en lust, de verschrikking die mensenhandel is, familie. De vaak aanwezige romantiek remt de spanning flink af; de ontelbare fans van Rose weten dit en maken er zeker geen punt van. Integendeel. Ze zullen er ook dit keer weer hartelijk van smullen. Verder bevat deze romantische thriller een indrukwekkend en intrigerend verhaal met een gezonde dosis actie.
Is In het donker 1 kilo onverbiddelijk leesplezier? Voor deze lezer mag het dit keer wel iets minder zijn.