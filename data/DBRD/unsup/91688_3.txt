In Nachten in New York, het eerste deel van een trilogie, van Sarah Morgan, maken we kennis met Paige, Frankie en Eva, drie hartsvriendinnen door dik en dun. In dit eerste deel is de hoofdrol weggelegd voor Paige. Ze heeft een geschiedenis als hartpatiënt en is er helemaal klaar mee dat haar ouders en overbezorgde broer Matt haar nog steeds behandelen als een teer poppetje dat voor alles en iedereen beschermd moet worden. Selfmade miljonair en womanizer Jake, de beste vriend van Matt, is een verademing voor haar als hij daar niet aan meedoet. Althans die overtuiging heeft Paige. Maar of ze daar gelijk in heeft, is nog maar de vraag.

De drie meiden ondervinden de nodige tegenslag, maar het blijft allemaal te overzien. Als ze alle drie hun baan kwijtraken, zitten ze even in zak en as, maar mede dankzij Jake zijn ze binnen no-time weer ‘top of the bill’ met hun eigen bedrijfje. Het blijft luchtig, romantisch en humoristisch. Het verhaal op zich is niet zo heel verrassend en de romantische ontwikkelingen zijn redelijk voorspelbaar. Wel origineel zijn de grappige quotes waar elk hoofdstuk mee begint en echt passend bij de persoon die hem uitspreekt. Bijvoorbeeld deze van Paige: ‘Zelfvertrouwen is net make-up. Je ziet er heel anders uit en niemand kan zien wat daaronder zit’. Of deze van Frankie: ‘Liefde is net chocola. Eerst lijkt het een goed idee, maat later heb je er vaak spijt van’. En dan ook nog maar een van Eva: ‘Verstop pas een lijk in de kast wanneer je zeker weet dat niemand je kleren wil lenen’.

Of je wilt of niet, je gaat een klein beetje van ze houden net als van Matt en Jake (die lang niet zo stoer is als hij zichzelf voordoet). Je maakt voor even deel uit van hun leven in ‘the Big Apple’. Hoewel je al van mijlenver het happy end ziet aankomen, is het een heerlijk romantische feelgood waar je niet bij na hoeft te denken. Gewoon je even lekker onderdompelen in het wel en wee van een hechte vriendinnengroep in ‘hip and happening’ New York en in de liefdesperikelen van Paige en Jake in de overtuiging dat het, ondanks de strubbelingen waar ze tegenaan lopen, het op het eind helemaal goed komt.