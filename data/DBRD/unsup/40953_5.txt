De verhalen in ‘Conquistador’ van Johan Klein Haneveld zijn net aardbeien met slagroom, want als ik er aan begin kan ik er geen genoeg van krijgen.
Om te beginnen zijn de personages erg sterk. Dit komt door de herkenbare menselijke zwakheden die ze hebben. Bijvoorbeeld, Jonas Janquill is, de hoofdpersoon van het titelverhaal, gaat vanuit een innerlijke onrust steeds op zoek naar nieuwe werelden. Hoe de auteur Jonas een oplossing laat vinden voor de reden van deze rusteloosheid is ontroerend en heeft ervoor gezorgd dat ‘Conquistador’ in mijn favoriete verhalen top drie staat.
Ook is de constructieve manier waarop Klein Haneveld schrijft over de relatie mens en machine geweldig. De veelzijdige manier waarop de auteur varieert met dit thema in een aantal verhalen zorgt voor een divers beeld aan zienswijzen. Dit geeft de lezer stof tot nadenken en maakt deze bundel tot een aanrader voor leeskringen.
Verder loopt de tegenstelling individu – massa erg creatief als een rode draad door de verhalen heen. Een individu wordt op verschillende manieren tegenover een groter geheel geplaatst, bv. maatschappij, pestkoppen, gemeenschap, leefomgeving, ruimte. De keuzes die de enkelingen maken in deze verschillende situaties levert boeiende verhalen op.
Kortom, ‘Conquistador’ is niet alleen sciencefiction, maar ook speculatieve literatuur op zijn best. Na het lezen van deze verhalenbundel, wil ik alles van deze geweldige auteur gaan lezen!