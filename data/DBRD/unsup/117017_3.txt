Toen ik het leesfragment bekeken had en me had ingeschreven voor de leesclub was ik erg benieuwd hoe dit verhaal zich zou gaan ontwikkelen. Vooral door de flaptekst had ik het idee dat het (te)veel op de “Hunger Games” zou lijken, maar dit was gelukkig niet het geval. De flaptekst is als volgt:

“Greer MacDonald is nieuw op de St. Aidan the Great School, afgekort S.T.A.G.S. Helaas voor haar worden nieuwelingen vermeden. De Middeleeuwers - dé populairste leerlingen van de school - zwaaien er de scepter. Net als ze denkt dat het nooit zal lukken om vrienden te maken, ontvangen Greer en twee andere leerlingen een geheimzinnige brief met voorop drie woorden: jagen schieten vissen. Als Greer erachter komt dat het een uitnodiging is om het weekend van de herfstvakantie door te brengen op het landgoed van Henry de Warlencourt, de knapste en rijkste jongen van de school, is ze verbaasd maar ook gevleid. Wat Greer nog niet weet, is dat je sommige uitnodigingen beter niet kunt aannemen.”

De eerste zin van het boek is: ‘Ik denk dat ik een moordenaar ben.’ Meteen een erg pakkende zin waardoor het boek mij in zijn greep hield. Deze zin verraadt echter ook al wat er in de loop van het verhaal staat te gebeuren. Toch weet je nog niet genoeg om te vertellen wanneer, hoe en natuurlijk wie er vermoord zal worden. Je hebt, naar mijn mening, helaas al erg snel in de gaten wie er vermoord zal worden. Dit alles verkleint het leesplezier wel een beetje voor mij.

Ik zal proberen zo min mogelijk van het boek te verklappen, dus de inhoud zal ik niet bespreken, maar de schrijfstijl van M.A. Bennett kan wel besproken worden.
Bennett haar schrijfstijl is erg gericht op de jonge volwassenen. Gelukkig past dit goed bij het genre van het boek namelijk (je raadt het al) Young Adult. Ze gebruikt makkelijke woorden die het verhaal de juiste sfeer geven. Het is namelijk zo dat het verhaal zich afspeelt op een (internaat/) school. Jongeren hebben vaak nog geen uitgebreide woordenschat, dus de schrijfstijl ondersteunt het verhaal en staat goed in verband met de leeftijd van de hoofdpersonen.

De hoofdpersonen zijn verder voldoende uitgewerkt, maar ik had nog wel graag iets meer achtergrondinformatie willen hebben. Ik vond nu dat het boek vrij weinig diepgang – op het gebied van de personages – had. Verwacht wordt dan ook dat er binnenkort een vervolg op dit verhaal uit zal komen waarin alle losse eindjes aan elkaar worden geknoopt en er meer diepgang in het verhaal en de personages gestopt zal worden.

Al met al een vermakelijk boek die een goede basis vormt voor een eventueel vervolg. Zeker een aanrader voor de liefhebbers van een Young Adult verhaal met goede spanning. Voor dit opzichzelfstaande boek drie sterren, maar als de schrijfster deze lijn aanhoudt en het verhaal meer ontwikkeling zal meegeven, dan zullen haar volgende boeken zeker meer sterren ontvangen.

*** Drie van de vijf sterren