‘Zomermeisjes” is het debuut van Jobien Berkouwer over de jonge Amsterdamse rechercheur en profiler Lot van Dijk, dat ik mocht lezen als buzzboek voor #hebbanbuzz.

Wanneer tijdens haar nachtdienst bij het korps Twente het lijk van een tienermeisje wordt gevonden, weet Lot dat dit haar eerste echte zaak als profiler zal worden. Door haar mannelijke collega’s wordt Lot echter niet helemaal serieus genomen; een jonge vrouw die hun team komt versterken is goed om de koffie te halen, laat staan dat zij zich bemoeit met de briefing. Maar Lot zet door, ook al moet zij haar eigen onderzoek soms buiten haar diensturen voortzetten. Na de vondst van een tweede slachtoffer beginnen Lots collega’s wat meer respect voor haar te krijgen. Door Lot krijgt het korps een duidelijker beeld van de dader, maar daarmee ze hebben de dader nog niet te pakken. Het onderzoek verloopt maar moeizaam en het is zeer de vraag of de dader gevonden kan worden voordat er meer slachtoffers vallen.
De persoonlijke problemen van Lot van Dijk worden weergegeven; haar twijfels, de moeite die ze met haar collega’s heeft en de liefde die zij mist. Hier zou Berkouwer nog wat meer mogen verdiepen, dan wordt Lot als personage nog wat levensechter.
Al met al zet Jobien Berkouwer een super spannende thriller neer, waarbij ze haar kennis als voormalig hoofdinspecteur van politie en als profiler goed weet in te zetten. Ze laat je in de huid van Lot van Dijk kruipen en door haar prettige schrijfstijl sleept Berkouwer je direct het verhaal in. Naast het verhaal van Lot van Dijk wordt in korte hoofdstukken ook de geschiedenis van de dader onthuld.
Een inktzwart verhaal, spannend tot de laatste bladzijde. Ik denk dat Jobien Berkouwer kan spreken van een droomdebuut.