Wat een heerlijk boek van Anneke Verbraeken over een vreselijke situatie in Congo en Rwanda.
Het meest aanstekelijke daarbij zijn de avonturen waar zij zich uit journalistieke en persoonlijke interesse keer op keer in stort. Ondanks de gevaren kan ze aan haar nieuwsgierigheid maar geen weerstand bieden. Het leidt tot spannende belevenissen en verhalen uit afgelegen en minder afgelegen gebieden, waarbij gelukkig ook de humor niet ontbreekt. Wij lezers gruwen en genieten mee.
Als een poolreiziger of beklimmer van de Mount Everest vertelt ze ons over de ontberingen en gevaren onderweg. In dit geval is het niet de extreme kou die een fatale rol kan spelen. Nee, het zijn wetteloosheid, chaos, geweld, corruptie en dictatoriale bestuurders die ervoor zorgen dat de dood zonder al te veel moeite op de loer ligt.
Met haar manier van onderzoeksjournalistiek, het portretteren van de diverse hoofdrolspelers en de nodige achtergrondinformatie geeft ze ons een beeld van een stuk Afrika waar wij om begrijpelijke redenen niet zo snel zelf zullen komen. En waarvan de lange arm zich verrassend genoeg tot ons eigen land uitstrekt, inclusief die rare Nederlandse meneer X.
Gelukkig zijn er energieke journalisten zoals Verbraeken die over dit alles (durven) berichten. Zij weet dat in een mooi vormgegeven boek ook nog eens in een pakkende en gelijkmatige stijl voor elkaar te krijgen.