Samenvatting
Dion de Winter heeft Anne zoals beloofd met rust gelaten. Op een gegeven moment kan Anne niet anders dan zijn hulp inroepen. Vanaf dat moment is de demon weer in haar leven. Diego heeft het op zich genomen om Anne in het oog te houden en te beschermen. Diego en zijn team proberen het raadsel te ontcijferen betreffende de geboorte van Annes tweeling. Als Anne naar de Belgische Ardennen gaat voor een verjaardag komt ze voor een verrassing te staan die haar wereld op zijn kop zet.

Leeservaring
Familiegeheimen is het derde deel in de Zwart Bloed reeks. Het verhaal sluit naadloos aan op het tweede deel. Dit boek is dan ook moeilijk te volgen als je de eerste twee delen niet gelezen hebt. Je mist dan veel van de personages en hetgeen ze hebben meegemaakt. Het advies is dan ook om dit boek niet als stand alone te lezen.
Er gebeurd erg veel in het boek. Je moet het dus met de nodige aandacht lezen. De personages leer je steeds beter kennen, met de voorkennis van de twee voorgaande delen in het achterhoofd. Het boek valt onder het genre horror maar heeft ook wel een link naar het thrillergenre. Er komen demonen, vampiers en engelen in voor waardoor het onder horror valt. Ook tracht men het kwaad te bestrijden waardoor het ook thriller elementen heeft.
De hoofdstukken zijn niet al te lang. Dit samen met de soepele schrijfstijl maken dat het boek lekker weg leest. Boven ieder hoofdstuk staat aangegeven waar het zich afspeelt. Dit draagt bij om de verhaallijnen goed te kunnen volgen.
Als je van de eerste twee delen van de serie hebt genoten mag je deze zeker niet missen.