De cover laat een van de levens van de hond zien. De persoon is een van zijn baasjes die heel belangrijk voor hem zal blijven. Het is dan ook een hele mooie cover die heel erg goed bij het boek past, maar ook bij de film die van het boek is gemaakt.
Het verhaal is op een vlotte, beeldende, vertellende manier geschreven. Langzaam aan word je via een paar levens met ieder hun eigen levensdoel naar het verrassende plot geleid. Het eind is heel erg emotioneel, je moet dan echt even een brok in je keel weg slikken.
Na het lezen van de eerste geweldige zin, kan je niet meer stoppen en wil je alleen maar verder lezen.
De auteur heeft zich goed ingeleefd in de honden. Zoals hij het beschrijft, zo zouden de honden best wel eens kunnen denken en ze doen inderdaad zoals beschreven in het boek. Je hebt echt het gevoel dat een hond dit boek heeft geschreven in plaats van een mens. Ook de natuurlijke afkeer van katten komt erin voor zoals te lezen is in bijvoorbeeld de volgende quote: "Maya zei er niets van, die wist waarschijnlijk ook dat katten waardeloze, niet te trainen dieren waren." Maar ook de kennismaking met andere dieren, waarbij sommige dieren nog maar de vraag is of je daar blij mee moet zijn om mee in contact te zijn geweest.
Alle emoties komen voorbij; geregeld lig je in een deuk om een stukje, je wordt af en toe kwaad op bepaalde personen, soms is het emotioneel, ontroerend, dan weer voel je verdriet om het overlijden van de hond om in het volgende hoofdstuk weer te glimlachen bij zijn volgende geboorte. Op een gegeven moment hoop je stiekem dat hij bij zijn volgende geboorte een teefje zal zijn. Of dat ook gebeurt, dat mogen jullie zelf gaan lezen. ;)
Het boek staat vol geweldige quotes zoals bijvoorbeeld: "Elke keer dat ik voelde dat ik moest hurken om mezelf te ontlasten, werd iedereen in het huis gek."
Belangrijke thema's zijn; het trouw zijn aan bepaalde personen, opkomen voor je baas, ontdekken wat het doel van leven is en het omgaan met verlies.
Kortom, dit is echt een schitterend boek voor hondenliefhebbers, maar ook als je niet van honden houdt, is dit een schitterend boek. Hou in ieder geval een doos met tissues bij de hand voor de emotionele momenten die er volop in zitten.

Lees verder op https://surfingann.blogspot.nl/2017/07/een-hond-met-negen-levens-w-bruce.html.