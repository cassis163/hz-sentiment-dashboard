maakt wel dat sommige verhaallijnen en sommige personages er een beetje bekaaid van af komen...,Pieter Aspe (pseudoniem voor Pierre Aspeslag) studeerde Latijn-wetenschappen. Hij deed, nadat hij met zijn studie sociologie gestopt was en getrouwd was met zijn vriendin, van alles om aan de kost te komen. Sinds 1996 heeft hij zich volledig op het schrijven gestort. Naast de thrillers met Van In en Versavel in de hoofdrol, schreef Aspe ook 2 jeugdboeken en 2 novellen. In 2001 ontving hij de Hercule Poirotprijs voor zijn roman Zoenoffer. Een aantal van zijn misdaadromans is inmiddels ook verwerkt tot een televisieserie. Aspe heeft in België en Nederland al meer dan 1,3 miljoen boeken verkocht. Een volgend boek is in de maak.
In Erewoord wordt Céline Dubois (27) door haar moeder dood op de bank gevonden. Haar huisarts, dokter Verwilgen, licht de politie in omdat hij denkt met een verdacht overlijden te maken te hebben. Van In en Versavel pakken het onderzoek op.
Céline werkte bij een groothandel in bloemen en planten. Haar ex-vriend, Werner Candries, is de zoon van de eigenaar van deze groothandel. Céline was zwanger, maar op verzoek van Werner heeft zij zich laten aborteren. Danny Crets, ook een medewerker van het tuincentrum, heeft een affaire met Piet Candries, de vader van Werner. Dan duikt er opeens een man op een motorfiets op die eerst Werner Candries mishandelt en het daarna voorzien heeft op dokter Verwilgen. Deze laatste vlucht. Uiteindelijk blijkt dat iedereen zijn rol heeft in dit verhaal en het wordt voor Van In en Versavel steeds moeilijker deze zaak op te lossen.
Wellicht is Erewoord niet de meest spannende roman van Pieter Aspe, maar het is wederom een gedegen verhaal dat zich als een olievlek uitbreidt en waarvan de lezer zich afvraagt hoe dit alles af zal gaan lopen. Deels is het verhaal voorspelbaar, maar deels blijft het toch ook nog gissen.
Erewoord bevat opnieuw een deel humor en romantiek. Het vleugje romantiek komt in Erewoord grotendeels op het conto van Saskia, die een affaire krijgt met de nieuwe technisch-rechercheur, Jan Bonte.
Net zoals alle voorgaande boeken van Pieter Aspe is ook dit weer een boek met alle ingrediënten voor een goed verhaal, wellicht ook met weinig verrassende wendingen, maar dat zij Pieter Aspe vergeven. De keuze voor meerdere verhaallijnen (moord, smokkel, afpersing, chantage) en de vele personen die hierbij betrokken raken, maakt wel dat sommige verhaallijnen en sommige personages er een beetje bekaaid van af komen en dat is jammer.
Ook hier is de nogal abrupte ontknoping een puntje van kritiek. De oplossing van deze zaak is te veel gebaseerd op toevalligheden en de intuïtie van Van In.