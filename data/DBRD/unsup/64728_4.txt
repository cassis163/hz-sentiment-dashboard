Lina is een meisje dat opgroeit in een één-ouder situatie: haar moeder heeft reeds lang het gezin verlaten. Haar tachtigjarige vader runt een restaurant ‘ met Franse keuken ‘ en heeft weinig of geen aandacht voor zijn dochter. Té vaak wordt ze aan haar lot overgelaten. Dan neemt ze haar toevlucht tot het eenzaam zwerven door de straten. Op vijftienjarige leeftijd wordt ze verplicht om te verhuizen: haar vader vindt dat het tijd wordt om alleen te wonen. Hij vergelijkt haar met personen uit het verleden die het op jonge leeftijd ‘ maakten ‘, bijvoorbeeld Keizer Karel. Het loopt al vlug fout. Verkeerde vrienden, waarbij ze zich pas écht thuisvoelt, stuwen haar in de ‘ misdaadbranche ‘. “ Neem een bijbaantje “, had haar vader gezegd. Ook daar loopt het fout af, maar al bij al komt ze er nog goed vanaf, ... denkt ze. Het schuldgevoel, de wraakzucht, ... het blijft allemaal knagen, ... Het is allemaal moeilijk te verwerken, ... de kroniek van een niet-aangekondigde, en bijgevolg verrassende en dramatische afloop, ...

Geen alledaags thema, waarmee Justine Le Clercq voor de dag komt: vrouwen en misdaad. En toch, ... er zijn toch nogal wat ‘ beruchte ‘ vrouwen doorheen de geschiedenis geschoven.
In dit boek gaan we samen op zoek naar de oorzaak van dit fenomeen en we kunnen tot de vaststelling komen dat ‘ verwaarlozing ‘ van het individu leidt tot ‘ vereenzaming ‘ wat op zich dan weer kan leiden tot het maken van foute keuzes. Ik schrijf wel ‘ kan leiden ‘, want het is geen exacte wetenschap om vast te stellen wat de juiste oorzaak is van foute keuzes. Daarbij komt meer dan één aspect in de maatschappij aan bod.
Het is trouwens niet alleen Lina die foute keuzes maakt, ook haar misdadige vrienden. En daar blijft de lezer wel een beetje op zijn honger zitten. Wat is de oorzaak van hun foute keuzes? Uit welk milieu komen die misdadige vriendjes? ...
Het boek behandelt dit thema binnen een vrij beperkt aantal bladzijden waardoor de lezer een aantal, misschien toch nuttige informaties moet ontberen.