Met dank aan Pascal Rijnja voor het recensie-exemplaar.

Auteur: Pascal Rijnja

Uitgever: Literatum

Aantal pagina’s: 555

Genre: ScienceThriller / NUR 305,332

Verschijningsdatum: juni 2017



Over de auteur:

Deze NU is het debuut van Pascal Rijnja (1965). Het is het eerste deel van een vierluik.

( Bron: www.dezenu.nl )

Cover:

Perfect passend bij het verhaal. Spannend kleurgebruik, puur op uiterlijk zou ik het zeker oppakken. Het maakt nieuwsgierig.

Achterflap:

Deze NU is een spannende sciencethriller waarin op eigenzinnige wijze wordt gespeeld met de ‘wat als’-gedachte: Wat als je anders had gehandeld dan je hebt gedaan?

Hoe zou jouw leven er dan uit hebben gezien?

Beter, gelukkiger, mooier?

Had je misschien toch liever die andere keuze gemaakt?

Iedere keuze, zelfs een simpele of je naar links gaat in plaats van naar rechts, kan je leven al een volledig andere wending geven. Of je de consequenties nu wilt of niet. Het is echter onmogelijk om een gemaakte keuze terug te draaien, want reizen in de tijd kan helaas niet.

Althans, dat zeggen ze.

Want je kan misschien niet vooruit of achteruit.

Je kan wel opzij…

De studenten Matson en Lois komen erachter dat je niet alleen jouw gemaakte keuzes beleeft, maar al je niet gemaakte keuzes ook. Je gaat naar links èn je gaat naar rechts. Jij hebt daar alleen geen weet van, want je bent je alleen maar bewust van de door jou gemaakte keuze. Zodra de twee er in hun zoektocht achter komen hoe het mogelijk is om een overstap te kunnen maken naar andere, niet bewust gemaakte keuzes, blijken ze deuren te hebben geopend die beter gesloten hadden kunnen blijven.

De mogelijkheid om van een andere nu, Deze NU te maken, wordt van een leuk commercieel idee opeens de enige manier om te overleven en daarbij de wereld te behoeden voor de groots mogelijke ramp denkbaar.

Er is maar één nu, zegt men. Deze nu.

Maar dat is helemaal niet waar.

Je bent je alleen maar bewust van deze.

Mening:

Een sciencethriller: dat klinkt als helemaal mijn ding en dat was het ook. Rijnja opent op intrigerende wijze het verhaal. Thom, zijn verlies; samen met haar een andere nu.

‘Nee.

Niks andere.

Deze.

Deze nu.’

Op spannende wijze volgt de kennismaking met Ido, Lois en Matson. Waarom zijn ze op de vlucht en wordt er meer dan gericht op ze geschoten?

Rijnja neemt in een fijn te lezen schrijfstijl uitgebreid de tijd om met antwoorden te komen op alle vragen die ontstaan zijn. Door middel van hele betogen, filosofieën en een brede uitleg over o.a. de parallelle universa wordt het steeds duidelijker waar en om wie dit draait. Had dit korter gekund? Ja, wat mij betreft wel. Knap geschreven, ik geloof het ook, boeiend en goed te volgen maar deze uitgebreidheid en ook herhaling deed mijn gretigheid een tijdje behoorlijk de kop indrukken. Science veegt in dit gedeelte de thriller even goed onder de tafel.

Het lijkt allemaal van hot naar her te gaan maar niets is minder waar. Wat een opbouw! De verhaallijnen weten perfect samen te smelten en het onderzoek van de UATA (geheime dienst) is een spannende en smeuïge toevoeging. Dit is kat en muis en ik hou daar zo van. De personages zijn pakkend en worden zonder echt de diepte in te gaan op prachtige wijze neergezet.

Richting einde trekt Rijnja met volle kracht aan de spanningsboog. Ik zit op het puntje van mijn stoel hoe dit gaat aflopen en sla met een big smile op mijn gezicht Deze NU dicht. Een fantastisch en afgerond verhaal, wat me met wat overgebleven nieuwsgierigheden achterlaat en deel twee ga ik zeker oppakken!

Conclusie:

Schrijfstijl: 4

Originaliteit: 4.5

Plot: 4

Leesplezier: 3.5

Psychologie: 3

Spanning: 2.5

Drie en halve sterren voor Deze NU.

Karin Meinen.