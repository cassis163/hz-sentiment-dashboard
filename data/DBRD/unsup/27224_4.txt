Waarom verdrinken vissen niet? van Anna Claybourne is ten eerste een mooi boek om te zien door de mooie kleurige en mooi getekende cover. Ook is de dikke omslag met de op dezelfde hoogte afgesneden bladzijdes heel bijzonder gedaan. Heel veel dieren, inclusief de mens, passeren de revue. Dit is verpakt in allerlei vragen die je zou kunnen verwachten van kinderen, en die wij vaak als volwassene niet (meer) stellen. Het is leuk en leerzaam voor volwassenen en kinderen, en daarom geschikt om samen te lezen of om voor te lezen, mede door de korte stukjes waarin de informatie over de dieren wordt aangeboden. De tekst en de plaatjes worden aangevuld met foto's, waardoor het een aparte combinatie wordt van moderne handlettering, ouderwetse plaatjes en realistische foto's.
Het meest bijzondere stukje vonden wij dat er twee dieren bestaan die ontzettend veel op elkaar lijken, maar uit verschillende families komen. En het meest onverwachte weetje gaat over het meest giftige dier ter wereld.
Echt een leuk naslagwerk over dieren, en wellicht voor kinderen die een spreekbeurt moeten doen een mooie inspiratiebron om te kiezen en een interessant weetje als uitsmijter te kunnen toevoegen.