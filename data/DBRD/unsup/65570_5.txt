De wereld achter het water is het geweldige vervolg op het Boek van voorheen en het tweede deel van de Eilandserie. Zal het leven aan de andere kant van het water echt beter zijn?

In De wereld achter het water lees je over de reis van Leia en Walt naar, en in, de wereld aan de overkant en over hoe het leven nu verder gaat op het eiland Tresco.

Leia en Walt zijn samen met een aantal bewoners van het Eiland Tresco, en met hun vriend Tony, op weg naar het land waar Tony vandaan komt, Cornwall. Na een lange zeereis met het schip de Onderzoeker komen ze aan op hun bestemming. Volgens Tony leven de mensen daar, nadat de oorlog en de ziektes bijna alles vernietigd hebben, in vrede met elkaar. Walt en Leia kunnen niet wachten om die wereld te ontdekken.

Wanneer de groep in Dartmoor ontvangen wordt door de President komen ze alleen maar tevreden en vriendelijke mensen tegen. Iedereen glimlacht, toch voelt dit een beetje vreemd voor Leia en Walt. Doordat iedereen zo tevreden is en er daardoor, volgens de President van Dartmoor, geen geweld is, hebben ze ook geen gevangenissen nodig. Leia en Walt verbazen zich hierover en wanneer ze achter de echte reden komen waarom er geen gevangenissen zijn, beginnen ze toch te twijfelen aan dit nieuwe land. Ze vragen zich steeds meer af of de ideale wereld wel bestaat.

“ ‘Nee, dat is hij niet’ zeg ik gedecideerd. ‘Zijn woorden waren vol liefde, maar deze leiders gebruiken zijn leven en uitspraken zoals het hen uitkomt. Net zoals alle andere mensen die slaafs een boek volgen’.” Jen Minkman

Alisa blijft achter op Tresco, waar de bewoners hun leven opnieuw proberen op te bouwen, nu alles waarin zij geloofden ineens niet blijkt te kloppen. De muur is afgebroken en men kan vrij over het eiland reizen. Toch is niet iedereen daar blij mee. Ze hebben moeite met het loslaten van hun oude levenswijze en wantrouwen elkaar.

Alisa gaat aan de slag als Ordebewaarder en als assistent van de Boekhouder, omdat zij het samengaan van beide delen van het eiland belangrijk vindt. Alisa raakt bevriend met Ben. Ben wil graag opnieuw beginnen nu de muur weg is. Hij wil de gemene manier waarop hij en zijn broer met de andere kinderen omgingen achter zich laten. Door Ben raakt Alisa ook bevriend met zijn broer Sol, in wie zij meer ziet dan alleen die wrede jongen.

Zowel op het eiland Tresco als aan de overkant in Cornwall blijkt vrede nog niet zo eenvoudig. Zowel Leia en Walt als Alisa moeten alles op alles zetten om te zorgen dat het niet helemaal mis gaat. Kunnen ze voorkomen dat de verdeeldheid alleen maar groter wordt? Of zullen er telkens nieuwe tegenstanders opstaan die een vreedzame samenleving proberen tegen te werken?

Met De wereld achter het water heeft Jen Minkman een uitstekende opvolger van het Boek van voorheen geschreven. Het verhaal gaat verder waar het Boek van voorheen ophield.

Wat erg leuk is aan dit boek, is dat een aantal al bestaande karakters uit Het boek van voorheen in De wereld achter het water verder worden uitgediept. Niet alleen de reis van Walt en Leia wordt gevolgd, de lezer komt, door het personage Alisa, ook te weten hoe het verder gaat op het eiland Tresco na het vallen van de muur. Als je het Boek van voorheen gelezen hebt dan heb je al kennis gemaakt met Alisa als de beste vriendin van Walt. In De wereld achter het water krijgt zij een grotere verhaallijn. Ook komt de lezer meer te weten over andere personages zoals bijvoorbeeld de broers Ben en Sol.

De wereld achter het water is veel meer dan alleen een geweldig verhaal. Het zet je opnieuw aan het denken over onder andere geloof en macht. Het gaat over het geven van tweede kansen, over opkomen voor wat je wil, over fouten die in elke samenleving worden gemaakt en over zelf nadenken voor je iets blindelings volgt. Ik vind De wereld achter het water een fantastisch verhaal met een boodschap en geef het graag 5 sterren.

Deze recensie schreef ik voor, en is terug te vinden op, de blog In de Boekenkast: https://indeboekenkast.wordpress.com