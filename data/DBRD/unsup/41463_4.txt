Vooraleer ik begin aan mijn recensie moet ik er zeker even bij vermelden dat ik een fervente thriller en horror fanaat ben. Ik lees zeer sporadisch eens een roman of ander ‘luchtig’ boek maar dit gebeurt zeker niet veel. Mijn visie op dit boek kan dus ook verschillen van iemand die liever romans leest.
Ik heb de kans om dit boek te resenceren aangenomen omdat ik het tijd vond om nog eens iets te lezen zonder dat ik mee de moorden ging proberen op te lossen. In plaats daarvan ben ik mee op reis gegaan naar een mooie plaats en heb ik nieuwe vriendschappen gesloten in dit boek.
Het cover van dit boek is ook zeer mooi. Zachte kleuren, duidelijke print en niet de druk. Daar begint het dus al heel goed mee!
Het verschil met dit boek tegen een thriller is natuurlijk dat het iets luchtiger begint. Je wordt niet meteen in een moord of kidnapping of dergelijke gegooid maar leert eerst echt het hoofdpersonage en haar dichte omgeving te kennen. Dit vind ik dan weer ideaal omdat ik dan de kans heb om meteen een band te krijgen met het hoofdpersonage en het rustig aan kan doen.
We leren Anna en haar omgeving kennen, een vrolijke, goedlachse dame. Het boek begint rustig, je hoeft nog niet teveel na te denken en kan jezelf rustig verdiepen in haar dagelijkse leven.
Als enkele gebeurtenissen leiden naar een reis, trekt de schrijfster je automatisch mee op haar reis. Je kan ontspannen maar leeft toch mee met de reden van de Anna’s reis.
Tijdens de reis worden de plaatsen waar Anna heen gaat mooi omschreven. Niet te veel, maar net genoeg details om zelf een beeld te krijgen van waar je je bevindt. Uit nieuwsgierigheid heb ik tussendoor tijd genomen om de streek te verkennen via internet, de pracht die in het boek omschreven wordt, vind je hier ook terug, wat je inleving in het verhaal alleen maar ten goede komt.
De schrijfster weet precies hoe ze de lezer de emoties kan laten mee beleven. Ze maakt je elk hoofdstuk nieuwsgierig naar de verdere route in de reis en je wil automatisch weten wat er verder komt te gebeuren. Er wordt mooi afgewisseld tussen heden en verleden en het blijft door het hele boek duidelijk dankzij de dagboekstukken en de duidelijk geschreven verhaallijn.
Als je denkt dat het boek één en al rust blijft, vergeet het maar. Er komt ook net genoeg spanning in op momenten dat je het niet zou verwachten, er komt een twist in het verhaal dat enkele van de personages nog dichter bij elkaar brengt en een mooie draai aan het verhaal geeft.
Als er dan tegen het einde van het boek nog een zeer onverwachte wending komt kan ik niet anders zeggen dan dat dit een mooi, ontspannend boek is. Eentje die ik zeker en vast nog eens ga lezen als ik nood heb aan ontspanning, met een lichte spannende tint.

Recensie door Tessa Toebaert.