De sekte is een boek geschreven door Mariette Lindstein. Zij was zelf zo’n twintig jaar lang lid van de Scientologybeweging, waarna ze onder dramatische omstandigheden wist te ontsnappen. Hoewel dit boek fictie is, zijn haar eigen belevenissen wel de inspiratie geweest om dit boek over het leven in een sekte te schrijven. Een ervaringsdeskundige dus aan het woord over het reilen en zeilen van een sekte, dat is de voornaamste reden dat ik erg benieuwd was naar dit boek.

Eigenlijk riep de achterflap van De sekte bij mij meteen een hele hoop vragen op, terwijl het aan de andere kant ook al best wel een hoop weggeeft. Mijn voornaamste interesse lag in het feit dat een hoogopgeleide vrouw zich zo makkelijk laat verleiden tot het toetreden tot een sekte en zelf niet eens doorheeft dat het een sekte is. Dat heb je toch door dacht ik, maar na het lezen van dit boek is mijn mening daarover toch wel iets verandert.

Daarnaast trekt de proloog je meteen helemaal in het boek. Het beschrijft een ontsnappingspoging, maar aan het einde van de proloog weet je nog niet of deze ontsnapping ook daadwerkelijk gelukt is. Daar kom je pas richting het einde van het boek achter en ook hoe het daarna dan verder gaat. Ik zat hierdoor wel gelijk lekker in het verhaal en wilde het liefst zo veel mogelijk achter elkaar doorlezen om te weten te komen hoe het boek zou aflopen, ondanks dat het verhaal aan het begin niet altijd even vlot ging. Alle informatie die je over ViaTerra krijgt, vond ik namelijk al interessant genoeg om over te lezen.

Ik vond De sekte een behoorlijk meeslepend boek. Net als Sofia wordt je geleidelijk aan meegezogen in het leven van ViaTerra. Aan het begin komt het nog helemaal niet zo over als een sekte. Al waren er wel gelijk al een aantal dingetjes waar ik mijn vraagtekens bij zette, over het algemeen leek ViaTerra best wel een onschuldige en vredelievende organisatie. Dit verandert echter naarmate het boek verder vordert en samen met Sofia wordt je als lezer steeds meer meegezogen in de sekte. Het verhaal en de gebeurtenissen worden steeds grimmiger, maar dit gebeurt zo geleidelijk dat je er net als Sofia als het ware gewoon inrolt en dan is er geen ontsnappen meer aan. De sekte beschrijft volgens mij een heel duidelijk beeld van hoe doorgekookt en slinks zo’n sekteleider te werk gaat en leden vaak al veel te diep in een sekte zitten, voordat ze doorhebben dat er iets niet in de haak is.

De sekte is een thriller die misschien niet altijd even vlot gaat, maar desondanks wel erg meeslepend is. Je wordt als lezer helemaal meegezogen in het verhaal en er wordt veel duidelijk over het reilen en zeilen van een sekte. Het boek geeft een goed beeld van hoe doorgekookt zo’n sekte functioneert, waardoor nieuwe leden niet eens doorhebben waar ze in verzeilt zijn geraakt tot het te laat is. Een heel boeiend boek en ik ben dan ook heel benieuwd naar het vervolg: De sekte herrijst.