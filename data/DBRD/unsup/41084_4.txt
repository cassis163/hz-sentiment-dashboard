Ik zag de cover en ik was meteen verkocht!
De cover oogt duister en mysterieus, maar er is ook een stukje herkenning. Ik herken het schip en de gedaante die in de lucht zweeft. En dat kan maar één iemand zijn… Maar de titel van het boek vertelt mij iets anders: ‘Caelian.’ De nieuwsgierigheid in mij is zo groot dat ik mijn stoute schoenen aan trek en het mij lukt om een recensie exemplaar te bemachtigen. Dank je wel Uitgeverij Eigenzinnig voor dit prachtige boek! Mijn Little-book-addict-hart, maakte een sprongetje!
Het boek is in het echt nog mooier en ik kon dan ook niet wachten om erin te beginnen.
Latoya heeft een hele fijne schrijfstijl waardoor ik razend snel door het boek ging. Het verhaal zat boordevol avontuur en stukken van herkenning. We leven alleen in de 23e eeuw. Heel wat jaren na het verhaal wat wij kennen als Peter Pan. Eavan en Chris zijn op ontdekkingsreis in hun ruimteschip. Tot ze in een meteorenregen verzeild raken en neerstorten op een onbekende planeet.
Eavan is op zoek naar de planeet waar haar voorouder Wendy als kind geweest is. Na alle verhalen uit het dagboek van Wendy wil Eavan graag ontdekken of daar enige kern van waarheid in zit.
De onbekende planeet oogt meteen bekend, maar is ontzettend veranderd. Het is er duister en er schuilt veel gevaar. Lukt het Eavan om de jongen uit Wendy’s dagboek te vinden?
Dit verhaal neigt heel veel naar het vervolg op Peter Pan. Alleen heet Peter Pan geen Peter Pan, maar Caelian. Veel namen en termen zijn veranderd, maar over het algemeen komt het beeld voor mij wel overeen met de Disney-film. Of dit de bedoeling is, weet ik niet. Maar dit effect heeft het boek nou eenmaal op mij en ik vind het alleen maar leuk. Alleen is dit Disney-verhaal wat meer volwassen. En dat sprak mij wel heel erg aan. Zelf ben ik natuurlijk ook een stuk volwassener geworden door de jaren heen, uhum. *kuch* *kuch* Haha. Dus het was fijn om te lezen dat Caelian ook meer volwassen geworden is.
In het boek gebeurt heel veel, maar er zitten ook genoeg rust momenten in. Soms hebben de personages acties die ik niet helemaal begrijp, maar aan de andere kant zijn ze ook op een leeftijd waarop men nou eenmaal niet altijd de meest verstandige keuzes maakt.
Het verhaal heeft mij geen moment verveeld en met vlagen was het zelfs verrassend. Alleen het einde had ik liever anders gezien. Maar ik kan natuurlijk niet alles hebben. Aan de andere kant past dit einde ook wel weer bij het sterke personage Eavan, dus ik heb er wel vrede mee dat het zo geëindigd is.
Aangezien ik niet houd van spoilers in een recensie, vertel ik expres niet teveel over het verhaal. Gewoon zelf lezen en ervaren, want dit boek is zeker het lezen waard!
Het verhaal zit vol fantasy, avontuur en liefde. Dus wat mij betreft **** 4 sterren waard.