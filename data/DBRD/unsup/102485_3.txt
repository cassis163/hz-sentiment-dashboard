Guillaume Musso is één van de meest gelezen Franse schrijvers. Voor mij is dit het eerste boek dat ik van hem lees. Het type thriller dat hij schrijft zou je best kunnen omschreven als 'romantische thrillers'.
In dit geval verdwijnt Anna plots uit het leven van Raphael, nadat deze geschokt had gereageerd op een foto uit het verleden van zijn geliefde.
Later blijkt ze ontvoerd te zijn.
Samen met een vriend en voormalig agent Marc gaat Raphael op zoek naar haar.
Geleidelijk worden meer en meer feiten uit het verleden van Anna duidelijk.

Het verhaal is opgebouwd in relatief korte hoofdstukken, vaak vanuit wisselend perspectief verteld. Guillaume Musso hanteert een vlotte schrijfstijl met veel dialogen.
Daardoor leest het boek heel vlot. De spanningsopbouw is goed uitgewerkt met regelmatig een cliffhanger.
De karakteruitwerking blijft echter vrij oppervlakkig en mist deze thriller daardoor toch wat diepgang.
Een leuke anekdote. Het verhaal speelt kort vóór de laatste presidentsverkiezingen in de VS. De republikeinse kandidaat is daarbij atypisch republikeins, maar juist zeer progressief (en heeft Trump in de voorverkiezingen verslagen...). Soms zou je fictie voor werkelijkheid willen...

Voor de spanning zou ik dit boek een vier geven, maar in zijn geheel uiteindelijk maar drie sterren. Wel goede vakantielectuur.