Headlines zou het onderwerp kunnen zijn van een spaaractie in Het Belang van Limburg, de grootste krant in Vlaams Limburg. Vijf maal knippen en tien euro en het boek is van jou. De lezer zou er nog waar voor zijn geld voor krijgen ook. Zowat de gehele geschiedenis van de krant wordt door Eric Agten, zelf ex-werknemer van Het Belang, uit de doeken gedaan. Nog een reden waarom Headlines in de smaak zou vallen bij de Limburgers is de herkenbaarheid: geen gehucht zo klein of het komt erin voor. Hoewel deze twee elementen er soms (te veel) de aandacht van afleiden, is het boek ook als misdaadroman geslaagd te noemen. Headlines draait om chantage: als Pierre Lodewijks, sinds jaar en dag bediende op de abonnementsdienst van Het Belang, geen geld van de lezers laat overschrijven op het rekeningnummer van een zekere Roy, zullen er dodelijke slachtoffers vallen, én zal de krant zelf in haar voortbestaan bedreigd zijn. Uit loyaliteit aan Het Belang doet Lodewijks wat hem gevraagd wordt, al lukt hem dat niet altijd even goed. Met alle gevolgen vandien.

Eric Agten weet overduidelijk waarover hij schrijft, zolang het over de krant gaat. Van zijn kennis van het politiewereldje ben ik iets minder overtuigd. Op het moment dat er al drie slachtoffers zijn, is inspecteur Bosmans bereid een vierde onschuldige burger op te offeren om er vele andere te redden. Ik mag hopen dat onze politie in het echt met iets meer scrupule omspringt met een mensenleven. Tot slot: de spanningen op een krantenredactie, de concurrentieslag tussen de dagbladen, het is natuurlijk dankbare materie om er een misdaadroman aan op te hangen. Eric Agten weet er in Headlines in elk geval heel goed mee om te springen.