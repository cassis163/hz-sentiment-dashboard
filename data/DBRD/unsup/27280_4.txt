Bij Timo thuis hebben ze niet zo veel geld. Wanneer hij jarig is krijgt hij dan ook altijd een praktisch cadeau. Timo doet wel zijn best om blij te zijn met wat hij krijgt, hij begrijpt het heus wel. Maar stiekem wil hij toch het liefst een nieuwe computer en nog liever zou hij graag met zijn ouders in Syntopia wonen. Syntopia is een woontoren dat van alle gemakken is voorzien. Je hebt geen sleutels nodig want het gebouw herkent zijn bewoners. Iedereen heeft er een zogenaamde Tripcar, die je brengt waar heen je maar wilt. Een rijbewijs is niet nodig, dus kinderen kunnen ook overal alleen heen. De woningen zijn voorzien van de modernste technieken en eten is altijd voorradig. Robin, een meisje uit Timoâ€™s klas heeft het geluk wel in Syntopia te mogen wonen. Wanneer Robin hem meeneemt naar haar huis is Timo dan ook erg enthousiast. Syntopia overtreft zijn verwachtingen, maar is het ook echt ideaal?

Syntopia is een spannend Young Adult boek, dat ook prima geschikt is voor basisschoolscholieren uit de bovenbouw. Wanneer je begint met lezen kun je haast niet stoppen, het verhaal is echt vermakelijk en spannend. Het idee van de woontoren klinkt aantrekkelijk, als een woning waar iedereen wel zou willen wonen. Zeker bij de jonge generatie die opgegroeid is met de modernste technische snufjes zal dit concept als muziek in de oren klinken. Tanja de Jonge beschrijft deze (deels) mogelijk nabije toekomst op een geloofwaardige wijze en weet de spanningsboog in het boek goed op te bouwen. Het verhaal heeft ook een paar pakkende verrassende wendingen. Stoppen met lezen is bijna onmogelijk, eenmaal halverwege het boek moet je gewoon weten hoe het afloopt. En als het boek dan eenmaal uit is dan kun je alleen nog maar hopen op een vervolg. Lezen dus!