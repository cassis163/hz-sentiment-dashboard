Doe het! Deze uitroep kan van alles betekenen. Het is meestal een aanzet tot actie, een motivatie voor iemand die nog een duwtje in de rug nodig heeft. Het geeft in ieder geval perfect weer wat Hannah Witton’s doel is: praat open over seks en relaties. En als Hannah Witton praat, luisteren wij heel graag.

Witton (1992) studeerde geschiedenis aan de universiteit van Birmingham. Ze specialiseerde zich in geschiedenis van de seksualiteit en haar proefschrift ging over de seksuele handleiding in het Victoriaanse tijdperk. Ze is actief als vlogger sinds 2011 en ze behandelt in haar video’s voornamelijk thema’s als seks en relaties. In januari onderging ze een zware operatie en sindsdien leeft ze met een stoma. Ook hierrond probeert ze veel taboes weg te nemen en ze laat dit regelmatig aan bod komen in haar vlogs.
Doe het! gaat over seks en relaties in de breedste zin van het woord. In dertien hoofdstukken, die elk een ander aspect van dit thema aan bod laat komen, zorgt Witton voor een divers beeld van de wereld der seksuele aangelegenheden. Persoonlijke onderwerpen zoals ‘Lichaamsbeeld’ en ‘Masturbatie’ worden afgewisseld met meer informatieve hoofdstukken zoals ‘Anticonceptie’ en ‘LGBTQ+’. Het is niet zo dat de persoonlijke onderwerpen niet informatief zijn en de informatieve onderwerpen niet persoonlijk, maar de ene materie is natuurlijk de andere niet en sommige zaken zijn onderling moeilijker bespreekbaar voor jongeren dan andere.
Als je zelf enthousiast bent en er ongedwongen over praat, neemt het een deel van de gêne weg die er rond het thema seks kan ontstaan. Zoiets gebeurt er in Doe het!. Witton houdt het allemaal erg bij zichzelf. Ze praat tegen de lezer en vertelt over eigen ervaringen, wat heel eerlijk en open aanvoelt. Het zorgt er ook voor dat veel van de punten die besproken worden ook erg geloofwaardig overkomen. Als je iets aan een lezer wil vertellen is het niet altijd makkelijk om objectief te blijven. Door de voor- en nadelen van bijvoorbeeld bepaalde methoden van anticonceptie te benoemen en op nog veel meer plaatsen in het boek de keerzijde van de medaille te tonen, slaagt Hannah Witton daar wél in. Ze deel eigen ervaringen en laat andere mensen aan het woord, zonder een mening op te leggen aan de lezer.

De cover toont het al, Doe het! is een luchtig boek. Een grapje af en toe verlicht de sfeer als het neigt zwaarbeladen te worden. Ook de lay-out helpt daarbij. Het speelse karakter spat van de bladzijden af door de zwart-witte patronen, kronkels en tekens die overal opduiken. Respectvol en interessant, speels en toch serieus, Hannah Witton heeft een gebalanceerde stem gevonden om jongeren van hun eigen identiteit en seksualiteit bewust te maken. En daar kan je als niet-jongere ook wat van leren.