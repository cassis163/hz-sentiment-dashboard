Corine Hartman werd door haar lezers tot meest spannende thrillerschrijfster van Nederland en België uitgeroepen en dat beloofd veel goeds voor haar nieuwste boek Hels verlangen.

Sophie, de dochter van Emma en Paul belandt na een aanrijding in een diepe coma. Emma kan moeilijk omgaan met de situatie en als ze erachter komt dat de man die haar dochter heeft aangereden, min of meer een collega is van haar man Paul en hij dit voor haar leek te verzwijgen, is het hek van de dam. Paul als biologieleraar en Eduard als regisseur van het toneelstuk waar Sophie de hoofdrol in zou spelen lijken elkaar het hand boven het hoofd te houden. Maar waarom? Emma is vastbesloten achter de waarheid te komen, haar gezin is verscheurd, haar oudste dochter ligt in coma en haar man lijkt niet meer te vertrouwen maar Emmas wraak zal zoet zijn.

Ik vond het werkelijk in alle opzichten een prachtig boek. De goed uitgewerkte personages, de prettige, vlotte schrijfstijl en de manier waarop de belevenissen en gedachten van de personages zijn verwoord in de verschillende hoofdstukken maken dit boek tot een topper. Zelfs Sophie is geregeld aan het woord geweest. Het was een lastige opgave om dit boek niet in één ruk uit te lezen want dat is wat ik het liefst wilde doen. Gelukkig heb ik me in kunnen houden, want nu het uit is, is dat heerlijke gevoel van bezig zijn in een goed boek ook voorbij. Een gevoel dat mij niet lang genoeg kan duren. Een regelrechte pageturner en een absolute aanrader. Dit was mijn eerste kennismaking met een boek van Corine Hartman maar ik ga zo snel mogelijk op zoek naar haar andere boeken en hoop dat deze net zo goed zijn als Hels verlangen.