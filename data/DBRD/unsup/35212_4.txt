Via Vrouwenthrillers was ik een van de gelukkigen om mee te doen met de leesclub van het e-book Schaduwen van Yvonne Franssen.

Ze droomde al van jongs af aan van boeken schrijven, maar gunde zich niet de tijd en inzet om ook echt te beginnen. Ze las vaak over de spannende avonturen van De Vijf en De Olijke Tweeling. Velen van ons zijn groot geworden met deze verhalen.
Totdat ze besloot dat het er nu echt van moest komen. En in 2011 kwam haar debuut Talio uit. Schaduwen is haar vierde boek. Op haar website vind je meer over Yvonne en alles wat ze doet.

De cover heeft de schrijfster zelf ontworpen. Nadat haar manuscript was verkocht en bij de redacteur lag, is ze samen met de uitgevers gaan nadenken over een cover. In eerste instantie was dit een 'standaard' cover met veel donker, dreiging en bomen. Maar ze wilden toch iets uniekers. Toen opperde Yvonne iets over een sleutel. Na veel ontwerpen, is deze bijzondere omslag ontstaan met de prachtige blauwe kleur en de sleutel.

We maken kennis met hoofdpersoon Ellen Groenenboom. Ellen is gescheiden van Rogier en woont alleen in hun opgeknapte boerderij met haar 3 Drentsche Patrijzen. Ze heeft haar advocatentoga aan de wilgen gehangen en leeft van de erfenis van haar ouders, die een keten van redelijk luxe hotels bezaten. Zij zijn bij een auto-ongeluk om het leven gekomen en Ellen en haar tweelingzus Eveline zijn eigenaar geworden van Groenenboom Hotels. Ellen is verkracht toen zij 14 jaar was. Dit heeft zijn sporen nagelaten.
Verder maken we kennis met Liesbeth Hendriks, Norbert Vossen en David Staal. Het boek opent met een blik in het verleden van 10 april 1994. Daarna gaan we naar het heden op 24 december 2016. Wie zijn Norbert, Liesbeth en David en wat is hun relatie met Ellen? Er gebeurt een aantal vreselijke dingen en langzaam worden we deelgenoot van de levens van deze mensen. Beetje bij beetje wordt het plot neergezet en komt het tot een climax.

In korte hoofdstukken, die steeds wisselen van perspectief, neemt de schrijfster ons mee in het leven van Ellen en de dramatische gebeurtenissen die het op zijn kop zetten. Door de ogen van Ellen, Liesbeth, Norbert en David wordt er steeds een deeltje van het verhaal onthuld. Zo blijkt iedereen geheimen te hebben, die misschien wel tot deze dag hebben geleid.
Ellen is een zeer teruggetrokken persoon die bijna twijfelt bij elke beslissing die ze neemt. Dit maakt dat je haar soms door elkaar wilt schudden. Liesbeth is een zeer complex figuur die onvermoede krachten bezit als ze gedwongen wordt cruciale beslissingen te nemen. Maar zijn dit ook de juiste? Norbert: is hij alleen een vader of heeft hij zijn eigen redenen om te doen wat hij doet? En als laatste David. Is hij helemaal eerlijk en wat zijn zijn bedoelingen? En zoals ook in het echte leven, praten de mensen wel met elkaar, maar niet over hun diepste gevoelens, dromen en angsten. Hierdoor ontstaat verwarring en ruis. Er worden aannames gedaan. Die leiden tot overhaaste conclusies en ondoordachte handelingen. Iedereen wordt gevormd door zijn jeugd en omgeving. Kunnen we ons losscheuren van ons verleden? Zijn we in staat ons referentiekader aan te passen? Is de sleutel op de cover een echte of een symbolische? Kunnen we de geworpen schaduwen ontwijken?

Schaduwen is een hele fijne thriller, niet te kort en niet te lang. Met veel vaart verteld. En voorzien van aantal mooie, driedimensionale personen dat hun gedachten op je afvuurt. Het verhaal neemt je mee in een avontuur waarvan je beslist onderdeel wilt uitmaken.