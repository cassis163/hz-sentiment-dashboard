Het is genieten vanaf de allereerste bladzijde; je waant je in hartje Amsterdam door de gedetailleerde beschrijving van Amsterdam door de auteur, zoals ik ook al aangaf in mijn recensie van Poppenhuis; het eerste boek dat ik van hem las.

Dit is met recht de Amsterdam-serie genoemd.

Ook in dit vierde deel in de Amsterdam-serie is rechercheur Pieter Vos aanwezig. Deze hoofdpersoon had ik al snel in mijn hart gesloten; het is een mens van vlees en bloed met al zijn nukken en eigenaardigheden, maar vooral een mens met gevoel voor zijn medemens.
Door de goede uitwerking van de personages lijkt het alsof je ze echt kent; hierdoor krijgt het verhaal een extra dimensie.

Maar het is niet alleen deze zaak die Pieter Vos bezighoudt; het bureau heeft nu te maken met een nieuwe commissaris. Iemand die zichzelf waar wil maken en daarvoor over lijken gaat. Deze situatie heeft daarin veel overeenkomsten met het bedrijfsleven.

De spanning is constant aanwezig en er hangt een broeierig sfeertje, je zou het beklemmend kunnen noemen. Toch is er ook de broodnodige humor aanwezig, waardoor de menselijkheid weer naar boven komt.
Annie Schrijver en haar ouders hebben veel meegemaakt en zijn de dans nog niet ontsprongen.

Nu ik ook dit vierde deel heb gelezen ben ik een fan geworden van David Hewson. De kwaliteit in de serie is zeker niet minder geworden; de schrijfstijl is prettig en door de herkenbaarheid van de omgeving en de aard van mensen vlieg je door het boek heen.
Zowel de mannelijke als de vrouwelijke personages worden met een gemak neergezet. De wisselende perspectieven zorgen voor een groeiende nieuwsgierigheid en de verrassende plot levert een gevoel op van ontzag voor de auteur.

Dit boek is uitstekend geschikt om als stand alone te lezen; je zult er van genieten en uitkijken naar een volgend deel.
Ik heb geen minpuntjes kunnen ontdekken en waardeer dit verhaal net zoals het eerste deel uit de serie, met vijf sterren.