Ik weet ook niet hoe dat zit, maar af en toe lees je een boek waarvan je denkt: Zo zit het! Dit is precies waar het over gaat! Lees, lees, lees! Je komt in een trance, een soort dwangmatige leeswoede, die niet overgaat voordat het boek uit is. Met een beetje mazzel zit er af en toe een wat minder stukje tussen, zodat je even op adem kunt komen en dan kun je weer verder.

Ik heb het dan niet over thrillers, want a. lees ik die niet veel en b. weet je dan dat je gegrepen kunt worden, wat ook niet erg is maar toch meer voorspelbaar. Af en toe vind ik dat eerlijk gezegd ook wel lekker, maar ik heb het nu over een good old zelfhulpboek, op zich al een gruwelijk genre, maar je leest het gelukkig alleen maar voor jezelf en doet er verder niemand kwaad mee.

Behalve nu dan, want ik ga je vertellen dat je dit boek ook wilt lezen. Ik kwam het geheel toevallig op het spoor. We zaten met zâ€™n allen op de boot van Monnickendam naar Amsterdam en het was heerlijk weer en ik had geen boek bij me en dat was ook helemaal niet nodig, maar Jolan had wel een boek bij zich en opeens zat ik haar boek te lezen, terwijl zij zat te kletsen met Laura, die vandaag jarig is. Zo gaan die dingen.

Het boek heet De edele kunst van not giving a f*ck, wat verrassend genoeg niet gaat over vrolijke onverschilligheid, maar over hoe om te gaan met tegenslagen op weg naar je doel en hoe je dan het onderscheid maakt tussen wat belangrijk is voor jou en wat niet. Het gaat er niet om probleemloos te leven, want problemen horen bij het leven als Suske bij Wiske, maar het is interessant is om te streven naar betere problemen. Hoe doe je dat? Ga je problemen niet uit de weg, maar los ze op, zegt Mark Manson, de schrijver van dit aardige boek, maar hij weet het ook niet en dat is volgens hem precies wat je ook van jezelf zou kunnen accepteren.

Het idee is dus niet dat je recht hebt op een probleemloos leven, maar dat je door je problemen op te lossen een iets aangenamer leven krijgt, met net iets fijnere problemen. Je hebt zelf vast wel iets beters te doen dan dit boek te lezen, dus dat heb ik al voor je gedaan. Stuur Laura een kus. Het is mooi weer. Fijne dag verder.

Ate Vegter, 22 mei 2018
www.atevegter.wordpress.com