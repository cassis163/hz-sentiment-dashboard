Katie Fforde (1952) is een Engelse schrijfster van feelgood-boeken. Ze schrijft al meer dan vijfentwintig jaar en er staan dan ook al heel wat boeken op haar naam. Wanneer er een nieuw boek van haar verschijnt staat dat standaard wekenlang in de Engelse bestsellerlijsten.

In Een zomer aan zee schiet Emily haar zwangere vriendin te hulp. Ze is verloskundige en heeft net een vervelende aanvaring achter de rug met een huisarts, als haar vriendin Rebecca haar om hulp vraagt. Rebecca verzorgt samen met haar man vakantiereizen op een boot. Ze is zwanger en heeft dringend iemand nodig om drie maanden lang te koken voor de passagiers.

Aangezien Emily het even helemaal heeft gehad met haar werk, besluit ze naar Schotland af te reizen om Rebecca uit de brand te helpen. Ze heeft gelukkig genoeg vakantiedagen. Rebecca's man heeft een aantrekkelijke broer, maar Alasdair is huisarts en haar ervaringen met huisartsen zijn over het algemeen niet positief. Met zijn dochtertje kan ze het wel erg goed vinden. Al snel merkt ze hoe gelukkig ze zich voelt in Schotland. Het enige wat ze mist is haar eigenlijke werk als verloskundige. Ze beseft dat het om een tijdelijke vakantie gaat en dat ze uiteindelijk toch terug zal moeten naar haar 'echte' leven. Maar of ze dat echt wil?

Als je op zoek bent naar een ongecompliceerd vakantieverhaal met veel romantiek, zou je met Een zomer aan zee weleens het juiste boek te pakken kunnen hebben. De beschrijvingen van het Schotse landschap en de ontspannen vakantiesfeer kunnen je verleiden om zelf het vliegtuig te pakken naar Schotland.

Emily is een sympathiek personage. Altijd vrolijk en vriendelijk tegen iedereen die ze tegen komt. Wat dat betreft is ze als personage misschien niet helemaal realistisch, maar wel erg geschikt voor een fijn feelgood-boek. Zet er een aantrekkelijke huisarts tegenover en je kunt wel raden waar dit verhaal naartoe gaat.

Wat de roman leuk maakt om te lezen is dat er meer dingen spelen dan alleen de spanningsopbouw tussen Emily en Alasdair. Zo is Rebecca hoogzwanger, wat de nodige complicaties met zich meebrengt en ontmoet Emily tijdens haar werk op de boot de nodige sympathieke vakantiegangers. Ze moet uiteindelijk kiezen tussen hoofd en hart. Volgt ze haar gevoel of kiest ze voor die goede baan die in haar oude leven op haar wacht?

Eigenlijk is bijna iedereen in het boek aardig en beleefd tegen elkaar, een enkele uitzondering daargelaten. Dat zorgt niet voor diepgang, maar werkt wel mee aan een prettige vakantiesfeer. Af en toe is het verhaal ontroerend mooi, bijvoorbeeld wanneer er samen gezongen wordt, als er een kindje wordt geboren en als de prachtige vergezichten vanaf de vakantieboot worden beschreven. Het is niet moeilijk te begrijpen waarom Emily haar hart verliest aan Schotland.