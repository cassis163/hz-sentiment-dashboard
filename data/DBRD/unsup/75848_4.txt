De Tweede Wereldoorlog eindigde ruim zeventig jaar geleden, maar kent nog veel verhalen die nooit verteld zijn. Tot voor kort was het verhaal van de joodse Janina een van die verhalen.
Schrijfsters Jeannette van Ditzhuijzen en Marjan Brouwers bundelden hun krachten waarna het boek 'Ren Janina, Ren' eerder dit jaar verscheen. De waargebeurde roman vertelt het verhaal van de joodse Janina die, geboren in 1932, opgroeit tijdens deze oorlog.

Ren Janina, Ren begint vrij algemeen en schetst het gezinsleven van Janina. Je leert haar en haar familie steeds beter kennen. Al gauw slaat de sfeer om en worden de gevolgen van de oorlog goed merkbaar. Het gezin valt uit elkaar en Janina staat er uiteindelijk helemaal alleen voor. Ter ondersteuning is voorin het boek een stamboom opgenomen waarin duidelijk wordt hoe de familie in elkaar steekt.

De cover is prikkelend en zal zeker lezers aantrekken. Wat moet zo’n klein meisje alleen in een donker bos?
De lezer volgt haar zoektocht naar een onderkomen waarbij meerdere personen worden geïntroduceerd. Kunnen zij Janina bieden waar zij om vraagt? Kunnen zij haar het onderdak en de veiligheid geven die ze nodig heeft? Die vragen staan centraal.

Van Ditzhuijzen en Brouwers maken gebruik van een simpele schrijfstijl die zeker niet kinderlijk is. De korte en helder geformuleerde zinnen vertellen duidelijk wat er gebeurt en hoe Janina zich voelt. Dit maakt dat het verhaal erg toegankelijk is en ook geschikt voor een jonger publiek.