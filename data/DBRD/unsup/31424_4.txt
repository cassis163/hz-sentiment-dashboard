Het reservaat is Liselotte Stavorinus debuut. Doordat het verhaal zich afspeelt in een chique dorp wordt het ook wel een Gooische thriller genoemd. Al snel maken we kennis met Jessica en haar familie. Terwijl Victor druk aan het werk is en de kinderen zich vermaken op school, voelt Jessica zich een beetje verloren in haar mooie huis. Het ontbreekt haar dan ook aan sociale contacten totdat ze kennis maakt met haar buurvrouw Miranda die haar introduceert bij haar vriendinnen. Al snel voelt Jessica zich dan ook thuis bij de jetset van het reservaat zoals het dorp in de volksmond wordt genoemd. Zo langzamerhand komt Jessica erachter dat niets is wat het lijkt.

Ondanks dat dit boek het predicaat thriller krijgt, zou ik het toch eerder een spannende roman willen noemen. Liselotte weet het leven van de jetset, de glitter en glamour goed te beschrijven. Je kan je al snel inleven in het wereldje van Jessica. De personages zijn dan ook goed uitgewerkt en spreken tot de verbeelding. De schrijfstijl is wel prettig en nodigt uit om snel verder te lezen. De plot zit goed in elkaar, maar heeft voor de doorgewinterde thrillerlezer geen verrassingen. Het is erg voorspelbaar en gaat in rechte lijn op de ontknoping af. De ontknoping kent daar en tegen nog wel wat spannende momenten waardoor de thrillerlezer toch nog aan zijn trekken komt. Al met al, een prima debuut van een auteur die zeker nog kan groeien in het schrijfproces. Kijk dan ook uit naar een volgend boek. Ik geef hem 4 sterren.

Spanning: 3 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 3 sterren
Psychologie: 4 sterren