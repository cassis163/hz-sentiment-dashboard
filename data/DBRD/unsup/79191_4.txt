Mischa en Nikolaj zijn een beroemd en succesvol danspaar bij het Nationaal Ballet, mede omdat ze ook in het dagelijks leven een stel zijn. Wanneer er brand uitbreekt in hun tijdelijke woning worden beide echtelieden opgenomen met ernstige brandwonden. Het lijkt een ongeluk, maar al snel beginnen Mischa en Nikolaj elkaar te beschuldigen van brandstichting en poging tot moord. Wat is er misgegaan met dit droompaar en wie vertelt de waarheid?

De Friese Anita Terpstra is naast het schrijven freelance journalist en redacteur. Ze debuteerde in 2009 met Nachtvlucht dat werd genomineerd voor de Schaduwprijs en in 2017 haalde Samen de shortlist van de Gouden Strop.

Vonk speelt zich af in de wereld van het professionele ballet waar de Nederlandse Mischa en de Russische Nikolaj al van jongs af aan alles opzijzetten om aan de top te komen. Ze zijn allebei hard, kil en gaan over de spreekwoordelijke lijken om het ultieme doel te halen. Naast hun succes op de dansvloer lijken ze hun zaakjes ook buiten het werk goed voor elkaar te hebben. Het verhaal start bij het eind, namelijk het punt wanneer zowel Mischa en Nikolaj met ernstige brandwonden worden opgenomen in het brandwondencentrum. Het perspectief verschuift continue tussen Mischa en Nikolai, verteld vanuit de ik-vorm. Hierdoor komt de lezer vrij veel van allebei te weten en krijgt hun verleden en heden vorm. Anita Terpstra heeft gekozen voor tijdssprongen om de karakters en het gedrag van haar hoofdpersonen inzichtelijk te maken. Er zijn sprongen in de tijd naar verschillende belangrijke momenten in de levens van Mischa en Nikolai bezien vanuit beide perspectieven. Deze manier van vertellen doet wel een beroep op de concentratie van de lezer; om het overzicht te houden moet wel het hoofd erbij gehouden worden.

Vonk is geen superspannende thriller en er zijn ook geen schokkende plottwists. Het verhaal blijft klein, met Mischa en Nikolaj als belangrijkste personages. Het is onmogelijk om erachter te komen wie er liegt, dat doen ze allebei wanneer dit het beste uitkomt. Als lezer heb je waarschijnlijk ook geen voorkeur voor wie het heeft gedaan, beiden zijn nogal onsympathiek. De plot zit weer goed in elkaar, het einde voelt echter wat dubieus. Sommige lezers zullen er vrede mee kunnen hebben en anderen zouden wellicht liever een andere uitkomst hebben gezien.

Voor mij was Vonk niet het beste boek van Anita, maar wel een boeiende geschreven in haar vlotte en prettig leesbare stijl.