Goede wijn behoeft geen krans en van een boek van Fitzek weet je als thrillerlezer al bij voorbaat dat het een spannend boek zal worden, een boek dat je op het puntje van je stoel houdt en dat je niet weg kan leggen vooraleer alle puzzelstukjes, pas op de laatste pagina, op hun plaats vallen.
Het Joshua profiel past helemaal in dit plaatje. Op een onnavolgbare manier leidt de auteur de lezer door allerlei nachtmerrieachtige gebeurtenissen en kafkaiaanse toestanden waar de personages hulpeloos in meegezogen dreigen te worden.
Ik heb zeer genoten van de tiende Fitzek thriller.

Wat ik bijzonder op prijs stelde was het uitgebreide nawoord van de auteur waarin hij de hoofdthema's uit zijn boek toetst aan de werkelijkheid waaronder vooral het probleem van de 'pedofilie', van de pleegkinderenwet en van 'Big Brother is watching you', via de vele sporen die wij digitaal achterlaten op het wereldwijde web. Een nawoord dat tot nadenken stemt.
Geen boek voor gevoelige zieltjes maar een aanrader voor wie van goed geschreven thrillers houdt.