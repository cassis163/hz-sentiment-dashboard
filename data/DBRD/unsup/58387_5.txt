Dwaalsporen van Henning Mankell speelt zich af tussen 21 juni en 8 juli 1994. Dat zijn 18 dagen. In deze ruim twee weken wordt het Zuid-Zweedse stadje Ystad geteisterd door een ramp. Het begint met een meisje dat zich in een bloeiende koolzaadakker in brand steekt, terwijl heel Zweden in de ban is van de wereldkampioenschappen voetballen. Zo niet commissaris Wallander. Hij werkt dag en nacht aan een zaak die zich zo gruwelijk ontwikkelt dat hij hem nooit zal vergeten. De vaart waarin gebeurtenissen elkaar opvolgen maakt dat het politieapparaat geen adempauze gegund is. En dit brengt Mankell op mij als lezer ook over; het boek moet uit...

Naast de verhaallijn van de misdaad gebeurt er in deze 18 dagen in het priv√©-leven van Wallander ook het nodige. Zijn vader heeft een crisis, de relatie met zijn dochter is in ontwikkeling en zijn prille liefde voor Baiba Liepa loopt risico's. Dan zijn er nog andere spannende elementen: wie heeft de huissleutels van Wallander gestolen? Kan Linda, Wallanders dochter, eigenlijk wel vrij rondlopen in Ystad? Als lezer voel je een constante dreiging. Je weet dingen die Wallander niet weet en dit maakt het extra spannend.Het is wederom een lijvig boek: 538 bladzijden. Toch verveelt het geen moment. En de ontknoping betekent dat je je afvraagt wie er nou eigenlijk de echte slechteriken zijn.

Jammer dat uitgeverij De Geus een fout heeft gemaakt bij de vertaling van de Wallander reeks. De vijfde vrouw is in 2001 vertaald, Dwaalsporen in 2002. In de oorspronkelijke Zweedse versie is de volgorde net andersom. Voor wie de Wallander reeks in de juiste volgorde wil lezen is dit misschien een handige tip. Lees eerst Dwaalsporen.