Lot van Dijk is rechercheur en profiler, van Amsterdam overgeplaatst naar Twente. Ze kan haar vaardigheden niet zo goed inzetten op het platteland waar haar werkzaamheden vooral bestaan uit het vangen van afgedwaald vee. Wanneer er na een storm een lichaam wordt gevonden van een jong meisje dat een jaar eerder is verdwenen tijdens het zomerfeest, wil Lot dan ook vol aan de bak. En dat valt nog niet mee, want Twente is nog niet helemaal klaar voor haar expertise. Maar Lot is eigenwijs, volhardend, ongeduldig en ze pusht, wat haar niet door alle collegaâ€™s in dank wordt afgenomen. Er duikt een tweede lijk op en dat is voor Lot het startsein om er helemaal voor te gaan. Er is een verband en ze weet zeker dat haar kwaliteiten als profiler het team kan helpen om de dader op te sporen.

Zomermeisjes is het debuut van profiler Jobien Berkouwer en lijkt uit de praktijk gegrepen. Recherchewerk wordt goed uitgewerkt, zonder dat het verhaal vastloopt door saaie beschrijvingen van de verschillende onderzoeken die uitgevoerd worden. Je kunt je afvragen of Twente nu echt behoefte heeft aan een profiler, maar in dit geval geeft dit gegeven wel extra kleur aan het verhaal. De lezer beleeft de gebeurtenissen via Lot, in de derde persoon en via de dader vanuit het ik perspectief. Nadeel hiervan is dat de lezer vrij snel weet of een verdachte ook echt de juiste is, voordeel is zeker dat het psychologisch profiel van de dader mooi en geloofwaardig op papier is komen te staan.

Het boek is opgebouwd uit korte hoofdstukken, iets dat er altijd weer voor zorgt dat de vaart er in blijft en het gemakkelijk is om maar door te blijven lezen. Daarnaast is ook de manier van schrijven van Jobien Berkouwer erg toegankelijk: vlot en van deze tijd. Haar personages zijn goed uitgewerkt, vooral Lot en de dader. Ze maakt ook gebruik van een wisselend tijdsperspectief zonder dat dit nadrukkelijk aangegeven wordt, zodat de lezer gedwongen wordt om bij te les te blijven. Wat betreft spanning had het wel wat meer gemogen, een echte pageturner is Zomermeisjes niet geworden.

Het is duidelijk dat Lot voldoende potentie heeft om in een vervolg (of twee) weer op te kunnen komen draven, het einde biedt daar in ieder geval voldoende ruimte toe. Van mij mag het, Zomermeisjes was de moeite van het lezen meer dan waard.