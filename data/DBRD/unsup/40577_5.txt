Via hebban.nl won ik het boek Nerds! Binnen een paar dagen tijd las ik het, hardop lachend, uit. Bijna maandelijks zit ik met mijn vriend en kids in de bioscoop om een nieuwe superheldenfilm te bekijken en thuis struikelen we over de Lego, Funko's (jaja, de commercie is in dit nerdhuis ook binnengeslopen) games, bordspellen en fantasyboeken. En die zijn niet alleen van mijn twee puberzonen, die dikwijls zorgen voor extra nerdinformatie tijdens de films in de bioscoop. Het lezen van Nerds! was dan ook een feest der herkenning.

Emilio Guzman en Thijs Domburg zorgen voor een erg vermakelijk geschreven informatief boek over wat de nerd bezighoudt in het dagelijks leven. Van comics tot bordspellen, muziek tot games, superhelden tot sciencefiction verhalen en comic cons tot larpen. Langzaam maar zeker zijn nerdhobby's steeds meer mainstream aan het worden, maar dat wil nog niet zeggen dat de gemiddelde persoon deze hobby's ook echt begrijpt. Emilio en Thijs zorgen voor uitleg en geven extra tips aan de nog niet zo ervaren nerds. Verder proberen ze misverstanden binnen de nerdwereld op te helderen, want wie is er nu beter; DC of Marvel?

Naast goed geschreven stukken wordt het boek ook opgesierd door prachtige tekeningen. Het boek leest hierdoor als een trein, of nog beter; als een TIE fighter. Mocht je meer willen weten over het nerdgenre, zelf een nerd zijn, of iemand kennen die een nerd is; dit boek is een regelrechte aanrader. Ik gaf hem dan ook 5 sterren.