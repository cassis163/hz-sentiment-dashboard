Cecilia is een vrouw die alles goed op orde heeft: getrouwd met een liefhebbende, goed-verdienende en begeerde man, 2 dochters, een mooi huis aan de baai in het Noorse dorpje Sandefjörd. Aan dit mooie leven komt echter een einde als op een avond Tobias, een jongen van 8 jaar, niet wordt opgehaald aan het zwembad. Tobias lijkt alleen te zijn, en gezien het gebrek aan pleeggezinnen, wordt hij opgevangen in het gezin van Cecilia tot men heeft kunnen achterhalen wat er met Tobias gebeurd is.
Enkele dagen later wordt het lijk van een vrouw in het water gevonden. Het is het lichaam van Annika, een jonge, drugsverslaafde vrouw. Uit dagboekfragmenten leren we meer over het leven van Annika, en zo komen we ook te weten dat zij samen met Krysz, een drugsdealer, de laatste maanden met Tobias in een verlaten huis in Sandefjörd leefde.

De auteur Alex Dahl gebruikt verschillende vertelperspectieven en vanuit Tobias’ standpunt komen we zo te weten dat hij, voor hij bij Annika en Krysz terechtkwam, een gelukkig leven leidde samen met Moffa op een boerderij.

Geleidelijk aan komen we te weten dat Cecilia niet de onschuldige, perfecte vrouw is en dat de gebeurtenissen in het verhaal minder toevallig zijn dan ze lijken. Na de geboorte van Cecilia’s eerste dochter lijdt ze aan een postnatale depressie, en om hiervan te herstellen, gaan zij en haar man Johan op vakantie naar Uruguay. Daar gaat ze vreemd met een lokale DJ, en het is pas enkele maanden later dat Cecilia beseft dat ze zwanger van hem is. Abortus is dan niet meer mogelijk, en in blinde paniek trekt Cecilia naar de boerderij van haar vader, met wie ze sinds jaren geen contact heeft sinds die zijn gezin verlaten heeft voor een jongere vrouw. Johan wordt wijsgemaakt dat Cecilia een inzinking heeft en een psychiatrische behandeling krijgt, en zo kan Cecilia bij haar vader blijven tot ze bevalt van een zoon. Ze eist van haar vader dat hij hem voor adoptie opgeeft, en keert zelf terug naar huis. Haar vader, ‘Moffa’, besluit echter de jongen te houden, ervan overtuigd dat Cecilia zal bijdraaien. Maar dat gebeurt niet, en uiteindelijk groeit de jongen, die Tobias blijkt te zijn, op de boerderij op.
Die boerderij stelt jaarlijks seizoenarbeiders te werk om te helpen met de aardbeienpluk, en het is op die manier dat Annika en Krysz op de boerderij terechtkomen. Ze komen het verhaal rond Tobias te weten, en kidnappen hem om de grootvader af te persen. Uiteindelijk willen ze een ultieme poging doen om veel geld te verdienen, en trekken ze naar Sandefjoöd om Cecilia te chanteren: ofwel betaalt ze, ofwel wordt Tobias’ ware afkomst bekend gemaakt en stort het leven van Cecilia in. Cecilia stemt hiermee in. Als echter zowel Annika als Krysz om het leven komen, blijft Tobias alleen achter, en belanden we bij het begin van het boek.

Hoewel geen thriller in de klassieke betekenis van het woord, is ‘The boy at the door’ wel een erg spannend boek. De verschillende vertelperspectieven helpen om gaandeweg meer ontbrekende puzzelstukjes te vinden en tot een samenhangend geheel te vormen.