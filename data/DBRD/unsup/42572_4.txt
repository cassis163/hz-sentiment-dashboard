Tot stof is een historische thriller, geschreven door Felix Weber, een tot op heden onbekende naam als schrijver. Hij zal dan zeker wel een debutant zijn, denk je dan. Helemaal fout, het is immers een pseudoniem van een ‘bekroonde auteur’! Verder is er geen nuttige informatie over deze mysterieuze schrijver te vinden. Toch wel: Hebban sprak met hem over zijn nieuwe start middels een interview.
In dergelijke passages herken je de hand van een ervaren thrillerauteur die de spanning opvoert en tegelijk de emoties scherp weergeeft. Meteen valt eveneens het duidelijke taalgebruik op.

Tijdens de Tweede Wereldoorlog is verzetsstrijder Siem Coburg een held in Nederland. Na de dood van Rosa Barto, zijn grote liefde, zet hij zijn getormenteerde leven verder als een kluizenaar op zijn woonboot. Hij is tevens erg verbitterd door de beschuldigingen van collaboratie. Siem wordt in 1949 gecontacteerd door boer Tammens, de man die Siem heeft gered uit de handen van de Duitsers tijdens de Tweede Wereldoorlog. Siem voelt zich nu verplicht om de boer te helpen en vertrekt naar Limburg; ginds start hij een onderzoek naar de onnatuurlijke dood van Tammens’ gehandicapte kleinzoon. De jongen kwam om het leven in een internaat voor gehandicapte kinderen. Tot zijn grote verbijstering stelt Siem vast dat ginds wel meerdere kinderen op een mysterieuze wijze zijn gestorven. Deze ontdekking valt niet in goede aarde bij de geestelijken, die deze gebeurtenissen in de doofpot willen stoppen. Ook bij de plaatselijke bevolking is ‘indringer’ Siem niet geliefd.

Er zijn drie belangrijke onderwerpen die in deze thriller aan bod komen: oorlogstrauma’s en hoe die worden verwerkt, alsook een doofpotaffaire tijdens het opsporingswerk naar mysterieuze overlijdens van gehandicapten in Nederlands Limburg. Het hermetisch afgesloten wereldje van een internaat wordt schrijnend blootgelegd. Tenslotte is er nog het verhaal van broeder Anselmus uit het internaat. Hij kampt na al die jaren nog steeds met de gruwel uit de Eerste Wereldoorlog. Het zijn indrukwekkende verhaallijnen; toch staan de belangrijkste personages en hun karaktertekening centraal in het boek.

Felix Weber heeft zich vooraf bijzonder goed gedocumenteerd. De historische details worden op een fraaie manier gemixt met fictie, zodat dit duistere en harde verhaal wat wordt ingekleurd. Hij is daarin met glans geslaagd. De auteur schetst een indringend beeld van het leven zoals het was tijdens de eerste jaren na de Tweede Wereldoorlog. Tevens beklemtoont hij dat verzetsstrijders ook maar gewone mensen waren, met hun angsten, gebreken en ontberingen. Dat oorlog niet alleen fysische, maar ook psychische sporen achterlaat. Ook Prins Bernhard krijgt een stevige veeg uit de pan.

Met gebalde vuisten sleurt de auteur zijn lezers mee naar de keiharde realiteit van zijn verhaal. Heeft hij zijn nieuwe start gemist? Niets is minder waar: Tot stof is een hard en delicaat verhaal, minutieus ontleed en uitgetekend door iemand die zijn vak kent. Dat de echte auteur achter Felix Weber nu maar definitief uit de anonimiteit treedt!