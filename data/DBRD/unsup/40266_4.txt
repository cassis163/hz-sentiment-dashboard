Layers is het verhaal over Dorian een jongen van 17 die op straat leeft. Op een dag wordt hij wakker met ontzettende hoofdpijn naast een dode man waarbij in een plas bloed zijn zakmes ligt. Als dan een man zegt dat hij alles heeft gezien en hem wil beschermen kan Dorian niets anders doen dan met hem mee te gaan. Hij wordt opgenomen in een groep jongeren die allemaal in een groot huis wonen en als tegenprestatie hiervoor kleine klusjes moeten doen voor hun weldoener. Hun weldoener is de heer Bornheim die de wereld wil verbeteren en grote bedrijven wil dwingen hieraan mee te doen. Hiervoor gaat hij zelfs over lijken.
De titel Layers slaat op een databril die Dorian in zijn bezit krijgt en die de wereld laat zien door verschillende lagen. Hiermee krijgt hij ook informatie en waarschuwingen door maar door wie en waarom is hem niet duidelijk. Het kat en muisspel is begonnen. Wel weet hij dat hij doordat hij deze bril bezit zijn leven niet meer zeker is en niemand meer kan vertrouwen. Hij is weer op zichzelf aangewezen. Vluchten kan hij niet omdat er gedreigd wordt dat Stella iets aangedaan zal worden . Een meisje waar hij verliefd op geworden is in het huis.
Het boek leest vlot weg. De belevenissen van Dorian kropen echt onder mijn huid terwijl het duidelijk een fictief boek is. Ik had steeds geen idee waar het verhaal me naar toe zou leiden en welke ontwikkelingen zouden volgen. Ergens in het verhaal was ik wel toe aan een plottwist omdat het verhaal daar even voortkabbelde maar het einde van het verhaal was weer onvoorspelbaar en origineel rondom het oeroude thema hebzucht en macht.
Voor mij was dit de eerste keer dat ik een boek las uit dit genre en het heeft me aangenaam verrast. Het zit vol met spanning en avontuur en is mysterieus maar dan wel op een manier dat het klopt. Het plot van het boek zit goed en origineel in elkaar. Kun je je eigen ogen vertrouwen? De waarheid is complex.