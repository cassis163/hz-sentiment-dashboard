Lara en Rutger zijn al ruim 11 jaar samen maar als je begint met lezen in ‘Chaos’ heb je gelijk het idee dat het niet helemaal goed zit tussen die twee. Ze lijken uit elkaar gegroeid en proberen er nog iets van te maken tijdens een weekendje Texel. Dat lukt niet. Na een poosje komt Lara erachter dat Rutger niet helemaal eerlijk is geweest en zij vlucht het huis uit, weer naar Texel. Daar komt ze Marius tegen en ze valt als een blok voor hem. En hij voor haar ondanks de gesprekken waarin hij zegt zich nooit meer te zullen binden.
2 mensen, zo gekwetst in de liefde, alle vertrouwen kwijt. Rutger die zijn nieuwe leven wel op lijkt te pakken terwijl Lara nog vol woede zit. Complete chaos, ik vroeg mij tijdens het lezen af of het echt nog wel goed zou kunnen komen zonder dat het een gekunsteld einde zal worden…..Gelukkig wist ik al dat Elsbeth zich helemaal bewezen had in de korte verhalen wedstrijd van het Valentijngenootschap van vorig jaar en vol vertrouwen las ik verder. Ze spaart haar hoofdpersonen niet en maakt echte mensen van hun met echte reacties en emoties. EN ik heb bewondering dat Elsbeth zo’n moeilijk onderwerp als het onderwerp dat speelt tussen Rutger en Lara bespreekbaar durft te maken en aan durft te pakken. Vooral op het moment dat de beste vriendin van Lara het opneemt voor Rutger en toelicht dat het voor hem ook moeilijk is om zichzelf weer te zijn had ik het gevoel dat Elsbeth beide kanten van het verhaal goed overdacht had. Een mooi en compleet verhaal dat schreeuwt om een vervolg want deze mensen hebben mijn hart ook gestolen.