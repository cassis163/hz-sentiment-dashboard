Alleen al door het feit dat hij onnoemelijk beeldend kan schrijven met karakters en dialogen waar menig schrijver nog een puntje aan kan (of wil;-)) zuigen. Hij is, wat mij betreft, een meester in het “show don't tell”, je leest als het ware niet echt maar het voelt alsof je naar een film zit te kijken. En dat vind ik razendknap!
Ik kan me daar echt op verheugen als ik in de catalogus/of de website van de uitgever bijvoorbeeld, een nieuw werk van hem aangekondigd zie. Van sommige auteurs weet je gewoon zeker dat je alles wat hij/zij schrijft gelezen wil hebben, Ellory hoort absoluut in mijn rijtje topfavorieten thuis.
Niet alleen het verhaal maar ook zijn fantastische schrijfwijze, de mooie zinnen die hij vormt en de beeldspraak die hij gebruikt. Het oogt allemaal zo simpel maar het zet wel degelijk aan tot lezen en herlezen, het oog voor taaldetails is absoluut geniaal. Zo ook weer deze beauty!

Het speelt zich wel af in een van mijn meest tot de verbeelding sprekende jaren en plaatsen moet ik zeggen. De roerige 20- en 30-er jaren, overlopend naar de WOII. Het prachtige, maar harde Ierland, New York en Hollywood in de States. Het Ierland dat verdeeld is en daardoor een broeinest van ellende lijkt te zijn. Waar jongeren vaak foute keuzes maken en in de penarie terecht komen.
Zo ook bokser Danny McCabe die met zijn vrienden uit een vorm van stoerdoenerij iets doet dat hen duur zal komen te staan …
Danny moet zelfs op de vlucht. Geholpen door een groep mensen komt hij op een schip terecht dat naar Amerika vaart. Hij heeft amper geld maar heel grote dromen. Maar door zijn verleden is hij anderzijds ook bang om herkend en bekend te worden.
Als hij per toeval Nicky en Lucia Mariani tegenkomt lijkt hun gezamenlijke lot voorbestemd.
Nicky en zijn zus Lucia zijn ook immigranten, geboren en getogen op Corsica. Geen Italianen en geen Fransen zoals Nicky blijft volhouden – tussen de wal en het schip om zo maar even te zeggen. Lucia heeft grote dromen, hele grote! Ze wil naar Hollywood waar de wereld van de film, dans en zang haar aantrekt als een magneet. Nicky heeft zijn ouders beloofd Lucia te begeleiden en te beschermen en wil alles aanpakken om uiteindelijk in Hollywood te komen.
Danny en Nicky komen in het illegale bokscircuit terecht waar ze grof geld willen verdienen.

Onbedoeld voor de een maar zeker tot genoegen van de andere jongen blijkt de criminaliteit hier groter dan groots. Illegale praktijken, gesjoemel, witwassen en gokimperiums. Kleine kruimeldieven, doorgedraaide loopjongens en grote bazen – een maffiawereldje dat zijn weerga niet kent.
Weer komt Danny in een onbedoelde situatie terecht en ook Nicky moet op de vlucht. Met zijn drieen redden ze het om naar Hollywood te reizen. Maar daar blijkt het wereldje gewoon een verlengstuk van New York. Danny probeert rechtlijnig te blijven, hij haat zijn verleden en draagt dit als een grote last met zich mee.

Nicky daarentegen lijkt als een vis in het water en probeert zich op te werken tot een baas, een maffiabaas waar rekening mee dient te worden gehouden.
Lucia is over the moon dat ze eindelijk in de grootste filmindustrie ter wereld is beland. De drie doen er alles aan om te slagen in het leven, ieder op hun eigen aparte manier. Maar achter de glitter en glamour verschuilt zich een hoop ellende. Moord en doodslag, zelfmoord, prostitutie, gokverslavingen en drugs zijn aan de orde van de dag.

Daar leren we de jonge rechercheur Louis Hayes kennen met zijn eigen verhaallijn. Hij maakt er zijn levenswerk van om al die maffiabazen, de criminaliteit en zelfs zijn corrupte collega's “uit te roeien”.
City of Angels is eerder een city of Devils wat hem betreft. Tot op het bot gemotiveerd blijft hij zoeken en speuren naar misstanden die het daglicht niet kunnen verdragen. Zwaar heeft hij het maar hij geeft nooit op.

Zullen deze vier mensen uiteindelijk hun doelen bereiken? Zal het leven hun gunstig gezind zijn of is het een compleet drama? Ik kan je wel verklappen dat het een hele grote bumpy road is!
Je zult zomaar bekende personen tegenkomen uit de vroegere jaren van de filmindustrie, de maffiawereld die zo omstreden was in de jaren van de drooglegging en de wederopstanding van oude en nieuwe boeven die groot waren of wilden worden op wat voor vlak dan ook.

Overdonderend goed geschreven waande ik mij enkele uren in het heuvelachtige Ierland om vervolgens via de achterbuurten van New York te belanden in de schimmige wereld die Hollywood heet …

Adembenemende schrijfstijl gecombineerd met magnifieke verhaallijnen maakt dit tot weer een meesterwerk om van te watertanden …

https://josesprakeloos.blogspot.com/2018/09/rj-ellory-de-koning-van-amerika.html