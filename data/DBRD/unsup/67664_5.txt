Aldus Sybren is een unieke en ontroerende roman over het leven na de transitie als transgender man, met name als man die op mannen valt. Micha Meinderts beschrijft met pijnlijke accuratesse de valkuilen, maar ook de hoogtepunten, van nieuwe mensen leren kennen, verliefd worden, en relaties vormgeven.

Behalve dat dit een belangrijk boek is voor mensen die hetzelfde hebben meegemaakt - en bovendien louterend om te lezen - is Aldus Sybren vakkundig geschreven. De narratieve structuur steekt goed in elkaar, met een diepgang die wordt versterkt door flashbacks naar het leven van voor de transitie. Verder zorgen de goed getimede spanningsboog, natuurlijk vloeiende dialoog en kleurrijke, gelaagde personages voor een memorabele leeservaring.