Anders Roslund (1961,Swe) heeft zijn sporen verdiend als bekende Zweedse onderzoeksjournalist en kreeg internationale bekendheid over de hele wereld met zijn maatschappij kritische thrillers die hij samen schreef met de dit jaar overleden Borge Hellstrom. Stefan Thunberg (1968, Swe is een in Zweden zeer bekende scenarioschrijver en daarnaast ook de jongste broer van een familie die in de late jaren 90 Zweden op zijn grondvesten deed trillen toen zij verantwoordelijk waren voor een groot aantal gewelddadige roofovervallen.
Roslund & Thunberg debuteerden eerder met het op Thunbergs verleden geïnspireerde Made in Sweden. Bloedbroers (Made in Sweden II) is het zeer goed los leesbare vervolg.

Het is het verhaal van de drie broers Leo,Felix en Sam die door een jeugdtrauma een bijzonder hechte band hebben. Toen hun vader hun moeder het ziekenhuis in sloeg, hadden ze alleen elkaar nog. Gedreven door een krom verantwoordingsgevoel beging Leo al in zijn tienertijd zijn eerste misdaad. Dat hij zijn broertjes bij zijn praktijken betrok, was in zijn ogen vanzelfsprekend. Nu hij na zes jaar detentie weer op vrije voeten is, maakt hun moeder Britt-Marie zich zorgen. Er nestelt zich een knellend gevoel van ongerustheid in haar binnenste. Britt-Marie houdt van alle drie haar zoons evenveel maar ze is bang dat Leo haar andere twee zoons opnieuw in het ongeluk zal storten. Loyaliteit is bewonderenswaardig, maar het kan ook voor een boel ellende zorgen.


In Bloedbroers wisselen spannende thrillerelementen en een tragische familiegeschiedenis elkaar op precies de juiste momenten af. In dit meeslepende verhaal staat broederliefde centraal. Naast de drie broers zijn er nog twee broers die traumatische jeugdherinneringen delen. Hoe ver kan en mag broederliefde gaan? De beklemmende dillema’s in Bloedbroers houden je tot en met de laatste bladzijde in spanning!

absoluut vakwerk