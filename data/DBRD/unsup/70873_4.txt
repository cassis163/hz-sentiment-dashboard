Wanneer Gregory Munro’s moeder naar het huis van haar zoon gaat om tijdens zijn afwezigheid de kat te verzorgen, vindt ze hem op zijn bed, naakt met een plastiek zak strak rond zijn hoofd gebonden. Erika Foster en haar team worden opgeroepen om deze zaak te onderzoeken.

Enkele dagen later wordt er een nieuw slachtoffer gevonden, opnieuw met een zak strak rond het hooft gebonden en naakt op zijn bed. Het slachtoffer is een gekend mediafiguur. Het is onmiddellijk duidelijk dat het hier om dezelfde dader gaat, maar waarom? Wat hebben deze slachtoffers gemeen met elkaar? De dader houdt zijn slachtoffers eerst enkele dagen in de gaten, zoals een stalker, vooraleer hij toeslaat in hun eigen huis. Wie zal het volgende slachtoffer zijn?

Conclusie

Stalker in de nacht is Robert Bryndza’s tweede thriller met inspecteur Erika Foster in de hoofdrol. In Groot-Brittannië is Bryndza een echte hype en zijn boeken zijn een voor een bestsellers. In Het meisje in het ijs, de eerste Erika Foster thriller, leren we Erika en haar team kennen, in Stalker in de nacht wordt de draad weer opgepakt. Toch is dit deel afzonderlijk te lezen, zonder Het meisje in het ijs eerder te hebben gelezen.

Net als in het eerste deel wordt Stalker in de nacht in eenvoudige schrijfstijl verteld, hierdoor blijven de personages jammer genoeg oppervlakkig. Geen ingewikkelde taalstructuren en plotwendingen, zowel het verhaal als de schrijfstijl blijven simpel. Ik had toch liever wat meer diepgang gezien in het personage van Erika, voor mij is dit namelijk een zeer interessant hoofdpersonage waar ik graag meer over wil weten. Bryndza neemt ons mee in de gedachtegang van zowel Erika als de dader, dit is een originele en interessante invalshoek, je voelt als lezer op deze manier veel beter de haat van de dader voor de slachtoffers. En soms kreeg je zelfs sympathie voor de dader.

De hoofdstukken zijn kort en volgen elkaar dan ook zeer snel op. Hierdoor leest het verhaal zeer vlot. Wat jammer is, is de voorspelbaarheid van de plot. Hoewel al in het midden van het verhaal wordt prijsgegeven wie de dader is had ik dit al van de eerste pagina’s door. Een geoefend thrillerlezer zal dan ook wellicht zeer snel de plot doorhebben. Voor mij nam dit echter wel een groot deel van mijn leesplezier weg. Het boek is wel wat het belooft, een spannende thriller en door zijn snelle stijl een echte pageturner. Jammer van de voorspelbaarheid, anders had het boek van mij zeker meer sterren gekregen. Nu geef ik het boek een 3.5 ster.