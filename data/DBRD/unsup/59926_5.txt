Een van mijn favoriete boeken van 2018 was De deal van Elle Kennedy. Dit boek is zo fijn, ik ben tot nu toe niemand tegengekomen die dit boek niet fantastisch vond. Ik las het boek toen met lieve Janneke als buddyread voor Hebban en we konden natuurlijk niet anders dan het vervolg, De fout ook samen lezen. En mocht je stiekem al hebben gespiekt naar mijn waardering weet je dat dit boek ook absoluut in de smaak viel, haha!

Een van de grootste pluspunten aan de schrijfstijl van Elle Kennedy is hoe vlot en speels het allemaal is. Het lijkt alsof de personages direct tegen je praten en ze je meenemen in hun leven. Het is ook ontzettend fijn dat de perspectieven steeds worden afgewisseld waardoor je zowel Logan als Grace echt goed leert kennen. Beide hebben hun eigen sterke en zwakke punten en die worden door de perspectiefwisseling goed naar voren gebracht. Hoewel het plot wellicht wederom niet bijster origineel is, weet Elle Kennedy er wel weer een originele twist aan te geven door de personages echt heel erg levensecht te maken.

In De deal was de chemie tussen Garrett en Hannah echt een enorm pluspunt en met De fout heeft mevrouw Kennedy laten zien dat ze dat wederom heel erg goed kan. Want hoe heerlijk is Logan bij Grace? Hij laat zijn stoere masker compleet bij haar vallen en dan is hij heerlijk onhandig en lief en schattig. Ik dacht dat mijn crush op Garrett niet overtroffen kon worden, maar volgens mij is het Logan gelukt. Bij De fout is er geen sprake van de haat-liefde relatie, maar alsnog zit de chemie tussen Logan en Grace er wel degelijk. Het is bijna moeilijk om op papier te krijgen hoe sterk het op papier staat. Eigenlijk moet je het gewoon zelf lezen.

Hoewel dit boek een absolute NA is, vallen de steamy scenes echt reuze mee. Ja, ze zijn zeker aanwezig, maar ze zijn stijlvol en echt perfect in geproportioneerd. Daarnaast zorgen deze sc√®nes ervoor dat de sfeer heel erg ontwapenend wordt. Logan heeft heel erg veel ervaring, maar bij Grace is hij helemaal geen player meer en dat was echt een feestje om te lezen. Tel daarbij op dat de humor ook op die momenten goed aanwezig is en je hebt mij gewoon. Yes, ik zal het nog maar een keer zeggen, maar ik ben fan en wil meer!

De fout is net zo leuk als De deal en ik ben zo blij dat uitgeverij Volt deze serie naar Nederland haalt (dankje, dankje, dankje!). Ik kan vanzelfsprekend niet meer wachten op de volgende delen en ga deze twee boeken heel snel herlezen. Yes, echt een must read waarvoor je nu (ja, echt NU!) naar de (web)winkels moet rennen! Je mag me later bedanken.