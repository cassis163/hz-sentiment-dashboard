De Utrechtse rechercheurs Gerard van Dongen en Frank van der Linden krijgen ’s nachts een melding over een levenloos lichaam op een rotonde. De werkelijkheid is vele malen gruwelijker dan de melding doet vermoeden. Het lijk heeft een pijl tussen de ogen en is vastgebonden aan een verkeersbord. Het slachtoffer blijkt de ondernemer Jan van Oostdijk te zijn.

De moord op Van Oostdijk blijft niet op zichzelf staan, maar is het begin van een serie moorden die allemaal naar het verleden verwijzen; sterker nog, naar de studententijd van de slachtoffers.
Beide rechercheurs hebben tijdens deze zaak te kampen met privé problemen. Jeugdherinneringen maken het Frank moeilijk de benodigde afstand te bewaren tijdens het onderzoek en Gerard heeft te kampen met een traumatische gebeurtenis die hem achtervolgt. Zo op het oog geen ideaal uitgangspunt voor een succesvol moordonderzoek, zeker niet wanneer het allengs duidelijk wordt dat er een slimme seriemoordenaar achter de zaak zit die een uitgekiende wraakactie ten uitvoer brengt.

“Dit was niet oké. Wat was deze onbekende figuur aan het prepareren? Het zweet droop weer in zijn ogen en hij voelde zich machteloos. Hij probeerde tegen beter weten in om hulp te roepen maar er kwam helemaal geen geluid.”

‘De blauwe sleutel’ is weliswaar het derde boek in een reeks met dezelfde personages in de hoofdrol. Toch zijn de boeken uitstekend solitair te lezen.

Van der Pol levert ook met ‘De blauwe sleutel’ een intrigerende thriller af met een prima spanningsboog, slimme plotwendingen en veel mysterie. De auteur weet het moordonderzoek bovendien aangenaam te larderen met een vleugje uit het privéleven van de rechercheurs.

“Terwijl iedereen aan de slag ging wilde Gerard nog even met Frank praten. Gaat het een beetje met je? Het verleden speelt me parten en er is inderdaad iets met Peter aan de hand. Hij heeft rake klappen moeten incasseren als een duidelijke boodschap om zich niet verder te verdiepen in het doen en laten van DCH.”

De schrijfstijl van Van der Pol is vlot, zijn dialogen zijn geloofwaardig en zijn verhalend vermogen bovengemiddeld goed. Enige tip van mijn kant zou zijn om –bij een volgende druk- nog een extra redactieronde aan ‘De blauwe sleutel’ te wijden.

Over de auteur
Van der Pol (1962) woont in Wijk bij Duurstede en is al ruim 30 jaar werkzaam in de financiële sector. Al lange tijd koesterde hij de wens om zelf te gaan schrijven en in 2008 heeft hij die wens omgezet in daden; hij heeft inmiddels diverse thrillers en een jeugdboek op zijn naam staan.

Uitvoering
Uitgever: Elikser
ISBN 9789463650670
Paperback, 395 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/