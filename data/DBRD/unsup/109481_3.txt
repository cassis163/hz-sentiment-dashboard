FBI-neuroloog Sayer Alistair moet in razend tempo de moord op de dochter van een invloedrijke U.S. senator onderzoeken terwijl ze ook een ontvoerd meisje probeert te redden.

Deze thriller begint veelbelovend en is moeilijk weg te leggen. Ik ben meteen geïntrigeerd door de wetenschappelijk inzichten van Sayer over het brein van een seriemoordenaar. Dankzij de korte hoofdstukken en de simpele stijl leest het boek heerlijk weg.

Wat gelijk opvalt is dat Sayer’s team uit de gebruikelijke collega’s bestaat: een profiler, een lijkschouwer, een IT-specialist, etc. Dus niets nieuws onder de zon. Ik voel de teleurstelling opkomen tijdens de laatste wending, die ongeloofwaardig overkomt. En dan verlies ik helaas interesse in de thriller en dus ook in de moordenaar.

Desondanks is ‘Gekooid’ een spannende thriller die vanaf het begin aanvoelt als een Netflix-serie. De auteur Ellison Cooper, buiten Washington DC tussen senators opgegroeid en ervaren moordonderzoeker, weet dus wel waar ze het over heeft. Alleen de plot is helaas te vergezocht.

In juli 2019 komt deel 2 van deze reeks uit met de titel ‘Buried’ (Begraven). Dan weet de auteur de lezer hopelijk te boeien met een nieuwe moordzaak en meer details over de verdachte dood van Sayer’s echtgenoot. Dan weet de auteur de lezer hopelijk weer te boeien.