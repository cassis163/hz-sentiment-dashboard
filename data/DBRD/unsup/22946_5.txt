Met zijn proloog weet Fitzek de lezer binnen enkele pagina’s niet alleen zijn eigen boek in te trekken, maar je ook te doen verlangen naar het, enkel in Duitsland verkrijgbare Bloedschool. Hij is een meester in het opzetten van een spanningsboog en je continu op het randje van je stoel te houden omdat je wil weten hoe het plot in elkaar steekt. Het Joshuaprofiel is een echte pageturner die boeit van begin tot eind en je doet afvragen hoe geloofwaardig dit plot zou kunnen zijn. Kan voorspeld worden wie, wanneer welke criminele activiteit gaat ontplooien? Hoofdpersoon Max Rhode is een rustige, zachte man die tot weinig in staat lijkt te zijn. Jola is zijn pleegdochter en komt over als een flinke jonge meid met een grote dosis durf en zelfvertrouwen. Beiden ontwikkelen zich in het boek op een intrigerende wijze, waarbij vooral de duistere kant van Max naar boven komt. Fitzek weet de lezer zover te krijgen dat deze zich afvraagt hoever hij of zij zelf zou kunnen gaan om te overleven. In Het Joshuaprofiel schuwt Fitzek de thema’s als kindermisbruik, mishandeling en aanverwante duistere zaken niet. Het maatschappelijke probleem van het internet waarop iedere stap die je maakt te achterhalen is, vormt een onderligger voor het gehele plot. Is Het Joshuaprofiel soms over de top? Absoluut, maar door de snelheid en de onverwachte wendingen wil je gewoon blijven lezen tot en met het nawoord van Fitzek zelf. Het Joshuaprofiel is een eersteklas pageturner.