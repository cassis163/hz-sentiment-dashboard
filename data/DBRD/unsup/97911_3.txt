In een wereld die voorbij raast is het soms fijn om even helemaal stil en in het hier en nu te zijn. Dat is gemakkelijker gezegd dan gedaan. Jan Prins schreef er een klein, niet erg dik boekje over: Nu even stil – Eerste hulp bij overmatig denken. In zo’n 170 pagina’s probeert de auteur het gedachtegoed van Eckhart Tolle samen te vatten én praktische handvatten te geven. Nu even stil is soms wat kort door de bocht, soms erg zweverig, en al met al vooral de persoonlijke ervaring van één psychisch gekrenkte man. Een ideale introductie van spiritualiteit, meditatie en mindfulness voor de stadsman met een ‘is dit het nou?’-gevoel.

Jan Prins is in het dagelijks leven producer voor Radio 538. Bijzonder hoe dat meteen een hele trits vooroordelen voorbij laat komen. Of ze kloppen kun je als lezer zelf toetsen, want het boek begint met een inkijkje in het leven van de auteur. Ongeveer veertig pagina’s gaan over de angsten en verkrampingen waar hij sinds zijn vroege kindertijd mee te maken had en heeft. Na vele jaren ellende gaat hij uiteindelijk op zoek naar een oplossing. Die vindt hij in het werk van Eckhart Tolle.

Jan Prins schrijft wat warrig: soms ineens erg hak op de tak of zweverig en dan juist weer scherp en met kundig gekozen metaforen. Als je als lezer probeert dit te ervaren als golfbewegingen van de zee, dan wordt door de golven heen wel een rode draad zichtbaar. Het gaat erom dat je je realiseert dat we allemaal deel zijn van één geheel en dat het idee van ‘ik’ of ‘ego’ slechts een construct is. Alles wat echt is, is hier en nu. De rest is een bedenksel en betekent in feite niks. Dat kan heel bevrijdend werken, want ook ‘negatieve’ emoties mogen er hierdoor gewoon zijn.

Hoe bereik je dit fijne gevoel? Bewust ademhalen is een techniek die eigenlijk in elk hoofdstuk weer aan bod komt. Door bewust te ademen, kun je gedachten loslaten, het hier en nu accepteren en de stilte in jezelf ervaren. Een stapje verder gaat mediteren. Jan Prins geeft hiervoor op het einde van zijn boek vier goed uit te voeren oefeningen.

Hoewel Nu even stil praktische handvatten biedt voor zelfonderzoek en ook wel veel interessante aspecten van deze levensvisie aanstipt, mist het boek diepgang en voelt het alsof het boek net iets te vroeg is geschreven. Alsof Jan Prins nog zo vol is van zijn verse persoonlijke groei, dat hij als een jonge hond door het thema stuitert. Wel kan hij misschien juist hierdoor een bepaald type mensen op een laagdrempelige manier raken en inspireren. Als introductie op spiritualiteit voor stadse, jonge mannen is Nu even stil denk ik heel goed geslaagd.