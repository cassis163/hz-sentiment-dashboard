Ogenschijnlijk heeft Paula alles goed voor elkaar. Ze is al jaren getrouwd met Hamish en samen hebben ze twee kinderen, een dochter en een zoon. Hamish is een traditionele man, heeft hard gewerkt en is nu happy met zijn goede baan, waardoor Paula niet hoeft te werken, hij wil het eigenlijk ook liever niet. Ze zijn elkaar alleen een klein beetje uit het oog verloren door die rolverdeling en de relatie is ingedut. Paula heeft zich ook wat laten verslonzen, heeft zichzelf weggecijferd voor haar gezin. Maar nu de kinderen wat ouder worden en daarmee zelfstandiger werkt ze toch part time. Haar vader Sid woont in de achtertuin in een caravan en houdt wel een oogje in het zeil.

Dochter Caitlin is veertien jaar, een typische puber. Facebook en andere social media zijn haar wereld, een wereld waar Paula niet veel mee heeft. Totdat er iets voorvalt op school en ze erachter komt dat haar meisje het slachtoffer is geworden van de schijnveiligheid die het internet biedt. Caitlin is zwaar gepest en het hele gezin is van slag, de gevolgen lijken dramatisch. Met Hamish kan Paula er niet zo over praten zoals ze zou willen, ze krijgt niet de feedback die ze nodig heeft om hun dochter te helpen, en net wanneer Paula denkt dat ze het ergste heeft meegemaakt dat mogelijk is ontdekt ze ook nog eens dat Hamish haar heeft bedonderd met een ander. In een week tijd dondert heel haar leven in elkaar. Paula wordt gek en handelt er dan ook naar. Emotioneel en lichamelijk uitgeput pakt ze haar spullen, de kinderen én haar vader in, koppelt de caravan aan en vertrekt. Ze heeft tijd en ruimte nodig om na te denken, om zaken op orde te stellen. En dat kan alleen weg van huis, weg van alles, terug naar af. De kinderen pruttelen nog wel wat tegen want ze mogen niets van hun gadgets gebruiken maar opa Sid geniet met volle teugen. Samen met zijn, door woede en verdriet overmande, dochter en verbaasde kleinkinderen gaat hij een droomreis maken door Australië. Hij is vastberaden er iets van te maken en zijn dochter zo goed en kwaad mogelijk ter zijde te staan in deze moeilijke periode.

In 'Weg van alles' stort de wereld van Paula volledig in, binnen een paar dagen is niets meer zoals ze is gewend. Paula neemt een beslissing die niemand van haar verwacht en dat maakt het verhaal zo krachtig en geloofwaardig. Wat zou jij doen als je in haar schoenen zou staan? Oké, niet alles is even aannemelijk, maar het kan wél! Paniek en verdriet zijn tenslotte slechte raadgevers. Ze is niet alleen boos op Hamish maar vooral op ook de virtuele wereld en de laconieke houding van de maatschappij. Daardoor heeft ze geen grip op de situatie, last van een vertroebelde blik en dus vlucht ze. Niet iedere vrouw zal in de gelegenheid zijn om te vertrekken in een dergelijke situatie maar het is zeer vermakelijk dit zo te lezen. Tijdens de rondreis gebeuren dan ook de meest grappige dingen maar ook situaties die best wel ongewoon zijn komen voorbij. Prachtige sfeerschetsen, hilarische personages maar vooral de onderliggende familieband is vertederend en mooi om te lezen.

De band met haar puberdochter en zoon Lachlan, die alles eigenlijk wel oké vindt en zijn opa aanbidt, zal voor veel moeders herkenbaar zijn. De typische manier van communicatie op die leeftijd is heel authentiek weergegeven. Vooral het verbod om onderweg gebruik te maken van telefoons, Ipads en randapparatuur is leuk gevonden, maar ja je hebt wel te maken met een tiener, een puber én een fitte zeventigjarige vader. Een grote rol in het verhaal is weggelegd voor Paula's vader Sid. Hij voert de boventoon door met zijn droge humor, zijn levenslessen en zijn kijk op de wereld de reis een geheel eigen wending te geven, let goed op Hilary Clinton in het verhaal (dit is geen spoiler maar typische humor van Sid). Je houdt meteen van die man, je hebt geen keus. Hij tovert geregeld een glimlach op je gezicht tijdens het lezen.

Door de emoties van Paula en haar avontuur zou je haast Hamish vergeten, maar nee hoor! De auteur heeft hem op een unieke manier in het verhaal gehouden. Wat een personage zeg en hoe Higgins dat beschrijft! Hamish wordt verscheurd door verdriet, onbegrip en schuldgevoelens maar weet zich daarmee totaal geen houding te geven, wat de meest hilarische situaties tot gevolg heeft. Hij is vooral erg ondoordacht, onhandig en daardoor grappig maar of hij het daarmee gaat redden is nog maar de vraag natuurlijk. Lezen dat boek!

Wat absoluut een meerwaarde aan het verhaal geeft is de afrondende plot. Dat is niet volledig origineel maar wel heel onverwacht en uitermate goed beschreven. De schrijfstijl van Higgins is lekker ontspannen, ze brengt humor, drama en romantiek samen in een heldere verhaallijn. Hulde ook aan de vertaler, geen enkele rare zin of fout kunnen vinden. Wat wil je nog meer? Dit boek is een terechte 'feelgood' roman en bewijst dat het niet altijd een standaard afloop hoeft te hebben om er lekker bij weg te kunnen dromen. Een menselijk, herkenbaar en warm verhaal, ongeacht de afloop heb je de garantie dat het een (h)eerlijk boek is. Voor liefhebbers van Jojo Moyes een absolute aanrader! Een must-read zelfs!

Vier hartverwarmende sterren.