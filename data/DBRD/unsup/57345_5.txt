Jan Mulder schreef een indrukwekkend boek over Major Taylor, de eerste zwarte wereldkampioen wielrennen. In 1901 reed de Amerikaan Taylor wedstrijden in Europa. In 1902 zelfs in Maastricht en Amsterdam. Vandaar de titel 'Major Taylor raast door Nederland'.
Het boek berust op diverse bronnen, zoals krantenarchieven en de biografie die Taylor zelf schreef over zijn leven.

In het boek komt het onderscheid van het einde van de negentiende eeuw in Amerika tussen zwart en wit op een schokkende wijze naar voren. Taylor mocht soms hotels en restaurants niet in en hij werd met de dood bedreigd als hij een wedstrijd won van een blanke. Ondanks dat werd hij wereldkampioen. De tribunes zaten vol als hij kwam rijden.
Interessant is het te lezen hoe men in ons land tegen hem aankeek.

Door het perspectief van dit persoonlijke verhaal komt die ongelooflijke discriminatie weer schrijnend aan het licht en is meer voelbaar dan bij alleen cijfers en feiten.
Goed dat de naam van Taylor weer genoemd wordt. Hij wordt in dit boek herdacht, geëerd en opnieuw bekend. Daarnaast wordt ons weer eens een spiegel voorgehouden als het gaat om de geschiedenis van de blanke mensheid. Deze man heeft als zwarte talloze vernederingen en tegenwerking moeten doorstaan.
Ook indrukwekkend dat deze succesvolle wielrenner uiteindelijk toch ten onder ging.

Een aanrader voor ieder die geïnteresseerd is in wielrennen. Het boek geeft een stuk geschiedenis ervan weer. Een aanrader voor iedereen die geïnteresseerd is in de geschiedenis van het racisme. En een aanrader voor ieder die zonder die beide aandachtsgebieden gewoon houdt van het lezen van een goed boek.