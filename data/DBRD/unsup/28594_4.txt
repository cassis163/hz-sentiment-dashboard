Om maar meteen met de deur in huis te vallen: dit boek is oerconservatief van opzet en een schoolvoorbeeld van een Engelse plattelandswhodunit inclusief cottage, ontluikende liefde, rondlopende seriemoordenaar en obligate plattelandsdokter! De plot is wars van elke originaliteit en de uitwerking volgt alle bekende wetmatigheden van de thriller. Kortom: alle clichés passeren netjes de revue!
Wat maakt dit boek dan zo speciaal? Wel, het is verdomd goed geschreven. In de eerste plaats is er de leesbaarheid. Beckett is een woordkunstenaar die je vanaf de eerste pagina mee in het verhaal zuigt en het ritme ook volhoudt. Daarnaast is er de plot die door zijn conservatieve opzet ook de oerdegelijkheid van een Engelse burcht uitstraalt. Het zit gewoon lekker in mekaar. Maar last but not least is er de uitwerking. Zelden zo de indruk gehad in een boek dat ik in een film zat. Het leek vaak een papieren versie van Silence of the Lambs met een vleug Hitchcock. Beckett kan sfeer scheppen en op de juiste momenten een cliffhanger op de lezer loslaten. Zijn personages zijn clichés, maar daardoor zo herkenbaar dat ze je meteen niet meer loslaten. Dit boek is geen vernieuwend concept, noch bezit de auteur speciale literaire kwaliteiten, maar de plot (hoe afgelikt ook), het leesgenot en de gave om de lezer te blijven boeien is een dikke 4 sterren waard!