‘Anders’ van Anita Terpstra gaat over het schijnbaar normale gezin van Alma en Linc en hun kinderen Iris, Sander en Bas. Maar Sander is al sinds een jeugdkamp zes jaar geleden vermist. Zijn vriendje Maarten werd al snel dood terug gevonden, maar Sander was spoorloos verdwenen. Het gezin gaat kapot aan de spanningen. Dan staat Sander (17) ineens weer op de stoep en komen er twijfels. Is Sander wel wie hij zegt te zijn? Het verhaal wordt vanuit het perspectief van Alma, Linc en Iris verteld. De sfeer is beklemmend, ook door de stukken van Iris die een sadistisch broertje belichten. En steeds meer geheimen van iedereen komen aan het licht.

'Anders' is de vierde thriller van Anita, die een vlotte pen heeft. Het verhaal is origineel en het boek leest prettig, maar er zijn te veel bij-personages. Dat was jammer. Ook vond ik het verhaal te ongeloofwaardig: zijn ouders vragen Sander nauwelijks naar zijn verblijfplaats en er zijn veel onafgemaakte zinnen om de spanning er in te houden. Maar dat maakt het verhaal ook stroperig. En waarom zoekt Alma al jarenlang de moordenaar c.q. kinderlokker Ernst in de gevangenis op? De schrijfster zet je regelmatig op het verkeerde been, waardoor je het boek wel blijft lezen. Het zit wat opbouw en spanning betreft goed in elkaar en de ontknoping verraste mij.