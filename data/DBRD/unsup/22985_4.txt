Zoals de uitgeverij zelf al aangeeft op de achterflap van het boek, hebben deze verhalen hetzelfde thema, maar zijn ze erg verschillend van elkaar. Ik vond het heel leuk om te lezen hoe iedere schrijver een eigen draai aan het thema geeft. De bundel bevat verhalen over slachtoffers van pesten die wraak nemen op hun pesters, maar ook verhalen waarbij het pas laat duidelijk wordt wie dader en slachtoffer zijn. Er staat een verhaal in de bundel dat handig aansluit bij de actualiteit en er komt zelf een moordzuchtige auto in de bundel voor (of heel misschien toch niet).

Het belangrijkste aan een kort verhaal vind ik dat het niet te abrupt eindigt (tenzij dat bij het verhaal past) en dat het ook niet langzaam doodbloedt. Geen van de verhalen had naar mijn gevoel één van deze twee problemen. Natuurlijk trok het ene verhaal me meer aan dan het andere verhaal, maar over het algemeen vond ik de verhalen erg goed en was ik na het lezen van een verhaal erg tevreden. Om sommige verhalen moest ik zelfs een beetje lachen. Natuurlijk niet omdat het verhaal zo vrolijk was (vrijwel alle verhalen gaan over moordenaars), maar omdat het einde zo ontzettend anders was dan ik had verwacht en ik met open ogen in de trucjes van de schrijver was getrapt.

De twee verhalen die me het meest opvielen waren Het meesterwerk van Machiel Pomp en Disturbia van Laura Atkinson. De eerste vond ik erg goed omdat het, hoewel het duidelijk fictief is, toch een mooie link naar de realiteit en actualiteit had. Deze werd op het allerlaatst pas duidelijk. De tweede vond ik goed omdat het perspectief anders is dan het lijkt.

Sommige verhalen waren wat gewaagder dan andere verhalen. Eén verhaal vond ik door de extreme vrouwenhaat van de hoofdpersoon zo gewaagd dat ik het minder prettig vond om te lezen. Het is wel een heel spannend verhaal en de haat maakt de hoofdpersoon wel heel eng, wat precies de bedoeling is natuurlijk.

De meeste verhalen in deze bundel bevielen me erg goed. De ene valt op omdat het spannend is, de ander door een slim bedacht plot of een verrassend perspectief. De schrijvers hebben in ieder geval erg goed hun best gedaan om de schaduwkant van mensen te vangen, wat deze bundel sowieso al anders dan anders maakt. Ik zou de bundel dan ook zeker aanraden voor mensen die van korte verhalen houden en die niet bang zijn om de duistere kant van de mensheid te ontdekken.