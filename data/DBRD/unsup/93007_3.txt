Toen dit boek van Alice Hoffman op de deurmat plofte was het daarna meteen verdwenen. Mijn 17-jarige dochter had het in beslag genomen. Enkele dagen later kreeg ik het terug met de mededeling: Dit is een mooi boek, maar …. het is niks voor jou. Nou dat wilde ik nog wel eens met eigen ogen zien, dus rap begonnen in “De drie zusjes”

De drie zusjes (in de originele Engelse uitgave: The Story Sisters) vertelt het verhaal van de drie zusjes Elisabet (Elv), Meg en Claire Story die samen met hun moeder Annie een huis bewonen in North Point Harbor op Long Island. Annie is gescheiden van haar man Alan en staat grotendeels alleen voor de opvoeding van haar drie dochters. Ze probeert ze zo goed mogelijk te beschermen tegen de kwade buitenwereld maar weet intussen niet dat met haar oudste dochter Elv toen ze elf jaar oud was ‘het ergste al was gebeurd’.

Sinds die gebeurtenis heeft Elv een fantasiewereld, Arnelle, geschapen en betrekt daar ook haar jongere zusjes bij. Onderling spreken de zussen ook een eigen taal (Arnish) die voor buitenstaanders niet te volgen is, ook niet voor moeder Annie die zich hierdoor buitengesloten voelt. De zussen hebben een hechte onderlinge band maar die komt onder druk te staan als gedurende het verloop van de geschiedenis als eerste Elv het verkeerde pad op gaat en later Meg komt te overlijden. Alice Hoffman beschrijft in dit boek een deel van de familiegeschiedenis van de drie zusjes Story op een prachtige, vaak emotie oproepende wijze.

Om tenslotte nog even terug te komen op mijn dochters opmerking: Ze had gelijk, het is niet echt een boek naar mijn smaak, maar het is ook weer niet zo dat ik spijt heb dat ik het gelezen heb.

De drie Zusjes is geschreven door Alice Hoffman die naast haar romans ook een grote hoeveelheid jeugdboeken op haar naam heeft staan. In 1983 schreef ze het script voor de film Independence Day. Haar boek Practical Magic werd in 1998 verfilmd met Sandra Bullock en Nicole Kidman in de hoofdrollen. Naar aanleiding van haar boek The Story Sisters raakte Alice Hoffman in 2009 verwikkeld in een affaire op Twitter nadat Roberta Silman, een criticus van The Boston Globe, haar boek niet al te best beoordeelde.