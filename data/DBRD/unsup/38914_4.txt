Je kan het zo gek niet bedenken, of de getalenteerde Amerikaanse schrijver Jason Mott gaat nog een stapje verder. Hij droomde dat zijn overleden moeder levend teruggekeerd was naar deze wereld en met hem een gesprek voerde. Hij gebruikte deze droom als basis voor zijn debuutroman De Teruggekeerden.

Jason Mott heeft aan de University of North Carolina poëzie en literatuur gestudeerd.
Hij is de meest recente aanwinst van uitgeverij Harlequin en wordt meer dan waarschijnlijk een nieuw goudhaantje. Het boek verschijnt wereldwijd op 27 augustus.

In augustus 1966 verdrinkt de achtjarige Jacob, de zoon van het echtpaar Lucille en Harold Hargrave. Bijna 50 jaar later staat deze knaap opnieuw als achtjarige springlevend aan de deur van zijn ouders Jacob is echter maar één van de zoveel Teruggekeerden, die allen hun leeftijd hebben waarop ze gestorven zijn. Niet iedereen is blij en verheugd met deze massale terugkeer. De sfeer wordt zelfs grimmig en de Teruggekeerden worden kort gehouden door de regering en in kampen ondergebracht. Het waarom van deze terugkeer van overleden mensen is volgens onze auteur niet zo belangrijk. Het gaat vooral over hoe de bevolking met dit fenomeen omgaat, ook op emotioneel vlak.

Deze originele debuutroman, of is het een thriller (?), bestaat uit een duister verhaal.
Het wordt zelfs af en toe somber, maar het blijft intrigerend en boeiend. Het boek is door een taalvaardig en fantasierijk auteur neergeschreven. Je voelt tijdens het lezen duidelijk de dreiging en de verwarring, precies alsof je zelf deel zou uitmaken van deze story. Wat zou ik doen, als mijn overleden ouders en zoon plots bij mij zouden aanbellen? Ik mag er niet aan denken, ik zou echt gek worden! Deze roman heeft me geraakt en doen nadenken. Jason Mott zal er ongetwijfeld blij om zijn.

4 sterren, ruimschoots verdiend. De filmrechten zijn ondertussen ook al verkocht en de opnames voor een televisieserie zijn reeds in volle gang. Een kaskraker in wording