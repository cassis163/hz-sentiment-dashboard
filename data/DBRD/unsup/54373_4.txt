Actie, spanning, historie en een vleugje romantiek. In De hemel in het ijs transporteert schrijfster Adrienne Young haar lezers naar de oude wereld van de Vikingen en neemt hen mee in de strijd van de zeventienjarige Eelyn, die moet vechten om te kunnen overleven.

Verhaal
De zeventienjarige Eelyn woont met haar vader in het vikingdorp Hylli en maken deel uit van de Aska-clan, waarvan haar vader het hoofd is. Haar leven heeft altijd bestaan uit vechten en overleven. Helaas gaat dit leven ook gepaard met veel verlies, zo is haar moeder ooit vermoord tijdens een aanval van de meedogenloze Herja-clan en is haar broer Iri tijdens een gevecht met de Riki-clan, de gezworen vijand van de Aska's, in een kloof gevallen en zodoende om het leven gekomen.

Wanneer Eelyn oprukt met haar clan om te strijden tegen de gehate Riki-clan ziet ze iets onmogelijks: haar broer die meevecht met de Riki, haar broer die vijf jaar geleden stierf voor haar ogen! Als ze achter hem aan gaat, wordt ze gevangengenomen door Fiske, de jongen die Iri’s leven gered heeft en bij wie Iri sindsdien woont. Als Iri aan Fiske vertelt dat Eelyn zijn zusje is, besluit hij haar te beschermen voor de rest van de Riki-clan door haar tot dýr (slaaf) van hun gezin te maken tot de winter voorbij is. Eelyns bitterheid en haat voor de Riki houden haar in eerste instantie op de been, maar als ze zichzelf begint te herkennen in deze mensen brokkelt haar wereld langzaam maar zeker af. En wanneer de koelbloedige Herja plots terugkeren met een veel groter leger dan voorheen, lijkt Eelyn geen andere keuze te hebben dan Fiske te vertrouwen. Met Fiske aan haar zijde, die warme gevoelens in haar losmaakt, moet ze een einde maken aan de bloedvete tussen de Aska en de Riki, anders zullen ze moeten toekijken hoe hun clans worden afgeslacht.

Look & Feel
Een waanzinnig gave matte hardcover die mysterieus oogt en zeer goed bij de inhoud past. Het boek ligt goed in de hand. Een pareltje voor in de boekenkast!

Het lettertype van de broodtekst leest heerlijk en makkelijk weg. De hoofdstukken zijn ingedeeld in cijfers. Boven elk hoofdstuknummer bungelen twee gekruiste bijlen; een leuke speelse toevoeging die past bij een Young Adult-boek.

Oordeel
Wat een heerlijk boek was dit! De hemel in het ijs is uniek in zijn soort. Een geweldige historische fictie voor de jongvolwassene (en volwassene). Young heeft een meeslepend en beeldende schrijfstijl. Als lezer zit je continu op het puntje van je stoel; je komt in een vibe waarin je niet meer wil stoppen met lezen. Het is geen enkel moment 'saai'. Het gebeurt zo veel! De adrenaline baant zich langzaam een weg door je lichaam en zorgt ervoor dat je wil dat het verhaal nooit meer zal stoppen.

Dit boek is uitermate geschikt voor zowel jongens als meisjes, waarbij leeftijd geen rol zal spelen. Wie namelijk beweert dat Young Adult-boeken alleen voor jongeren is, heeft het mis. Adrienne Young bewijst dat absoluut met De hemel in het ijs. Ze is dan ook niet vies van het omschrijven van gruwelijkheden: wonden, pus, botten, oogbollen en offers. Gelukkig weet ze het dusdanig te omschrijven dat iedereen het aankan, ook lezers met een minder sterke maag.

Klein puntje dat best wel opviel: de hoofdstukken openen iets te vaak met dat Eelyn 'haar ogen opent' of 'wakker schrikt' of juist een avond niet kon slapen. Een beetje overbodig en maakt het verhaal soms wat kinderachtig. Gelukkig was het niet dusdanig storend dat het de verhaallijn in de weg stond.

Het einde van het verhaal komt misschien een tikkeltje samengepropt over (alsof de auteurs pagina's te kort had), helemaal omdat het verhaal naar deze climax toe werkt. Het voelt een beetje gejaagd. Gelukkig sla je uiteindelijk als lezer het boek met een tevreden en voldaan gevoel dicht. Heerlijk!

Young slaagt erin om de wereld van Eelyn, die zo anders is dan de onze, krachtig neer te zetten en deze toegankelijk te maken voor de lezer zodat deze zich makkelijk kan inleven in het hoofdpersonage en het verhaal. Het verhaal is eerlijk en oprecht, waarbij je duidelijk merkt dat de schrijfster haar best heeft gedaan om de tijd van de Vikingen weer te geven. Ik vind dat ze daar waanzinnig goed in is geslaagd! De hardheid van de ijskoude wereld die Young neerschrijft zal je kippenvel geven en houdt je na het dichtslaan zeker nog een tijdje in zijn greep. Ook is het personage Eelyn zeer goed uitgewerkt en vorm je snel een band met haar. Ze is een krachtige, dappere vrouw die haar mannetje weet te staan in het leven. Haar zachte kanten laat ze niet altijd even graag zien, maar duidelijk wordt wel dat ze zeer loyaal is aan haar clan en ontzettend veel van haar familie houdt.

Al met al niets meer dan lof voor Adrienne Young! Ze heeft er absoluut een fan bij. Mocht je behoefte hebben aan een boek die je terugvoert in de tijd en je meesleept naar een totaal andere wereld, dan is dit boek absoluut een aanrader!

Ik ben ongelooflijk blij dat er in 2019 een companion novel verschijnt (een boek met een ander personage als uitgangspunt), want ik kan nog geen afscheid nemen van Eeylen en Fiske! En dan nu maar hopen dat die ook vertaald gaat worden door Best of YA...

Sterren: ****

Specificaties:
Uitgave: Hardcover, ook verkrijgbaar als e-book
Vertaling: Maria Postema
Publicatiedatum: 06-2018
Pagina’s: 304
Prijs: €18,99
ISBN: 9789000360222