(Ik heb geen/zo min mogelijk spoilers in mijn recensie geschreven)

Titel: Dummie de Mummie en de dans van de cobra (op Librarything, op Hebban.nl, op Goodreads)
Auteur: Tosca Menten
Illustrator: Elly Hees
Taal: Nederlands
Serie: Dummie de mummie #5
Recensies van andere boeken in deze serie (tot nu toe):
- Dummie de mummie #1: Dummie de mummie en de gouden scarabee
- Dummie de mummie #2: Dummie de mummie en de tombe van Achnetoet
Recensies van andere boeken van deze auteur (tot nu toe):
- Operatie Zeer Ernstige Ramp
Soort uitgave: hardcover
Aantal pagina's: 294
Uitgever: Van Goor
Jaar van publicatie: origineel 2013, mijn editie 2015 (6e druk)
ISBN-nummer: 9789000348923
Trefwoorden: humor, levende mummie gaat naar New York, honkballen, schilderijen
Waarom ging ik het lezen: De andere twee Dummie de Mummie boeken die ik van de spaaractie bij het tankstation had gekregen, vond ik ook erg leuk.
Aanrader: Ja! Maar lees tenminste eerst boek 1. De volgorde van de boeken daarna maakt denk ik niet heel erg veel uit.

Korte samenvatting:
Dummie (Darwishi) kan heel goed schilderen. Hij krijgt de mogelijkheid om een tentoonstelling te geven in New York, maar hij mag alleen gaan als Klaas (de vader van Goos, bij wie Dummie in huis woont) ook een paar schilderijen mag ophangen op de expositie. Dus Klaas en Dummie gaan druk aan het schilderen en ze zoeken uit hoe ze Dummie het beste mee kunnen nemen in het vliegtuig, aangezien hij geen paspoort heeft. Ebbie's oude paspoort kunnen ze nu niet gebruiken, omdat dat gecontroleerd moet worden in Egypte...
Ebbie's oom heeft bij de grote club, de Cobra's, in New York honkbal gespeeld. Ebbie leert het aan Dummie en Goos en zijn oom komt ook nog even op bezoek en geeft Dummie en Goos allebei een Cobra-pet.
Uiteindelijk komen ze goed aan in New York, waar ze ook de kinderteams van de Cobra's zien spelen. Ze mogen meedoen, maar als Dummie de mascotte (een grote plastic/rubberen slang) mee naar het hotel mag nemen omdat hij zo goed heeft gespeeld, raakt hij de mascotte kwijt. Daarna lijkt alles mis te gaan en Dummie denkt dat dat komt omdat hij de slang is kwijtgeraakt.

Achterkanttekst:
Gebouwen waarop je aan wolken kunt krabben? Een trein onder de grond? Een groene indiaan in het water? MAASHI! Dummie en Goos zijn in New York! Als ze ook nog eens mogen meespelen met de honkballers van de New York Cobra's, kan hun vakantie niet meer stuk. Maar dan raakt Dummie hun mascotte kwijt en plotseling gaat alles verkeerd...
Dat kan toch geen toeval zijn? Of is er iets heel anders aan de hand?

'Dummie, hou je vast,' zei Bart. 'Jij gaat de komende weken als een gek schilderijen maken.... en dan krijg jij je eigen expositie in New York.'
'Is echt waar? MAASHI! MAASHI! Schilderijen mag in Nieuwe York!' Dummie liet zich weer uit de boom vallen en begon te dansen. 'Nieuwe York! Nieuwe York! Nieuwe York!' Toen bleef hij staan. 'Wat is Nieuwe York?'


Eerste alinea van de proloog, "Egypte":
1e regeringsjaar Achnetoet I

Het was avond in Boeto. Darwishi en zijn oude vriend hogepriester Hepsetsoet liepen langs de Nijl naar de tempel van Asp Arat. Om hen heen klonk geritsel.
'Waarom zijn er zoveel slangen?' vroeg Darwishi.
'Omdat de Nijl gaat overstromen,' zei Hepsetsoet. 'Ze komen uit hun holen en vluchten de woestijn in. Als de slangen weg zijn, komt de vruchtbare grond, en daarom vieren we hier morgen feest. Asp Arat is de slangengodin en Boeto is haar stad.'

Over de eerste alinea/pagina:
Het begint met een stukje uit Dummies leven in Egypte, zodat duidelijk wordt wie de slangengodin Asp Arat is en waar Dummies slangendans vandaan komt.
Daarna gaat het verhaal gewoon verder in Polderdam (en daarna New York).

Recensie:
Verhaal:
Dummie is echt een hyperactieve mummie! Hij klimt en rent en praat heel veel (zijn Nederlands is ondertussen steeds beter aan het worden).
Hij komt daardoor in grappige situaties terecht, maar ook de dingen van de taal die hij niet helemaal begrijpt worden op een hele humoristische manier beschreven (letterlijk "naast je schoenen lopen" bijvoorbeeld).

Dit is boek 5 in de serie en ik heb boek 3 en 4 niet gelezen, maar op zich zijn de Dummie-verhalen los te lezen (als je tenminste deel 1 maar gelezen hebt). Het enige is dat er ineens een ezel in de wei staat die blijkbaar van Dummie is, dus die heeft hij ergens in boek 3 of 4 erbij gehaald...

Het thema dat overal doorheen loopt is "slangen": het Cobra-honkbalteam, de Egyptische slangengodin Asp Arat en nog wat echte slangen. Verder natuurlijk het bekijken van New York, zorgen dat anderen er niet achter komen dat Dummie een levende mummie is, en de schilderijenexpositie van Dummie en Klaas. Eindelijk krijgt Klaas ook wat waardering voor zijn tekeningen :) De verschillende tekenstijlen van Klaas en Dummie zijn heel mooi beschreven - je kan je precies voorstellen hoe ze eruit zouden zien.
Goos kan niet tekenen, maar andere dingen kan hij wel goed, dus hij krijgt ook zijn "momenten van roem". Het grootste deel van het verhaal wordt wel beschreven vanuit de situaties waarin Goos zich bevindt (meestal met Dummie samen, maar je krijgt Goos' gedachten af en toe te lezen).

Het tempo van de gebeurtenissen ligt hoog - in Polderdam zijn ze eerst druk bezig met de voorbereidingen voor de reis naar New York, daarna komt het hele gedoe met de vliegreis (en Dummie meenemen), en daarna gaan ze New York bekijken! Als je al eens in New York geweest bent, herken je veel van de plaatsen waar ze heengaan ook zonder dat de namen expliciet genoemd worden in het verhaal.
Juist omdat het tempo zo hoog ligt, realiseert Goos zich dat zijn vader gelijk heeft - met Dummie erbij is het leven niet meer normaal en rustig!

Schrijfstijl:
Het is een vlotte schrijfstijl - veel (grappige) dialoog en alleen de meest relevante dingen worden beschreven. Omdat ze naar New York gaan, komt er redelijk wat Engels in het boek voor (meestal wel met vertaling in het verhaal verwerkt).
Elke keer dat Dummie een 'g' of een 'h' zegt, staat er 'gh'. Wat zitten er eigenlijk veel h's in het Nederlands! Dat valt heel erg op als je het zo leest.

Spelfouten/Typefouten:
Pagina 34:
'Dat gaat sneller en dan zie je meteen alles. =
'Dat gaat sneller en dan zie je meteen alles.'

Pagina 115:
'Welnee' zei Klaas. =
'Welnee,' zei Klaas.

Afbeeldingen:
Net als in de andere boeken passen de tekeningen erg goed bij het verhaal. De belangrijkste momenten uit het verhaal zijn getekend en Dummie ziet er eigenlijk steeds best schattig uit (terwijl dat in het echt natuurlijk niet zo is).

Conclusie:
Heel grappig boek waarin de gebeurtenissen elkaar in hoog tempo opvolgen, met leuke tekeningen.

Herleesbaarheid:
Dit is zeker een leuk boek om vaker te lezen, maar ik ben nu ook nieuwsgierig naar de andere boeken in de serie!

Links:
- Deze recensie op Goodreads.
- Deze recensie op mijn weblog.