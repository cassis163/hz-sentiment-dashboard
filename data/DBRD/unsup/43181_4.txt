Roy Fares is in Libanon geboren maar in Zweden opgegroeid waar hij de banketbakkersopleiding heeft gevolgd. Op een jonge leeftijd deed hij al mee aan kookwedstrijden. In 2011 startte hij zijn eigen televisieprogramma “Good Evening”. Tegenwoordig zit hij in verschillende televisieprogramma’s en binnenkort komt zijn derde boek So delicious in Zweden uit. Nog nooit hem van gehoord, maar hij is niet zomaar iemand dus.
Zijn boek heeft een beetje dezelfde uitstraling als Jamie Oliver’s latere kookboeken, jong en hip. De hoofdstukken zijn verdeeld per regio’s met een beschrijving over deze regio en de recepten die er vandaan komen. De recepten zijn heel divers; het gaat van soft cakes via cookies, cakes, pies, cheese cakes naar cup cakes en cake pops. De laatste twee zijn niet echt mijn favorieten, maar kunnen natuurlijk niet ontbreken. Gelukkig is er ook nog een hoofdstuk sweet breakfast, ontbijt de belangrijkste maaltijd van de dag!
Deze keer heb ik het kiezen van een recept aan mijn testpanel overgelaten, aangezien zij het ook gaan proeven. Mijn testpanel bestaat uit een gezin met 3 dochters en een zoon, leeftijden variërend van 5 tot 12 jaar. Ik vrees dat het de devil’s chocolate food cake gaat worden...
Ik heb ze de volgende opties doorgegeven: devil’s chocolate food cake, banana cake (met boterkaramelcrème), espressocake, key lime pie en pecan tarts. Je raadt het al, de keuze is inderdaad op de devil’s chocolate food cake gevallen.

Devil’s chocolate food cake
Voor ca. 14 punten

Cakes
330 g tarwebloem
450 g kristalsuiker
120 g cacao
10 g zuiveringszout (2tl)
10 g bakpoeder (2tl)
12 g vanillesuiker (1 1/2 el)
10 g zout (1 1/2tl)
165 g ei (3 stuks, op kamertemperatuur)
3,5 dl melk (op kamertemperatuur)
2 dl plantaardige olie
3dl kokend water

Chocolade-botercrème
400 g boter op kamertemperatuur
10 g vanillesuiker (1el)
300 g pure chocolade (70% cacao)
150 g eiwit (4 stuks)
220 g kristalsuiker
snufje zout

Chocolademousse
1,5 dl slagroom
150 g pure chocolade (70% cacao)
1,5 dl slagroom
30 g eidooier (2 stuks)
30 g kristalsuiker (2 el)
1 el water

Cakes
Verwarm de oven voor op 150 °C. Vet drie springvormen van 22 cm. doorsnee in en bestuif ze met bloem. Bekleed de bodems met bakpapier. Meng alle droge ingrediënten in een kom. Klop de eieren, melk en olie in een andere kom. Meng de droge ingrediënten erdoor en roer het water erdoor. Verdeel het beslag over de springvormen en bak de cakes circa 50 minuten in het midden van de oven. Laat ze als ze gaar zijn helemaal afkoelen en haal ze uit de vormen.

Chocolade-botercrème
Klop de boter en vanillesuiker in een kom tot een luchtig mengsel. Hak de chocolade en smelt hem au bain-marie of in de magnetron. Laat afkoelen tot lauw. Klop de eiwitten, suiker en het zout met de hand au bain-marie tot de suiker is opgelost. Haal van de warmtebron en klop met een elektrische mixer tot het mengsel is afgekoeld. Klop de boter en de chocolade er beetje bij beetje door. Laat op kamertemperatuur staan.

Chocolademousse
Klop 1,5 dl slagroom en zet in de koelkast. Hak de chocolade en doe hem in een kom. Kook 1,5 dl slagroom en giet over de chocolade; roer glad en zet apart. Doe de eidooiers in een kom. Breng de suiker en het water aan de kook en giet het rustig bij de eidooiers terwijl je met een elektrische mixer op maximumsnelheid mixt. Roer de geklopte chocolade en de choco-room erdoor. Smeer een circa 1 cm dikke laag botercrème langs de rand van de cakes en verdeel de mousse daarbinnen. Leg ze op elkaar en bedek de taart met botercrème. Garneer met toefjes botercrème en zet minstens 3 uur in de koelkast.

Chocolade smelten doe ik nooit in de magnetron omdat dat nog wel eens is misgegaan. Gewoon op de traditionele manier au bain-marie werkt bij mij toch altijd het beste. Je bent wel even bezig met dit recept omdat het eigenlijk 3 recepten zijn. Alles moet ook nog eens afgekoeld zijn voordat je de cake kunt samenstellen. De hoeveelheid botercrème vond ik een beetje aan de royale kant, ik had na de taart en de hele bovenkant vol toefjes bedekt te hebben nog over. Nog maar een laagje aan de zijkant, en nog maar één.

We hebben hem na het eten als toetje gegeten, maar dan moet je hem wel in kleinere stukken snijden, want de taart is dan best machtig.
Maak je hem gewoon voor een verjaardag dan zal dit niet zo’n probleem zijn. Ze waren het er unaniem over eens dat de taart heerlijk was, en wel een 9 waard. Ik vond hem zelf ook heel lekker, de cake was gelukkig niet droog. De cake met mousse alleen is voor mij iets aan de bittere kant, maar ik houd niet van pure chocolade, dit wordt echter weer in evenwicht gebracht door de botercrème.

De recepten in United States of Cakes zijn overzichtelijk en eenvoudig te maken. Er is een aantal recepten dat iets meer werk is, maar er zitten geen onmogelijke recepten tussen. Bijna alle belangrijke Amerikaanse klassiekers zijn aanwezig, ik miste alleen de tegenhanger van de devil’s cake, de angel’s cake. De verhalen in de inleiding zijn leuk om te lezen. Daar gaan al je goede voornemens voor het nieuwe jaar, het wordt taarten bakken.