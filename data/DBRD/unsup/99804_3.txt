James Patterson schrijft zeer toegankelijke thrillers c.q. politieromans. Wie kent niet de Alex Cross-serie bijvoorbeeld. Een andere serie van hem is die van de Womens Murder Club, waarvan De derde aanslag het derde boek is. Fans van Patterson kennen inmiddels Lindsay, Claire, Cindy en Jill als het clubje vrouwen wat, vaak naast een regulier onderzoek, probeert misdaden op te lossen.

In De derde aanslag wordt een bomaanslag gepleegd op het gezin van een rijke ondernemer. Dit is het begin van de dreiging van nog meer aanslagen op mensen en bedrijven die volgens de groep terroristen die erachter zit, verantwoordelijk zijn voor de mis√®re in de wereld. Het boek is daarmee (nog steeds) behoorlijk actueel! Hoofdinspecteur Lindsay Boxer van Moordzaken moet alles op alles zetten om erachter te komen wie de daders zijn, want binnen enkele dagen zal de G8 in de stad vergaderen waarbij ook de vice-president van de VS aanwezig zal zijn.

De derde aanslag leest, net als de andere boeken van James Patterson, vlot weg door zijn snelle pen en de korte hoofdstukken. De spanningsboog wordt steeds strakker aangespannen met als bijzonder hoogtepunt een afschuwelijke moord waardoor Lindsay en haar vriendinnen buitengewoon geschokt raken. Maar er is ook gelegenheid voor een ontluikende romance waardoor de deur naar verdere ontwikkelingen in boek 4 wijd open wordt gezet.
Met de Women's Murder Club heeft James Patterson een interessante groep als hoofdfiguren gekozen waarmee hij voorlopig nog wel even vooruit kan. Ik lees graag mee. Toch zijn het voor mij meer 'tussendoor' boeken die weinig leesintensiteit vergen, vandaar slechts 3 sterren.