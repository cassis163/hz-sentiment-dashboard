Ondertitel: Kroniek van een familiebedrijf.
Met de berichten in het nieuws over de opstand in Catalonië is dit plotseling een heel actueel boek: ook hier kwam Catalonië in opstand. De Spaanse Burgeroorlog was een van de gevolgen.
Het hier beschreven modehuis Santa Eulalia in Barcelona schijnt nog altijd te bestaan. Het boek gaat over de periode vlak voor, tijdens en na de Burgeroorlog in Spanje en tijdens het bewind van Franco. De tegenstelling tussen alle glamour, pracht en praal en alle uit de oorlog voortvloeiende ellende was groot en schrijnend.
De werknemers van het modehuis, van wie Laia Calvet de hoofdpersoon is, zijn zeer betrokken bij het bedrijf. Dat komt in niet geringe mate door de menslievende opstelling van de directeur, Andreu Molins. Als het boek begint is zijn vader net overleden en hij volgt hem op als directeur. Alle prachtige kleding en stoffen worden tot in detail beschreven en daar moet je dan wel belangstelling voor hebben. Al die mensen uit elkaar houden was ook een probleem. Het werd hier en daar een beetje saai. De voorleesstem van het luisterboek begon bovendien soms te irriteren door de vervelende r en de slissende z. Daarom duurde het luisteren langer dan ik had gewild: ik bleef uitstellen om verder te luisteren. Gevolg was ook, dat ik nog minder goed wist, wie wie nu ook weer was. Het is uiteindelijk uitgeluisterd, ik herkende de goede kanten ervan, het voorlezen was af en toe best goed, maar toch viel het geheel me een beetje tegen. Jammer.