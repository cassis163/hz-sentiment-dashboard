‘Alles houdt op te bestaan’ is geen gewone thriller … verwacht je niet aan een alledaagse whodunit of aan een bloederig spannend iets. Duik gewoon de duistere, donkere sfeer in en laat je onderdompelen in een totale mysterieuze sfeer van dorpje Chosen.
Het verhaal start in het jaar 1979, hoogleraar George Clare klopt op een winteravond aan bij de buren. Bij thuiskomst blijkt dat zijn vrouw Catherine dood in haar bed ligt … vermoord met een bijl. Hun 3-jarig dochtertje Franny was een hele dag bij haar mama thuis. Wat heeft ze gezien ? Heeft ze een hele dag bij haar dode moeder gewaakt ? Heeft ze de moordenaar gezien ?

Brundage heeft met dit boek een ingenieus radarwerk geschreven die verschillende levens laat samenkomen, ze verweeft ze zo mooi met elkaar zodat het uiteindelijk toch nog steeds overzichtelijk blijft. Het is een boek waar je, mijns inziens, de nodige tijd en rust voor moet nemen ; het aantal personages en het ongebruikelijke weglaten van aanhalingstekens bij conversaties vergt soms de nodige concentratie, maar al reeds vanaf de eerste pagina word je zo opgeslorpt in het hele verhaal en laat het je niet meer los.
De hoofdstukken worden telkens vanuit een ander perspectief geschreven zodat je een mooi inkijk krijgt op de aparte levensverhalen van elk karakter, wat het lezen erg aangenaam maakt.

‘Alles houdt op te bestaan’ is een sublieme roman noir, een zeer intrigerend boek met af en toe kunstzinnige aspecten, zeer mooie uitgewerkte relaties en geheel omwikkeld met een enorm benauwende ondertoon.