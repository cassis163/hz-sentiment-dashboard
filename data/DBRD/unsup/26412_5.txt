Ik herlas het boek Trots en Vooroordeel voor de Hebban Leesclub. Ook voor de tweede keer was het boek een plezier om te lezen.

Het boek neemt je mee terug in de tijd, waar alles draait om het huwelijk. De familie Bennet, met 5 ongehuwde dochters, staat helemaal op z'n kop als er twee vrijgezellen in de buurt komen wonen. Vooral moeder ziet grote kansen! Na vele verwikkelingen vinden de twee oudste dochters hun ware liefde en stappen in het huwelijksbootje.

Dit klinkt misschien als hedendaagse chicklitt, en daar zou je het ook bij kunnen laten als je wilt, maar daar doe je het boek absoluut tekort mee. Jane Austen heeft vele lagen in haar verhaal aangebracht. Zij weet haar personages zo goed te typeren, in de schijnbaar beleefde dialogen is veel humor en venijn verweven. Daarbij komt in het boek naar voren dat men met trots en vooroordelen personen totaal verkeerd kan beoordelen.

Het thema van het boek is van alle tijden, het verhaal is nog steeds boeiend en het boek kan terecht een tijdloze klassieker genoemd worden!