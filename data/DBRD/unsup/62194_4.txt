Noor is drieëndertig jaar en een echte levensgenieter. Ze heeft haar vrienden Ricardo en Evi en een goede band met haar moeder. Een vaste relatie hoeft niet zo voor Noor, ze vermaakt zich wel met haar onenightstands. Het dorp waar ze in woont vindt ze te burgerlijk worden en ze verhuist naar de stad, vlakbij haar werk. Ze werkt als assistent-architect maar omdat dit haar een beetje begint te vervelen besluit ze een opleiding bouwkunde te gaan doen. Tijdens de opleiding ontmoet ze Dave, een mooi jongen maar wel een stuk jonger dan haar. Maar wat is er mis mee om gewoon een leuke tijd met elkaar te hebben? Ook James, die bij een aannemer werkt, laat haar niet onberoerd en als hij haar mee uitvraagt kan ze geen nee zeggen. Ze geniet van de aandacht van alle mannen maar waar ze geen rekening mee gehouden heeft: ze wordt verliefd. Op allebei. Ze gaat in de ontkenningsfase want verliefd zijn is niets voor haar. Maar dan komt ze erachter dat het geen toeval is dat ze juist op deze mannen verliefd is geworden en alles valt in duigen. De liefde, de vriendschap en haar carrière.

De cover van Kiezen of Daten spreekt voor zich en is in vrolijke kleuren uitgevoerd. Een cover die aandacht trekt.
Kiezen of Daten is het tweede boek van Krista van der Hulst (1981). Krista studeerde Bouwkunde en Sociale Wetenschappen en werkt als Coördinator Huisvesting bij een zorginstelling. Zij woont samen met vriend, zoon, hond en kat in Zeist. Krista debuteerde in 2014 met Dwaze dates of echte liefde, een roman met romantiek en humor, herkenbare situaties gegoten in een vrolijk geschreven verhaal. Ik heb toen genoten van dit boek en toen Krista mij vroeg of ik haar tweede boek wilde lezen en recenseren hoefde ik daar niet lang over na te denken.

Noor werkt inmiddels vijf jaar bij een architectenkantoor. Na haar studie binnenhuisarchitectuur kon ze geen baan in die richting vinden. Na diverse baantjes te hebben gehad, kon ze aan het werk op dit kantoor. Maar hoe langer zij er werkt, hoe meer ze ervan overtuigd is dat ontwerpen niet iets voor haar is. Haar baan al weer opzeggen is geen optie vandaar dat ze besluit een opleiding te gaan volgen waar ze meer mee kan. Carmen en Vincent, haar werkgevers, steunen haar hierin mits haar werk er niet onder leidt. Haar werkgevers zijn nogal stijf en het is voor de impulsieve Noor op dit kantoor wel een kwestie van aanpassen, iets wat haar niet altijd goed lukt.

Als ze tijdens de opleiding Dave ontmoet en later ook nog met James gaat daten, zijn er regelmatig penibele situaties. De mannen weten niet van elkaar en alsof het toeval er mee speelt zijn er momenten dat Noor flink haar best moet doen om te voorkomen dat ze hierachter komen. Twee mannen, die verschillend zijn maar ook wel weer op elkaar lijken. Dave is jong en onbesuisd, James is ouder en een echte gentleman. Kiezen of Daten heeft veel humor en elke keer ben je weer benieuwd hoe Noor zich uit een penibele situatie gaat redden. De manier waarop Noor met de mannen speelt is niet zo netjes maar zo is Noor. Lang leve de lol en absoluut geen vastigheid. Toch mag je haar wel als lezer. Ze is spontaan, heeft een opgeruimd karakter en heeft durf. Soms om jaloers op te zijn.

Krista heeft een prettige verteltrant en weet alles mooi te verwoorden. Ze zet het hoofdpersonage goed neer en geeft je de kans om Noor tot in de puntjes te leren kennen en je in haar te kunnen verplaatsen. Al is er veel humor in het boek, er is ook een serieuze ondertoon voelbaar. Noor haar perikelen volgende, vraag je voortdurend af of dit wel goed gaat aflopen, dat daten met twee mannen. De gedachte dat ze gewoon moet kiezen is steeds sterk aanwezig. Maar tussen de regels door voel je ook dat het wel eens heel anders kan verlopen dan dat je zou verwachten. En dat blijkt aan het einde van het verhaal een juiste ingeving te zijn al wist Krista mij wel met andere ontwikkelingen te verrassen. Eén ontwikkeling had ik echt niet zien aankomen, dit had Krista zeer goed verborgen gehouden. Mooi bedacht.

Conclusie: Kiezen of Daten is een vrolijk verhaal met veel humor maar ook met een knipoog naar het iets meer serieuze. Een chicklit om heerlijk van te genieten, bijvoorbeeld in je vrije weekend.