Ga er maar aan staan: een pageturner schrijven waarin fictie , nonfictie en zorg om de aarde zó vervloeien, dat er een nieuw genre ontstaat. Laline Paull deed het, met diepe overtuiging. Een intelligent schrijfster die zich ernstige zorgen maakt over de grote natuurcrises van onze tijd. 'De bijen' was haar zeer overtuigende debuut, vorig jaar verscheen 'The Ice', over de smeltende poolkappen en alle gevolgen voor de mensheid. Dat kan geen toeval zijn.

Laat je vier seizoenen lang mee voeren in het verhaal van een bijenvolk dat woont in een boomgaard. Natuurlijk kloppen niet alle details (het blijft een verhaal), maar Paull heeft zich goed ingelezen in de wereld van de bijen. Dat is precies wat ons allemaal te doen staat: met empathie en nederigheid kennis nemen van hoe bijen leven en werken tot ze erbij neer vallen.

Via Flora 717 maken we kennis met de strikte rituelen en ongeschreven wetten van haar volk. We leven een klein jaar mee met haar kleine en grote belevenissen en dat levert niet alleen een gouden leeservaring op, maar ook meer begrip over hoe bijen handelen en communiceren. Onvoorstelbaar hoe precies Paull vorm heeft gegeven aan hoe hormonen, geuren en antennes de bijen onderling verbinden tot op grote afstanden. En hoe dodelijk ontregelend landbouwgif, zendmasten en nog meer menselijk ingrijpen (honing roven bijvoorbeeld) kunnen zijn. Voor alle aspecten van het bijenleven bedacht Paull klinkende namen en werkte al die gebeurtenissen uit in soepele en zinnenprikkelende taal en rake beelden. Zo wekt ze de binnenwerelden van een bijenvolk echt tot leven.

En dan is er nog de laag van baas boven baas, van kleineren en zelfs elimineren. Zonder dat het sentimenteel wordt, geeft ze je te denken over de hiërarchie waarin bijen tot elkaar veroordeeld zijn. Het maakt hen tot een hechte gemeenschap, die in haar beste dagen resoneert tot ver buiten de eigen bijenkast. Maar zodra de orde verstoord wordt, valt er ook veel te zeggen voor moed, vindingrijkheid en ongehoorzaamheid. Zie daar de uiterste tegenpolen die we ook als mensheid iedere keer opnieuw zullen moeten verkennen, willen we met elkaar kunnen leven of overleven.

Belangrijk boek. Lees, geef door, doe kritisch boodschappen en zaai bijvriendelijke bloemzaden waar je maar kunt.