Het tweede boek van Kava met als hoofdpersoon FBI-profiler Maggie ODell gaat over de jacht op seriemoordenaar Albert Stucky. Aan het einde van Kavas debuut Duister kwaad konden we al lezen dat Stucky ontsnapt was uit de gevangenis. Hij was in het verleden opgepakt door Maggie, maar wel nadat hij haar getuige heeft laten zijn van een aantal vreselijke moorden. Maggie heeft sindsdien slapeloze nachten en nu haar kwelgeest weer rondwaart, heeft ze het vreselijk benauwd en wil hem koste wat kost te pakken krijgen.

De jacht op Stucky wordt vanuit verschillende perspectieven beschreven. Natuurlijk vanuit hoofdpersoon Maggie. Maar ook krijgen we inzicht in de handelingen en gedachten van haar nieuw partner en zijn er hoofdstukken geschreven vanuit Stuckys gezichtspunt. Door dit te doen creëert Kava een hele spannende sfeer waarbij je als lezer soms meer informatie hebt dan Maggie. Niet alleen Maggie heeft daardoor slapeloze nachten, ook deze lezer had er last van. Kava voert de spanning vreselijk goed op. Ik kon het boek niet meer wegleggen, het moet uit. Hier en daar is het verhaal wel wat voorspelbaar. Uiteindelijk is de ontknoping niet verrassend, maar het geheel is wel fijn opgeschreven. De liefdesaffaire die Maggie heeft met Nick Morelli wordt bovendien lekker smeuïg beschreven en geeft het boek nog een extra elektrische lading.

Zelden heb ik een boek gelezen dat het superlatief extreem spannend waard is. De val is dat zeker wel. De boeken van Kava mogen wat mij betreft een waarschuwingssticker krijgen: pas op, niet beginnen met lezen voor het slapen gaan. Toch ligt het volgende deel al wel weer op mijn nachtkastje klaar. Fijn weer een nachtje doorhalen....