Door Kathleen McGowan's The Expected One uit te brengen onder de titel Het Magdalena mysterie doet uitgeverij A.W.Bruna de schrijfster onrecht aan. Het gooit het boek voor de onwetende lezer als het ware op de stapel Da Vinci Code-clonen die de laatste jaren het boekenlandschap teisteren. Maar Het Magdalena mysterie is véél meer dan dat!
Je kan aanvankelijk niet naast de parallellen kijken die het boek heeft met zijn beroemde voorganger. Maureen Paschal=Sofie Neveu, Peter Healy=Robert Langdon, Lord Berenger Sinclair=Sir Leigh Teabing, het Genootschap van de Gerechtigen=Opus Dei, de hele Jezus/Magdalena bloedlijn die terugkomt, het kasteel... Maar wat mij daarbij erg opviel was de ingetogenheid en oprechtheid waarmee het allemaal wordt verteld. Het valt ook op hoe McGowan de eventuele scepsis van de lezer telkens op een aannemelijke manier weet te tackelen.
Waar Dan Brown naar het einde toe afstevent op een clash tussen goed en kwaad, waagt McGowan zich gelukkig niet aan zo'n finale. We krijgen in ruil het evangelie van Magdalena aangeboden.
Hoewel ik absoluut niet kerkelijk ben is de gewijde geschiedenis er bij mij destijds wel ingeramd. Geen vragen, zo was het, zo is het en zo zal het altijd zijn. Het evangelie dat McGowan ons hier te lezen geeft is echter zo doordrongen van menselijkheid, medeleven, geloofwaardigheid en ontroering dat je bijna zou overwegen om het allemaal opnieuw in overweging te nemen.
Wat te denken van Kathleen McGowan's claim dat zij zelf van de christelijke bloedlijn afstamt? En dat zij in feite de echte Maureen Paschal is, inclusief visioenen? Dat het Magdalena-evangelie een gemoderniseerde versie is van een authentiek geschrift? Ik durf er geen uitspraak over doen, maar gun McGowan voorlasnog het voordeel van de twijfel. Het geheel komt alleszins erg geloofwaardig over en het geeft me een goed gevoel te geloven dat het waar zou kunnen zijn. Het lijkt wel of Dan Brown's taak er in bestond de wereld voor te bereiden op de boodschap van McGowan...
Erg sterk, ik kijk uit naar het vervolg!