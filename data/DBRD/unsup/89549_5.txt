Wat een goed boek zeg ! Na een lange periode van hoofdzakelijk whodunits gelezen te hebben - waaronder trouwens een aantal zéér goeie - nam ik eindelijk dit boek ter hand. Het stond al een paar maanden stof te vergaren op mijn boekenplank ; om één of andere reden was ik bang dat het zou tegenvallen. Welnu, dat deed het dus NIET.

Ik heb helemaal geen kaas gegeten van natuurkunde, en ook al geloof ik niet dat men in het echte leven ooit in staat zal zijn om - letterlijk dan - in het verleden te kijken, toch weet de auteur dit gegeven op een zeer geloofwaardige manier te brengen (voor een leek dan toch). Ik moet toegeven dat ik niet altijd alle natuurkundige redeneringen verstond, maar dat was geenszins storend voor het verhaal. Misschien is het zelfs beter om dit boek met enige onwetendheid te lezen zodat je niet meteen gaat zeggen van "dat kan gewoonweg niet".
Dit boek heeft mij van begin tot einde geboeid. Voor mij geen zwakke momenten, alles functioneel en vooral ook heel goed verteld. Qua sfeer zit dit boek ook helemaal juist. De vergelijking gaat misschien niet helemaal op, maar ik moest soms denken aan "Virus" van Preston & Child (ook een goed boek trouwens).

Kortom : "De tijdschim" is een heerlijk spannende, meeslepende science-fiction thriller !