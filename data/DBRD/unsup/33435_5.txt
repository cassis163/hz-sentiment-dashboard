Prachtig, wat een verhaal! Wederom neem ik mijn pet diep af voor Linwood Barclay. Hij presteert het opnieuw een verhaal neer te zetten wat je al vanaf de eerste pagina's naar je strot grijpt en wat je met ingehouden adem het liefst in één keer uit wilt lezen. Continu bekruipt je de gedachte, 'oh nee toch...'. Met recht een echte pageturner.

Het verhaal vertelt over een gescheiden vader Tim Blake en diens dochter Sidney. Tim Blake is een simpele autoverkoper en krijgt op een avond de schrik van zijn leven als zijn dochter Sidney na afloop van haar werk niet thuis komt. Als hij navraag gaat doen bij het hotel waar ze een vakantiebaantje had, blijkt ze daar niet bekend te zijn. Allerlei gedachten schieten direct door je hoofd. Wat deed Sydney dan elke dag als ze kennelijk niet naar het hotel ging? Had ze iets te verbergen voor haar vader? Het wordt voor Tim Blake helemaal een race tegen de klok als blijkt dat niet alleen hij, maar ook een aantal zeer louche figuren naar zijn dochter op zoek is. Zal hij Sidney weten te vinden en zo ja is hij nog op tijd?

De karakters in dit boek zijn heel goed weergegeven, het boek leest makkelijk weg en Linwood Barclay is er in geslaagd gedurende het hele boek een onzekere, duistere en vooral angstige sfeer te laten ontstaan. Geweldig! Een terechte 5 sterren wat mij betreft.