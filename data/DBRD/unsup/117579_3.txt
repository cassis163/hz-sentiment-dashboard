Of het d√© thriller van het jaar is, daar zullen de meningen flink over verschillen. Persoonlijk vind ik het een goed geschreven spannend verhaal. De inbreng van voormalig president Bill Clinton is vooral te merken aan de beschrijvingen over de gang van zaken in het Witte Huis. Ook zijn de personages wat gevoeliger en de karakters zijn wat meer uitgeschreven. De actie en daarmee de vaart in het verhaal is herkenbaar voor de schrijfstijl van James Patterson.
Het thema van het verhaal is zeer actueel en zet je als lezer behoorlijk aan het denken over het feit dat we inderdaad volledig afhankelijk zijn geworden van een digitale wereld en dat het ook beangstigend is dat we altijd en overal traceerbaar en controleerbaar zijn. Wanneer de elektra en daarmee het internet zou wegvallen is leven in deze samenleving haast onmogelijk.

Het begin van het verhaal komt wat langzaam op gang omdat er vooral veel verteld wordt over het Witte Huis en het presidentschap maar door een keuze van de hoofdpersoon veranderd dat en gaat het boek in sneltreinvaart verder. Het zijn korte hoofdstukken met elke keer een soort van cliffhanger waardoor het dus moeilijk wordt om het boek weg te leggen. Net als de personages blijf je je ook als lezer lang afvragen hoe het in elkaar steekt, de ontknoping is helaas wat voor de hand liggend. Toch is het een uiterst vermakelijk boek en zou een samenwerking in de toekomst tussen Clinton en Patterson geen gek idee zijn.