Als ware specialist in het schrijven van company-thrillers heeft Joseph Finder met Vijandige overname inmiddels zijn achtste boek het levenslicht laten aanschouwen. Zichzelf gespecialiseerd hebbende in het reilen en zeilen van de CIA weet hij als geen ander hoe de criminele wereld er aan de binnenzijde uitziet. Het is voor hem dan ook een kleine stap om dit wereldje te projecteren op leiders van grote ondernemingen waardoor een smeu√Øg en spannend verhaal ontstaat. Een verhaal dat bol staat van intriges, afgunst, hebzucht, jaloezie en zucht naar kapitaal. Succes is verzekerd!
Jake Landry, werkzaam bij Hammond Aerospace, wordt ontboden bij de voorzitter van de Raad van Bestuur, Cheryl Tobin. Onverwacht wordt hij door haar uitgenodigd deel te nemen aan de jaarlijkse MT-retraite, die zoals gewoonlijk wordt gehouden in een afgelegen visserslodge in Canada. Als naaste medewerkster van Cheryl ontmoet hij zijn ex, Allison Hillman. Omdat Jake geen manager is, wordt hij door de overige directieleden met argusogen bekeken en eerder genegeerd dan in hun kring geaccepteerd. Hank Bodin, lid van de Raad van Bestuur, wil graag weten wat de oorzaak is van de crash van een vliegtuig van concurrent Eurospatiale. Na aankomst in de visserslodge, worden ze overvallen door een groep woestelingen die hun bedreigen, gijzelen en geld van het bedrijf eisen. Dollars, heel veel dollars, dat is de enige mogelijkheid om te hebben om te overleven. Jake, die een crimineel verleden heeft, associeert veel van de gebeurtenissen van dat moment met zijn jeugd en probeert hieruit energie te halen om een einde te maken aan deze situatie. Een situatie die vragen bij hem oproept over het doel van de actie: gaat het gewoon om een groep geldjagers? Of spelen hogere machten hier een rol?
Het spreekt altijd tot de verbeelding: corrupte leiders van grote machtige ondernemingen die zichzelf verrijken, ten koste van het voortbestaan van het bedrijf. En actueel is het al menige jaren, zowel nationaal als internationaal.
Dit onderwerp in de begenadigde schrijvershanden van Finder moet een spannend verhaal opleveren. En dat doet het ook. Wanneer je als lezer denkt de zaak op een rijtje te hebben en de oplossing te kennen, tovert Finder toch weer iets verrassends uit zijn hoge hoed.
Geen hoogdravende literatuur, gewoon een goed boek dat de lezer een aantal aangename en spannende uren leesplezier bezorgt.