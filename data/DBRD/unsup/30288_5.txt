Een boeiend verhaal, met pretentieloze nonchalance geschreven door iemand die helemaal niks meer moet bewijzen, en over de middelen beschikte om alle ontdekkingsreizen van de HMS Erebus van begin tot eind over te doen. Het resultaat is een uitermate goed gedocumenteerde reconstructie van de expedities van dit beroemde schip: de zoektochten naar de magnetische noord- en zuidpool en naar de noordwestelijke doorgang tussen de Atlantische en de Stille Oceaan, met tussendoor de ontdekking van de Hudsonbaai, enz. Michael Palin bezocht alle plaatsen waar het schip ooit langskwam, vanaf de Pembroke Dockyard in Wales waar het schip in 1826 werd gebouwd, over Antarctica en Arctica tot de plaats in de Victoria Strait, nabij King William Island, waar in 1848 een dramatisch einde kwam aan het bestaan van de HMS Erebus.

Daardoor is Erebus, het verhaal van een schip als het ware een historisch ooggetuigenverslag kunnen worden. Palin brengt niet alleen het schip weer tot leven, maar vooral de mensen die het bemanden, van de kapiteins tot de matrozen. We krijgen een ingeleefd en realistisch beeld van hoe bijna 70 mannen soms maanden, soms jaren moesten zien samen te leven op een schip van slechts 32 op 9 meter! Ook de mensen die thuis achterbleven, en het soms maandenlang moesten stellen zonder nieuws van hun geliefden, hebben in dit verhaal een plaats gekregen.

Michael Palin is een op-en-top rasverteller, en hij leverde een bewonderenswaardige prestatie. Het verhaal is helemaal af, en eindigt pas in 2014, toen het wrak van de Erebus werd ontdekt.

Tenslotte nog dit: het boek is rijkelijk voorzien van illustraties en heeft een opvallend mooie cover.