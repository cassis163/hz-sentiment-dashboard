Een vermist lidwoord, een persoonlijke voornaamwoord dat er toch wel echt had moeten staan maar niet terug te vinden is, typfouten die nieuwe woorden doen ontstaan,… Ik ben ervan overtuigd dat je er daar heel wat van op mijn blog kan terugvinden maar bij een boek verwacht ik ze eigenlijk niet. Bij dit boek kwam ik er echter vrij veel tegen. Ik genoot nog steeds van het verhaal en de personages, maar ze vormden soms toch een hindernis vermits ik er af en toe overheen struikelde.

Het enige andere dat voor mij wat minder had gemogen was de focus op Meredith’s alter ego. Op dat vlak was er iets te veel herhaling naar mijn zin, net als de manier waarop ze steeds opnieuw haar bustier aanraakt (ligt het aan mij, of klinkt dit voor jullie ook als een ouderwetse term?). In het begin was het best wel grappig hoe ze dialogen voert met dit alter ego, maar na een tijdje werd het wat te veel van het goede.

Van de verwijzingen naar Nora Roberts-helden en de boeken waarin ze de show stelen kreeg ik dan weer niet genoeg. Ze zorgden deels voor herkenning maar grotendeels voor het besef dat er nog heel wat boeken zijn van deze schrijfster die ik nog NIET las.

Meredith’s zoektocht naar de perfecte man, waarbij ze heel wat kikkers met foute versiertrucs moet kussen vooraleer ze die ene man tegenkomt die de omschrijving van Nora Roberts-held waardig is, leest heerlijk weg. Uiteraard verloopt haar project niet zonder de nodige hindernissen en komt ze in zowel hilarische als benarde situaties terecht. Bovendien vertoont dit verhaal veel gelijkenissen met de boeken van haar heldin: een hechte familie, personages die aanslaan, een vijand waar je kribbels van krijgt en naast een deel spanning vooral een onmisbare grote portie liefde.

Het idee voor dit boek kreeg Ava Miles dankzij de ex van haar zus, die er net als Richard van overtuigd was dat vrouwen te veel Nora Roberts lazen, en dat ze daardoor niet realistisch over de liefde denken. Onzin natuurlijk vermits er niet zoiets bestaat als teveel Nora Roberts boeken. Ik hoop dat de zus van Ava Miles, net als Meredith het geluk had om haar eigen Nora Roberts-held te vinden.