Maakbaar - Mariette Zweers
Titel: Maakbaar
Auteur: Mariette Zweers
Uitgeverij: Ambo/Anthos B.V.
288 pagina's

Over de auteur
Mariette Zweers (48 jaar) is bedrijfskundige. Haar boek Maakbaar vol vaart en onderhuidse spanning, is haar eerste thriller.
Ze heeft zich laten inspireren door een krantenbericht over een ongeval, dat ze tientallen jaren geleden eens heeft gelezen en dat zich op onverklaarbare wijze in haar geheugen heeft vastgezet.

Achterflap
Ogenschijnlijk ontbreekt het de succesvolle Anna aan niets: ze heeft een eigen bedrijf, een liefhebbende man en twee leuke kinderen. Niemand weet van haar betrokkenheid bij de dood van haar schoolvriendin. Maar als ze een vriendin van vroeger tegenkomt wordt ze geconfronteerd met haar verleden. Langzaam komt wat ze altijd verborgen wilde houden aan het licht en wordt haar zorgvuldig opgebouwde bestaan aan het wankelen gebracht.

Het eerste hoofdstuk in het boek begint voortvarend. Er komen al meteen heel veel vragen naar boven waardoor je ook snel verder wilt lezen. Anna komt in een benarde situatie terecht als blijkt dat haar zus naast haar oude schoolvriendin Miriam gaat wonen. Het wordt al snel duidelijk dat Miriam het verleden nog lang niet heeft losgelaten. Ze is erop gefocust om Anna hiervoor te laten boeten.

Met deze missie gaat het boek van start maar na enkele hoofdstukken wordt het een beetje langdradig. Natuurlijk wil je wel weten wat er nou werkelijk vroeger gebeurd is. Er worden dan ook telkens puzzelstukjes neergelegd om naar het uiteindelijke plot toe te werken.
Maar de echte spanning ontbreekt enigszins. De schrijfstijl is eenvoudig neergezet waardoor het wel makkelijk te lezen is. Het draait om enkele personen dus die zijn dan ook allemaal goed te volgen. Al met al is Maakbaar een aardig debuut van Mariette Zweers en de potentie om er een vervolg aan te geven is aanwezig.


Plot 3
Schrijfstijl 3,5
Originaliteit 3
Psychologie 3
Leesplezier 2,5
Spanning 2,5

Ik geef Maakbaar 3 sterren