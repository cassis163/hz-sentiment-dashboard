Reeds bij het eerste deel uit deze serie sprak het personage van Preacher me aan. Ik was dan ook benieuwd naar zijn verhaal. Het leuke aan de Virgin River-boeken is echter dat de schrijfster ook de andere personages blijft volgen. Niet enkel leren we Preacher beter kennen, we ontmoeten in dit boek ook een aantal andere bekende gezichten voor de tweede keer. Als lezer volg je dan ook meerdere perspectieven en relationele ontwikkelingen. Door die afwisseling blijft het verhaal boeiend en loopt het tempo iets vlotter.

Af en toe kwam ik een klein foutje tegen. Zo was er enkele keren sprake van een vermist woord in een zin en een enkele keer stond er eentje dubbel. De verhalen van Robyn Carr zijn niet zozeer origineel of onvoorspelbaar. Het zijn wel heel ontspannende verhalen met herkenbare elementen, sympathieke personages en een gemoedelijke sfeer.