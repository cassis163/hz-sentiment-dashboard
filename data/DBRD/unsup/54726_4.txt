In de roman Zolang er sterren aan de hemel staan wordt het actuele verhaal beschreven over the struggle for live van een gescheiden jonge vrouw met tienerdochter in Amerika. Ze krijgt het verzoek het verleden van haar Grootmoeder te onderzoeken. Daarvoor reist ze af naar Parijs en ontdekt een verborgen verleden.

Kristin Harmel hanteert een boeiende schrijfwijze met in het bijzonder een levendige voorstelling van het leven in de bakkerijen van Cape Cod en Parijs, toegevoegd met recepten die er volgens overlevering worden gebruikt.

Het meest opvallende aspect is de toegankelijke manier waarop Zolang er sterren aan de hemel staan geschreven is.

Het is een feelgood roman geworden met een diepere achtergrond waarbij niet voorbij wordt gegaan aan de hedendaagse problematiek van eenoudergezinnen en de economische situatie in Amerika, daarnaast is er de kundig geschreven verdrietige geschiedenis tijdens de oorlogsjaren in Parijs.

De roman is geschikt voor een groot publiek waaronder ik beslist ook de jong volwassene schaar. Misschien is voor hen Zolang er sterren aan de hemel staan een eerste maar onvergetelijke kennismaking met de gruwelijkheden en de gevolgen ervan over de Tweede Wereldoorlog.