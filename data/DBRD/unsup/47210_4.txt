Kaas, een hele onderneming!

Gedreven door een vage ontevredenheid met zijn huidige werkkring laat Frans Laarmans zich door zijn naaste omgeving gemakkelijk en zelfs lichtvaardig overhalen "in zaken" te gaan. Hij verwerft de alleenvertegenwoordiging voor België en Luxemburg van een Nederlandse kaashandel. Ongehinderd door zakelijk inzicht en bekendheid met de eventuele problemen die de handel met zich meebrengt gaat hij aan de slag.
Eigenlijk is het zijn streven om vooruit te komen in de wereld en meer aanzien te verwerven bij zijn familie en bekenden. Daarbij gaat het vooral om het feit dat hij bij bijeenkomsten van een vriendenkring rond mijnheer Van Schoonbeke duidelijk sociaal de mindere is. Op voorspraak van zijn broer, die dokter is, heeft Laarmans toegang gekregen tot dit selecte gezelschap. Om dan in plaats van klerk bij een scheepsbouwmaatschappij te kunnen zeggen dat hij een man van zaken is, móet toch wel helpen hem in deze kring meer aanzien te geven..
Hij stort zich dus in het avontuur, ondanks enige remmende invloed van zijn vrouw, wier bezwaren hij minachtend terzijde schuift. Zich verliezend in details rond te inrichting van zijn kantoor en andere bijkomstigheden komt hij te zitten met een grote voorraad Edammer kaas, zonder de afzet hiervan geregeld te hebben. Op hilarische wijze weet Elsschot de kleine en grote uitglijders van Laarmans beeldend weer te geven.
Onze anti-held stevent in deze tragi-komedie rechtstreeks af op een débacle, waarbij de lezer met enig medelijden, maar meestal toch glimlachend, geboeid de wederwaardigheden aan zich voorbij ziet trekken.
Een korte, compact geschreven roman, van een bedrieglijke eenvoud, maar vol universele, niet aan tijd gebonden waarheden, waarbij je je als lezer, hoofdschuddend over de onnozelheid van de hoofdpersoon , toch niet kunt onttrekken aan het gevoel dat er je een spiegel is voorgehouden.