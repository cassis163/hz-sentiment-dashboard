Wie zijn Salomée Vidal en Jérémie Kanza? Het boek Gehaktballen van vlees, vis en groenten vertelt het ons niet. Toch is het wel leuk om te weten dat Salomée en Jérémie een jong stel zijn van 26 en 29 en inmiddels twee restaurants hebben in Parijs. Beide restaurants hebben de naam BALLS en het zal duidelijk zijn wat ze daar serveren. Gehaktballen in alle soorten en met ingrediënten die heel gewoon zijn maar samen een bijzondere gehaktbal vormen. Een aantal van deze gehaktballen uit de restaurants vinden we terug in het boekje Gehaktballen van vlees, vis en groenten. Ondanks dat in de titel “vlees, vis en groenten” worden genoemd hebben de ballen van vlees toch ruim de overhand. Om precies te zijn treffen we 21 gehaktballen met vlees, 2 gehaktballen met vis en 4 vegetarische gehaktballen aan. Daarnaast zijn er nog 2 recepten voor nagerechten en staan er ook nog een aantal bijgerechten in het boekje. De vleeseters zullen dit boekje dus het meest kunnen waarderen.

Na een korte inleiding met wat ingrediënten die we regelmatig gebruiken in de gehaktballen en met de voornaamste bereidingswijzen volgen al snel de recepten zelf. Salomée Vidal en Jérémie Kanza gaan ervan uit dat we echt hele lekkere gehaktballen willen maken en dat we dus geen kant en klaar gehakt kopen maar het vlees zelf door de molen draaien of bij de slager een stuk vlees kiezen en dat laten malen. Wat de bereidingswijze betreft volgen ze vaak de methode “dubbel bakken”. Eerst aanbraden in de koekenpan en vervolgens de oven in. Daarnaast zijn er ook recepten voor gehaktballen die gefrituurd worden. Overigens zijn het eigenlijk geen gehaktballen maar gehaktballetjes want alle recepten zijn voor kleine balletjes van het formaat bitterbal of ietsje groter.

Kip gorgonzola rauwe ham
Voor 20 balletjes
Klaar in 35 minuten

50 g oud brood (wit of bruin) zonder korst
200 ml melk
400 g kipfilet zonder vel, vers gehakt*
5 plakken rauwe ham, in stukjes
1 heel ei
150 g gorgonzola, verbrokkeld
1 el paneermeel
Zonnebloemolie
Zout, peper

* Met je eigen gehaktmolen of door de slager

Week het brood in de melk. Meng het gehakt met de stukjes ham, het ei, het uitgeknepen brood, de gorgonzola en het paneermeel. Voeg peper en een heel klein beetje zout toe.
Verwarm de oven voor tot 200° C. Kneed het gehakt goed met de handen en rol er balletjes van 4 cm doorsnee van. Verhit een scheutje zonnebloemolie (of ander plantaardig vet) in een koekenpan. Braad de balletjes ongeveer 15 seconden aan alle kanten aan. Leg ze op een ovenplaat en bak ze nog 10 minuten in de voorverwarmde oven.

Echt een heel fijn recept voor een pittig balletje dat bij de maaltijd gegeten kan worden maar ook als snack niet te versmaden is. Dat geldt overigens voor vrijwel alle gehaktballetjes in dit boekje. De bereidingswijze van dubbel bakken is niet alleen makkelijk maar ook erg lekker. Het maken en aanbraden doe je vooraf en op het laatste moment gaan de gehaktballetjes de oven in.

Het is een klein boekje maar ondanks dat bevat het een behoorlijk aantal recepten en vrijwel allemaal zijn ze even origineel. Je kunt volop variëren of gewoon je eigen plan trekken. Want balletjes zoals hierboven zijn vast ook heel lekker met rundergehakt. Soms moet je zelf even nadenken bij een recept. Zo staan er gehaktballetjes in met varkensvlees, ricotta en spinazie en dan heb je 1 zakje verse jonge spinazie nodig. Hoeveel dat is moet je echter zelf bedenken.

Zoals gezegd zijn de recepten allemaal best bijzonder. Balletjes van rundvlees, pepertjes en bruine bonen of van kalfsvlees, zoetzure rode kool en wasabi. Maar ook balletjes van wijting, limoen, kurkuma en gember. En nog veel meer en allemaal om van te watertanden.

Wie eens een echt bijzonder gehaktballetje op tafel wil zetten heeft hier een heel fijn boekje aan. Het is zeker gezien de prijs zijn geld dubbel en dwars waard.