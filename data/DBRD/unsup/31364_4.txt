Verhalenbundel Contact van Jeannette Jansen-Kim

Al sinds jaar en dag volg ik de schrijfsuccessen van mijn schrijfvriendin Jeannette Jansen-Kim. Met haar korte verhalen weet ze mij altijd te verrassen en te ontroeren. Veel van haar korte verhalen verschenen reeds in verhalenbundels, literaire magazines in Nederland en Vlaanderen en in tijdschriften. Ze is zeker geen onbekende in de wereld van de schrijfwedstrijden. Geregeld staat haar naam trots tussen de winnende verhalen. In 2014 won haar verhaal De leerling de 1e prijs in de Margriet Verhalenwedstrijd. Dat is tevens het openingsverhaal van deze mooie en gevarieerde bundel.

Flaptekst.
Contact is een verzameling van 29 korte verhalen, met veelal heftige thema’s, waarin de relatie en interactie tussen mensen centraal staan.
Mensen die op hun eigen manier op zoek zijn naar contact, of het koste wat kost willen vermijden. Sommigen slagen daarin, anderen niet.

Voor de veellezer is het vaak heerlijk om tussen alle pillen door een korte verhalen bundel te lezen. Ook voor de drukke lezer die al begint te zuchten als hij denkt aan zijn ‘nog te lezen boekenstapel’, is een bundel vaak een uitkomst. Even een verhaal voor het slapen gaan of tijdens het wachten bij de sport van de kinderen of de anders zo eindeloze reis met het openbaar vervoer. Heerlijk een boek dat je daadwerkelijk leest en weg kunt leggen zonder de draad te verliezen.

Contact is zeker geen niemendalletje. Vergis je niet. Het zijn verhalen over mensen van vlees en bloed die in situaties terechtkomen die vaak pijnlijk herkenbaar zijn. Soms eindigen ze niet goed en dan blijven ze knagen. Soms gaan ze een absurde kant op maar ook in die verhalen zit vaak een confronterende spiegel. We gaan onszelf vragen stellen: wat doe je met een verliefdheid die ‘niet hoort’ of met een uitgekauwde relatie met de man die eens je droomprins was?

Het is een boek met een lach, een grimlach en een enkele traan. Door haar heldere en prettige vertelstem vlieg je door de verhalen heen. Ze kruipen onder je huid en laten je niet meer los. Haar oog voor het detail van het alledaagse maken de verhalen herkenbaar en daardoor zeer de moeite waard. In sommige verhalen herken je een vriendin en in een enkeling zowaar jezelf.

Mijn lievelingsverhaal is waarschijnlijk Buiten zinnen over een vrouw die naar de nieuwe buren gluurt. Het is niet eens de inhoud maar de sfeer van het moment. Je ziet haar kijken en je voelt haar stemming. Blijkbaar heeft Jansen-Kim iets met verhuizingen want ook Reïncarnatie gaat over nieuwe buren al is dit een heel ander soort verhaal. En dat is wat een bundel vaak zo leuk maakt om te lezen: alle verhalen hebben een eigen sfeer, een eigen kern en onverwachte wendingen.

Contact is een aanrader voor een ieder die van korte verhalen houdt. Het overkoepelende thema is interactie (contact) tussen mensen. Er zijn lieve, absurde, spannende en grappige verhalen bij. Ik heb genoten. 4 welverdiende sterren.