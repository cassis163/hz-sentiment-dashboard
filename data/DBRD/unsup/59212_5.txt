Voor een leesclub lazen we Erebos van Ursula Poznanski. Een boek waar ik tot voor kort nog nooit van had gehoord en waarvan ik ook totaal niet wist wat ik kon verwachten. De omschrijving sprak mij niet direct aan, maar deed de inhoud dat uiteindelijk wel?

Wat gebeurt er als de grens tussen de virtuele en de echte werkelijkheid vervaagt?
Op een Londense school gaat de illegale versie van een nieuwe, verslavende game van hand tot hand. Iedereen wil Erebos spelen - maar wie eraan begint, krijgt maar één kans: zodra je je niet aan de regels houdt of weigert een opdracht uit te voeren, word je eruit geknikkerd en kan je nooit meer inloggen.
Ook Nick weet zijn handen op de game te leggen en komt terecht in de virtuele wereld van Erebos. Al gauw is er hij niet meer uit los te rukken, tot hij de opdracht krijgt iemand te doden. Hij weigert en wordt genadeloos uit het spel gegooid. Als zijn beste vriend vervolgens een ernstig ongeluk krijgt, realiseert Nick zich dat Erebos niet langer alleen een game is - het is angstaanjagende werkelijkheid.
Erebos krijgt je net zo stevig te pakken als de game - je kan je niet meer eruit losrukken.

Verwachtingen
Zoals hierboven al gezegd sprak de omschrijving van dit boek mij niet direct aan. Als het niet voor een leesclub was zou ik dit boek dan ook hebben laten liggen, puur gebaseerd op de omschrijving. Ik vond deze namelijk heel erg lijken op de omschrijving van Een Van Ons Liegt van Karen McManus en ik kwam dus totaal niet door dat boek heen. Ik had dus mijn twijfels over Erebos.

Verhaal
Tijdens het lezen van de eerste paar hoofdstukken was ik nog steeds wat sceptisch. Ik had totaal geen idee waar dit boek heen zou gaan en hoe het zich zou ontwikkelen. Dat is natuurlijk ook logisch, want het waren nog de eerste paar hoofdstukken. Gelukkig kwam alles goed.
Verslavend
Erebos gaat over een zeer verslavende game. Het is Ursula Poznanski zeer goed gelukt om het boek ook zo aan te laten voelen. Ik had tijdens het lezen echt het gevoel me in Erebos te bevinden en deel uit te maken van het spel. Het boek las net zo verslavend als het spel voor de jongeren uit het boek zou worden. Het was dan ook slechts twee dagen nadat ik was gestart met lezen dat ik het boek dichtsloeg. Geslaagd? Ja.

Alle elementen waren aanwezig
Erebos bevat alle elementen van een thriller met een vleugje fantasy. Ten eerste bevind je je in een spel waarin veel verschillende soorten karakters een hoofdrol hebben. Denk hierbij aan zo’n beetje alle karakters die je in een fantasy wereld tegen kunt komen. Daarnaast zitten er heel veel thriller elementen in dit verhaal. deze zie je al vrij vroeg in het verhaal, maar worden pas echt dominant na één bepaalde gebeurtenis uit het spel. Tel daar nog een verslavingsfactor bij op en je hebt een heel leuk boek in je handen. Erebos heeft al mijn verwachtingen ruimschoots overtroffen.

Conclusie
Voor ik begon in Erebos had ik geen enkel idee wat ik kon verwachten. De omschrijving sprak me totaal niet aan en als het niet voor een leesclub was zou ik dit boek dus hebben laten liggen. Echter werden mijn verwachtingen ruimschoots overtroffen. Het boek bevat zowel fantasy als thriller elementen. Het eerste deel van het verhaal focust zich vooral op de fantasy, terwijl het tweede deel werd overheerst door de spanning en thriller elementen. Het boek leest heel fijn, je hebt het idee dat je je in Erebos bevindt. Dit zorgde ervoor dat ik het boek heel snel uitlas. Ik had dus een boek in handen wat ik uiteindelijk heel erg leuk vond, maar wat ik anders nooit zou hebben gelezen.