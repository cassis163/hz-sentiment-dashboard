Mijn eerste indruk toen ik dit boek zag, was dat het een stom boek was (geel en blauw vind ik niet echt goed bij elkaar passen), maar nadat ik zag waar het over ging (en dat het genomineerd was voor een prijs én in de spotlights zou worden gezet in de VS), was mijn interesse gewekt. Ik bedank de mensen van Karakter dat ik een vooruit-exemplaar mocht lezen van Huis van Glas, want serieus, dit boek is echt geweldig.

Het verhaal gaat over Jared Stone, vader van twee dochters, die erachter komt dat hij een tumor heeft in zijn hersenen. Hij besluit zijn leven te verkopen op eBay, en wordt gekocht door een tv-producent die van de rest van zijn leven een realityshow maakt.

Het idee is bizar, maar werkt ontzettend goed uit. Als eerste moet ik het hebben over de vertellers van het verhaal. Uiteraard zijn de Stones de hoofdpersonen, maar als er wordt gekeken naar de andere vertellers... Mijn goden, wat zijn het er veel, maar niet op een manier waardoor je in de war raakt, maar waardoor je het verhaal beter gaat begrijpen. Bizar. Wat nog bijzonderder is (bestaat dat woord wel?), is dat een van die vertellers de tumor zelf is! Ontzettend bizar, maar o zo geniaal.

Het is ook ontzettend fijn dat er een grote diversiteit zit tussen de personages. Zo is er eentje Russisch, een ander een non, en weer een ander miljardair. Ik moet toegeven dat ik nooit heb gedacht dat ik alle 'goede' personages in één boek allemaal even geweldig zou vinden. De enige andere keer dat dat is gebeurd, was bij Stranger Things, maar dat is een tv-serie, dus dat telt niet mee. Oké, en Six of Crows van Leigh Bardugo, maar dat is weer een ander verhaal.

Als tweede moet ik het hebben over het verhaal zelf. Een tumor hebben is natuurlijk heel heftig, vooral als het een familielid is. En om daar een boek over te schrijven... Meestal verwacht je zo'n deprimerend boek en barst je om de pagina uit in tranen, maar bij Huis van Glas was dat niet zo. Len Vlahos weet op zo'n luchtige manier te schrijven, dat het feit dat Jared een tumor heeft niet meer zo eng is als het lijkt, maar nog steeds die heftigheid bevat waardoor je je zorgen maakt om alle personages. 

En Jackie... O, Jackie, zij is mijn favoriet. We zijn bijna leeftijdsgenoten (al ben ik wel bijna twee jaar ouder), dus dat verklaart al een deel van waarom zij mijn favoriet is, maar ook omdat ze slim is en zich niet toe laat geven aan die vreselijke tv-wereld. Bah. Daarom kijk ik ook nooit realityshows (en vond ik The Fame Game van Lauren Conrad een vreselijk boek). Normaalgesproken heb ik een hekel aan hoofdpersonen die rebelleren, maar kom op, het is Jackie! Ethan mag oprotten.

Ik ben totaal overdonderd door Huis van Glas. Vanaf pagina één zat ik al in het verhaal en van het begin tot het einde kon ik het maar niet loslaten. Ontzettend bijzonder. Het staat in ieder geval op mijn verlanglijst als het boek is verschenen in de boekhandel, want ik moet zeker weten een fysiek exemplaar van dit boek in bezit krijgen. Het móét.

Het is dan ook niet zo moeilijk om te raden dat ik dit boek aan iedereen aanraad. Ben je fan van Contemporary-boeken? Lees het. Ben je fan van de boeken van Len Vlahos? Lees het. Ben je op zoek naar een heftig maar een niet al te deprimerend verhaal? Lees. Dit. Boek. Wat krijg je ervoor terug? Geweldigheid. En een nieuw avontuur, in Portland, Oregon, onder andere bij Powell's, City of Books...

(Eerder verschenen op debookgeek.blogspot.nl)