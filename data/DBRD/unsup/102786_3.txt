Het boek gaat over een stel konijnen die op zoek gaan naar een nieuwe plek om te wonen. De plek waar ze nu wonen wordt bedreigd. Onder leiding van Hazel gaan ze op weg. Ze vinden hun weg dwars door het idyllische Zuid-Engelse heuvelland. Maar hun ideale woonplaats vinden ze natuurlijk niet zonder slag of stoot. Ze trotseren rivieren en moeten zien te overleven in de natuur. Ze komen andere konijnen tegen op hun pad, die niet altijd even lief zijn. Uiteindelijk vinden ze hun ideale heuvel. Maar ze missen wel nog iets. Het groepje wat mee op reis is gegaan, bestaat vooral uit mannelijke konijnen. Ze gaan dan ook op zoek naar vrouwelijke konijnen.

De konijnen afzonderlijk beschikken ieder over een eigen persoonlijkheid, die je ook in mensen terug ziet. Het is daardoor wel herkenbaar. Af en toe vergeet je dat je over konijnen leest. Het originele verhaal stamt uit 1972. Het voordeel hiervan is dat het taalgebruik ook niet al te oud is en dus vrij makkelijk te lezen. Zeker als je het boek in het Engels leest is dat een voordeel. Soms moet je wel even schakelen. Er zit bijvoorbeeld ook een meeuw in, die is van Duitse afkomst. Dat duurde even voordat ik dat Duits-Engelse accent door had. Ook de konijnen zelf hebben hun eigen taal, een taal waarvan de uitleg gewoon achterin het boek te vinden is.

Konijnen zijn heel erg leuk om over te lezen, maar ik moet wel eerlijk zeggen dat ik dit boek toch wel aan de langdradige kant vond. Dat heeft niets te maken met de schrijfstijl, want daar is niets op aan te merken. Maar het zijn konijnen en konijnen doen niets anders dan eten, lopen en slapen. En dat is in dit boek niet veel anders. Het duurt daardoor heel lang voordat ze eindelijk op hun eindpunt zijn aanbeland. Spannende stukjes zitten er wel in. Maar dat is minimaal. Tussendoor wordt door de konijnen zelf ook vertelt over hun eigen scheppingsverhaal. Dat vond ik afleiden van het eigenlijke verhaal.

Voor mij was Waterschapsheuvel dus eigenlijk niet zo'n goede match. In het begin ging het wel, maar gaandeweg werd het gewoon teveel van hetzelfde. Maar ik heb hem wel uitgelezen, dus het eerste vinkje op de lijst is gezet.