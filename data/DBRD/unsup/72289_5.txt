‘Dossier Doel’ is een thriller met een uiterst actueel thema. Het boek gaat namelijk over een kerncentralepark in de haven van Antwerpen, langs de linkeroever van de Schelde, nabij het dorpje Doel.

Met ‘Dossier Doel’ begeeft Franken zich op de ‘enge’ grens tussen fictie en realiteit. Franken heeft uitgebreid research gedaan over de huidige stand van zaken m.b.t. kerncentrales én over hetgeen er allemaal zou kunnen gebeuren. Het ging de auteur dan ook niet uitsluitend om een goed boek te schrijven, maar óók om mensen aan het denken zetten; met hun neus op de feiten drukken zo je wilt. Dát doet de auteur overigens zeker en, naar mijn mening, slaagt hij daar vooral in omdat hij gekozen heeft zijn missie te verpakken in een ijzingwekkende conspiracy-thriller.

“Zijn onderzoek leidde hem naar duistere gesprekken met minstens zo duistere figuren. De meesten hadden de Belgische nationaliteit maar eisten absolute anonimiteit, bang als ze waren voor represailles.”

Franken bedient zich van een beeldende, hier en daar haast filmische schrijfstijl. Daarnaast is de spanningsopbouw in ‘Dossier Doel’ van hoog niveau. Binnen dat alles weet de auteur een huiveringwekkende hoeveelheid calamiteiten te verwerken. Calamiteiten die zonder meer rauwe realiteit kunnen worden als ze al niet hebben plaatsgevonden. Naast deze calamiteiten is er sprake van regelrechte sabotage en wordt klokkenluiders zonder pardon het zwijgen opgelegd.

“Laten we dit niet moeilijker maken dan het is. Wat je daar ziet is een installatie van Frans staatsbelang en jullie bevinden je binnen de toegangsgrenzen. Wij zijn gerechtigd om passende maatregelen te nemen om er voor te zorgen dat niemand voor enige dreiging of inmenging kan zorgen.”

Naast al deze gruwelijke werkelijkheid is er in ‘Dossier Doel’ echter ook ruimte voor een, heerlijk beschreven, botsing tussen neutrale en rechtschapen journalistiek en de hedendaagse roddeljournalistiek die uitgaat van het principe ‘what’s in it for me’. Er is in deze bijzondere thriller zélfs ruimte voor een vleugje romantiek.

Wat mij betreft heeft Franken zich met dit onderscheidende boek definitief geschaard tussen de gevestigde Nederlandse auteurs.

Over de auteur
Sonn Franken (1962) komt uit een groot gezin uit Bergen op Zoom. Onder invloed van zijn vader, ontwikkelt Franken een natuurlijke nieuwsgierigheid. Op het Gymnasium komt hij in aanraking met proza en poëzie en zijn liefde voor het geschreven woord is geboren. Franken heeft inmiddels een vijftal boeken op zijn naam staan.

Uitvoering
Uitgever: Boekenindustrie Vof
ISBN 9789492046611
Paperback, 292 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/