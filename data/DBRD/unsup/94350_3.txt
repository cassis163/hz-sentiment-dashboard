‘Storm in een glas wijn’ gaat over een jong echtpaar, Tanja en Ronald, wiens leven na een enorme erfenis drastisch verandert.
Ronald kampt met problemen uit zijn jeugd en gooit het roer helemaal om. Hij stopt met werken en wordt ‘huisman’. Ook nu kan hij echter niet met zichzelf in het reine komen en hij wordt ziek.

Het vergt talloze onderzoeken alvorens er duidelijkheid komt over wat hij mankeert. Komen zijn lichamelijke klachten voort uit zijn psychische problemen zoals de artsen hem willen doen geloven? Ronald kan zich daar niet bij neerleggen.

“Later op de avond wordt Ronald opnieuw niet goed. Hij trekt bleek weg en valt bijna flauw. Tanja schrikt weer terwijl ze dat niet wil. Ze voelt zijn pols en constateert een snelle polsslag. Ze ziet ook het zweet dat hem uitbreekt en zijn onrustige ademhaling.”

Heckman heeft een visuele beperking en heeft daardoor, volgens haar eigen zeggen, wat moeite met de couleur lokale. Ik kan oprecht zeggen dat ik dat niet heb opgemerkt. Het verhaal heeft ook nauwelijks behoefte aan (uitgebreide) omgevingsschetsen aangezien het zich in een bescheiden decor afspeelt en voornamelijk draait om de relatie tussen Ronald en Tanja.

“Eenmaal thuis wil het gesprek niet meer vlotten. Alles wat Tanja aan opbeurende woorden verzint, veegt Ronald resoluut van tafel. Er ontstaat gemopper aan beide kanten. Ronald verwijt Tanja dat ze hem niet serieus neemt en Tanja Ronald dat hij veel te veel met zichzelf bezig is.”

Het is een vlotlezend boek met een fijne verhaallijn. Het thema zal voor velen herkenbaar zijn. Tot het eind toe blijft de lezer geboeid. Zien Tanja en Ronald kans hun huwelijk te redden? De schrijfstijl is warm en beminnelijk. Wel wat eenvoudig, maar dat werkt de laagdrempeligheid ook weer in de hand. De medische verhaallijn is overigens deels autobiografisch. Voor het overige is ‘Storm in een glas wijn’ volledig fictief.

“Tanja huilt nog altijd, nu geruisloos. Ze weet ineens zeker dat haar huwelijk onherstelbaar kapot is. Ze kan niet meer. Ze doet de laatste maanden niets anders dan geven en ze krijgt nog niet een fractie van alles wat ze geeft terug. Ineens beseft ze dat ze een bij voorbaat verloren strijd aan het strijden is en iets in haar zegt dat het eindpunt bereikt is.”

Qua personages schiet Heckman voor het overgrote deel raak. De zich te vaak voor haar man wegcijferende Tanja roept genegenheid op terwijl je haar tevens door elkaar wilt rammelen om te veroorzaken dat ze wat meer voor zichzelf opkomt. De verwende egocentrische Ronald wekt een gevoel van irritatie op die je onder de huid gaat zitten. De conclusie mag, nee moet zijn dat Hackman de personages van de echtelieden goed heeft neergezet. Wat mij wel stoorde is dat ‘oma’ wordt gekarakteriseerd als broze oude dame en dat strookt naar mijn mening niet met het feit dat de auteur vermeld dat zij 65 is.

‘Storm in een glas wijn’ behoeft echter nog wel de nodige redactie en ik adviseer de auteur dat dan ook voor een eventuele tweede druk.

Mijn conclusie is dat ‘Storm in een glas wijn’ een warm en prettig lezend boek is, dat nog wat aandacht verdient.

Over de auteur
Petra Heckman is 51 jaar en geboren op in Den Haag. Momenteel woont zij met haar gezin in Swifterbant met mijn gezin. Ondanks haar visuele beperking heeft zij schrijven altijd leuk gevonden. In 2014 verscheen haar eerste boek ‘Zo dichtbij’.

De uitvoering
Uitgever: Droomvallei
Paperback, 220 pagina’s
ISBN: 9789491886478

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en marketing, tekstschrijver, boekrecensent en boekmarketeer.
http://ht-c-communicatie.nl