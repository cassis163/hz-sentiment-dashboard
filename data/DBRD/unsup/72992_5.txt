Samenvatting van het verhaal
Ruth Williams is auteur en had met haar debuut een instant bestseller te pakken. Ze schrijft wel onder het pseudoniem R.J. Dawson en daar heeft ze haar redenen voor. Nu, drie jaar later, wacht haar uitgever tevergeefs op haar tweede thriller die er maar niet zit aan te komen. Ruth zit met een writersblok maar wil dit niet toegeven tegenover haar uitgever.
Twee jaar geleden heeft Ruth een cottage gekocht in een doodlopende straat. Deze straat telt slechts vier huizen. Dat was wat ze precies wilde, afgesneden zijn van de buitenwereld. Wat haar ook heel erg aansprak, was het privébos aan de achterkant van het huis met in het midden een blokhut waar ze zich kon afzonderen om te schrijven. Hier woont ze nu al anderhalf jaar samen met Matthew Cunnings. Met haar buren heeft ze heel weinig contact en dat bevalt haar prima.
Maar dan gebeuren er plots rare dingen in en rondom haar huis. Dingen die ontbreken of verplaatst zijn. Ruth heeft het gevoel dat ze paranoïde aan het worden is. Ze heeft immers één grote angst, namelijk dat ze dezelfde ziekte als haar moeder zou krijgen en dat is slecht afgelopen. Ze moest maar eens beginnen met het afbouwen van haar slaapmedicatie, deze pillen hebben bijwerkingen zoals vermoeidheid en concentratiestoornissen. Maar beeldt ze zich dat allemaal in of gebeuren er echt vreemde dingen rond haar? En hoe zit het met de buren? Het is een heel rustige buurt waar ze woont, maar misschien is het wel bedrieglijk rustig. Haar moeder zei altijd dat ze moest oppassen voor de buren, die hebben tenslotte ook zo hun geheimen. Wordt ze nu langzaam gek of is alles in scène gezet??

“Liep er iemand op de bovenverdieping? Had ze eindelijk een echte reden om de politie te bellen?”


Conclusie
‘Pas op voor de buren’ is Hildes zesde thriller en het is er weer eentje om duimen en vingers bij af te likken. Ook voor dit boek heeft Hilde geopteerd om een Britse setting te kiezen en meer bepaald in Wales. Deze locatie had de auteur in haar gedachten en het viel me dan ook direct op door de Engelse namen die er worden gebruikt. Vandaar dat ik even bij de auteur had geïnformeerd waar het verhaal zich juist afspeelde want dat wordt niet in het boek vermeld.
Omdat Hilde beroepshalve psychologe is, heeft ze in dit boek weer een psychische aandoening als hoofdthema gebruikt. Deze stoornis is niet alledaags en is op zich heel intrigerend te noemen. Ze verwerkt dit in het verhaal en op die manier krijgen we een totaalbeeld wat zich afspeelde in het verleden van Ruth. Door de cursief weergegeven passages kom je te weten hoe het hoofdpersonage haar jeugd is geweest en hoe ze daar nog steeds mee worstelt. Er zijn dingen die ze geheim houdt voor haar partner en daar heeft ze goede redenen voor. Ook verwerkt ze deze passages nog op een andere manier. Fijn is dat Hilde in gewone mensentaal ons meer over deze ziekte leert en dat maakt het aangenaam om te lezen. Omwille van het spoilergevaar kan ik geen verdere info geven over het verhaal, er gebeuren zoveel dingen en het zou zonde zijn om dit te onthullen! Geniet er zelf van zou ik zeggen.
Hilde schrijft korte en dynamische hoofdstukken zoals we van haar gewend zijn. Het is ook mede door deze korte hoofdstukken dat je wordt meegesleurd in een rollercoaster van gebeurtenissen en emoties en het boek opzij leggen is dus niet van toepassing. Wat Hilde als geen ander kan is de lezer op het verkeerde been zetten.
Je hebt geen idee hoe dit alles gaat eindigen en dat is knap gedaan! Tijdens het lezen had ik dikwijls het gevoel dat ik een boek van Fitzek aan het lezen was, wat op zich al een mooi compliment is voor Hilde. Ook haar onberispelijk taalgebruik en haar vlotte manier van schrijven blijft aangenaam voor de lezer en dan hebben we er ook nog de vele wendingen en cliffhangers bij die het verhaal meer dan waard zijn om te lezen. Kortom, een echte Vandermeeren zoals we die ondertussen wel gewoon zijn!
‘Pas op voor de buren’ is een psychologische thriller van een hoog niveau die je in een ruk uitleest. Zet je schrap voor de nieuwe Hilde Vandermeeren, leesplezier gegarandeerd! 5 sterren