Zal deze tweede thriller van Jeroen Windmeijer de betiteling “de Dan Brown van de lage landen” waar kunnen maken? Dit is de vraag die ik mij direct stel zodra ik het boek ik handen krijg.

Het boek speelt zich af in Leiden, de stad die voornemens is overal ondergrondse containers te plaatsen. Om dit project feestelijk van start te laten gaan, wordt Burgemeester Freylink uitgenodigd om de eerste handeling met een graafmachine uit te voeren. Dit loopt echter niets als gepland, de graafmachine verdwijnt in een diep gat. Er verschijnt een ondergrondse tunnel waarin een onbekende jongeman, besmeurd met bloed, wordt gevonden.

De hoofdpersoon in de verhaal, Peter de Haan is als Archeoloog erg geïnteresseerd in deze ontdekking. Hij besluit met collega’s terug te gaan om de tunnel te onderzoeken. Al snel verdwijnt hoogleraar Arnold van Tiegem en blijkt docente Judith Cherev ontvoerd te zijn. Peter ontvangt hierop diverse raadselachtige boodschappen welke hij dient te ontcijferen in zijn zoektocht naar Judith, een race tegen de klok gaat van start.

Het verhaal is doorspekt met Bijbelse geschiedenis wat soms een beetje de vaart uit de spannende zoektocht van Peter de Haan haalt. Het boek is echter wel leerzaam, mocht je open staan voor wat meer Bijbelse kennis, persoonlijk vond ik het hier en daar een beetje te veel van het goede. Jeroen Windmeijer heeft beeldende manier van schrijven en op sommige punten lijkt het verhaal inderdaad wel enigszins met Dan Brown’s werk overeen te komen. Tijdens het lezen van dit boek had ik daardoor steevast Robert Langdon voor ogen. Echter denk ik niet dat Windmeijer naar aanleiding van dit boek de gehele kerk over zich heen krijgt, daar hij niet - zoals Dan Brown - beschuldigd kan worden van blasfemie.