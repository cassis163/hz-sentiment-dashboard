Nadat Corey het verschrikkelijke nieuws heeft ontvangen dat haar beste vriendin Kyra dood werd teruggevonden onder het ijs, keert ze terug naar haar geboortedorp Lost om afscheid te nemen. De inwoners van dit kleine dorpje in Alaska vormen een hechte gemeenschap in deze kille omgeving. Een gemeenschap waarin Kyra nooit scheen thuis te horen door haar bipolaire stoornis. Ze was anders, viel uit de toon. Maar sinds Corey zeven maanden geleden naar Canada is verhuisd, is er blijkbaar heel wat veranderd. Kyra werd plots aanbeden door haar dorpsgenoten. Ze was een deel van hen en de dorpsbewoners beweren dat dit altijd zo is geweest. Er ontwikkelt zich een eigenaardig, mysterieus sfeertje in Lost, maar Corey is vastberaden om antwoorden te vinden.

De beeldende beschrijvingen van Marieke Nijkamp voeren je mee naar een besneeuwd dorpje in de beboste bergen van Alaska. Niet alleen de omgeving maar ook de gevoelens worden prachtig omschreven, waardoor je meteen middenin het verhaal zit.

Dit verhaal schetst een bijzondere vriendschap tussen de ‘down to earth’ Corey die een passie heeft voor wetenschap en de dromerige Kyra die zich verdiept in verhalen en achter alles een diepere betekenis zoekt. Je ontdekt wat een sterk front ze samen vormden: wij tegen de rest van de wereld. Maar wanneer Corey sinds haar verhuis daadwerkelijk de rest van de wereld leert kennen, merk je dat ze haar vriendschap met Kyra verwaarloost. Brieven blijven onbeantwoord. Spijt komt natuurlijk te laat. Wanneer Corey terugblikt op hun momenten samen, krijg je het zelf ijskoud van het gemis. Het verlies van een dierbare wordt maar zelden zo prachtig en poëtisch omschreven.

De grote verhaallijn wordt verteld vanuit het perspectief van Corey. Hierdoor krijg je geen hoogte van de gedachtegang van anderen, wat het mysterie van de gebeurtenissen en verhalen in het dorp serieus aanwakkert. Je begint te twijfelen aan alles, vindt alles verdacht.

Dit verhaal blijft lang nadat het uit is nazinderen. De hartverwarmende herinneringen in deze ijskoude sfeer zullen je er al snel een zakdoek doen bijnemen. Een echte aanrader voor wie zijn koude winterdagen wil vullen met een mysterieus, vlot verhaal.