Iedereen moet gestraft worden voor zijn of haar daden. En niemand kan die straf ontlopen. Niemand mág hem ontlopen. Tijdens een nachtelijk feestje besluiten zeven jongeren terug te gaan naar de school waar ze jarenlang op hebben gezeten. Het gebouw staat al ruim een jaar leeg. Na een tocht door het vervallen schoolgebouw belanden ze in het pikdonkere theaterzaaltje in de kelder. Wanneer de deur niet meer opengaat, dringt het besef door dat ze opgesloten zitten. Hun mobieltjes hebben geen bereik en ze hebben nauwelijks iets te eten en te drinken. Dan ontdekt een van hen een camera. Langzaam maar zeker ontvouwt zich een afschuwelijke werkelijkheid...
Zeven vrienden, een feest voor hun examen en de drang om daarna nog eenmaal terug te gaan naar het leegstaande schoolgebouw waar ze belangrijke jaren van hun leven hebben doorgebracht. Het begint allemaal goed. Drank, humor en griezelige verhalen. Tot Noah het niet meer aan kan zien. Hij is de mysterieuze jongen van de groep en gaat dan ook niet mee in het feestgedrag van de anderen. Sterker nog, hij komt pas later weer in zicht als de spookverhalen beginnen. Hij weet er pas echt eentje. Ze zitten in het theaterzaaltje van mevrouw van Beek, een lerares drama die vol overtuiging en met veel passie les wist te geven, tot kanker een einde aan haar leven maakte. Noah beschikt echter over andere informatie. Thijs, een andere jongen van de groep, wordt woest als Noah het ware verhaal bekend wil maken, maar toch houdt dat Noah niet tegen om zijn verhaal te vertellen. Mevrouw van Beek is niet gestorven aan de gevolgen van kanker, ze heeft zichzelf opgehangen, in hetzelfde zaaltje als waar de vrienden nu zitten. De vader van Thijs, de natuurkundeleraar van de school, heeft haar gevonden.
Nadat Noah zijn verhaal heeft vertelt breekt de pleuris uit. Thijs rent op hem af en kan niet stoppen met hem slaan en schoppen. De andere vijf vrienden willen wel ingrijpen, maar de helft is te dronken en de andere helft heeft geen idee wat te doen. Tot Julian bij zinnen komt, Thijs een paar flinke trappen in zijn maag geeft en het gevecht abrupt stopt. Voor Thijs een teken om naar huis te gaan. Het was de bedoeling dat het een leuke avond zou worden, maar alle lol is er inmiddels vanaf. Hij sleept zijn vriendin Jasmijn mee, die het toch al eng vond allemaal, en bij de deur van het theaterzaaltje komen  ze erachter dat deze met geen mogelijkheid open te krijgen is.
Niemand heeft bereik op zijn mobiele telefoon. De meeste batterijen zijn zelfs al leeg. De vrienden besluiten toch maar een beetje te gaan slapen, het is inmiddels bij ochtend. Morgen zal de politie hen wel zoeken en hen vinden.
Een nacht later zitten de vrienden echter nog steeds opgesloten. Ze hebben geen eten meer en nog maar een klein beetje drinken. Waar de ene helft lamlendig in de stoelen van de theaterzaal hangt, proberen een aantal anderen een uitweg te zoeken. En wat is er aan de hand met Thijs? Hij slaapt alleen nog maar en als hij niet slaapt, grijpt hij naar zijn maag. Hij heeft zelfs al bloed gespuugd. Gaan ze er ooit nog uitkomen en komt er ooit nog hulp?
Auteur Juultje van den Nieuwenhof is een meester in het omschrijven van de psychologische achtergrond. Ieder hoofdstuk is vanuit één van de zeven vrienden omschreven en hierdoor besef je al snel dat ieder van hen een geheim heeft voor de anderen. Het thema is dan ook: hoe goed ken jij je vrienden echt? Aan de buitenkant is alles geweldig en zijn vrienden zowat familie, maar wat als je weet wat er innerlijk bij iemand speelt? Wat als iemand ermee aan de haal gaat en deze geheimen niet uit kan staan? Want ja, er is iemand die deze vrienden bespiedt via camera’s, maar met welk doel en waarom?
Delete was al een zeer goed debuut van deze auteur, met Disconnect heeft zij zichzelf overtroffen. Het is bijna eng hoezeer zij zich inleeft in haar personages, waardoor ze stuk voor stuk mensen worden, op een geloofwaardige wijze. Disconnect bevat alles wat een jeugdthriller tot de top laat behoren. Spanning, whodunnit, psychologie en wie kan je werkelijk vertrouwen in je leven? Van den Nieuwenhof laat je zinderen, op het puntje van je stoel zitten en schept een realistische nachtmerrie. Het zou zomaar ieder van ons kunnen overkomen...