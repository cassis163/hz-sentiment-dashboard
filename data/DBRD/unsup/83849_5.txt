Het lezen van een preview van het boek De Meisjesmagneet van Jackie van Laren smaakte naar meer. Al in de eerste pagina's wist de auteur de hoofdpersonages zo neer te zetten, dat je wilde weten wat ze in het boek beleven.

Niet zelden sneuvelt een goede plot door een zwakke beschrijving van de karakters of een overdaad aan personages. Zo niet bij Van Laren. Zij weet hoe ze de lezer bij de gebeurtenissen moet betrekken. Haar schrijfstijl is luchtig, prettig en voor je er erg in hebt ben je aan het eind van het boek.
Dat einde is de zwakste schakel in dit op vele fronten sterke verhaal. In de laatste fase van het boek maakt de lezer een sprong in de tijd van ruim drie jaar. Gedurende 25 pagina's worden twee van de personages gevolgd. Na deze episode volgt een epiloog, die het boek op een 'feel good' manier afsluit.
Het intermezzo van 25 pagina's is eerder een hinderlijke onderbreking dan een toevoeging. Het maakt iets duidelijk wat in een paar zinnen had gepast. Het boek is echter overall zo goed geschreven, dat je het Van Laren vergeeft en meer van haar wilt lezen.