Een liefdesrelatie. Door de pers en biografen ontkend, onder de mat geveegd, geduid als vrouwenvriendschap. Door Amy Bloom erkend in een weergaloos mooi geschreven roman.

De basis van dit boek vormde de bewaard gebleven correspondentie tussen Lorena Hickok, een journalist afkomstig uit een armoedig en gewelddadig gezin en Eleanor Roosevelt, afkomstig uit de rijke hogere klasse, de vrouw van een Amerikaanse president, een vrouw met een duidelijk eigen mening en koers, een eigen leven leidend. Het autentieke van beide vrouwen, het staan voor een mening ondanks heersende normen, is de grote bindende factor waarin de relatie opbloeit. Toch mag deze liefde niet openbaar zijn. De president heeft ook relaties naast zijn huwelijkse relatie, dat is meeer bekend en oogluikend meer toegestaan. Voor vrouwen gold en geldt, zoals nog steeds, een andere norm.
Ondanks dat de relatie stopte bleven de vrouwen elkaar schrijven en ontmoeten. De liefde bleef.

Het verhaal wordt verteld vanuit het perspectief van Lorena. Ze kijkt terug op haar relatie, de ontmoetingen, haar keuzes, haar verlangen naar en gevoelens voor Eleanor. Haar weigering om zich een levenlang te schikken in een ondergeschoven rol en positie.

Bloom zet het verhaal in prachtige zinnen neer.