Geschreven door Annemarie Terhell 

De Sinclairs hebben alles in huis om te schitteren in een soapserie: ze zijn lang, atletisch, knap, stinkend rijk en hebben hun eigen privé-eiland waarop grootvader voor al zijn kinderen een huis heeft laten bouwen. Dat is maar de halve waarheid. De titel verraadt het al: in Wij leugenaars van E. Lockhart is er meer aan de hand.Cadence is bijna achttien, heeft een ongeluk gehad waardoor ze aan heftige migraineaanvallen lijdt en houdt van dubbele betekenissen, schrijft ze aan het begin van dit boek. Haar verhaal begint ver daarvoor, aan het begin van ‘zomer 15’, wanneer haar vader er vandoor gaat met een andere vrouw. Het voelde alsof hij een pistool trok, schrijft Cadence. ‘Het bloed gutste ritmisch uit mijn open wond, toen uit mijn ogen, mijn oren, mijn mond. Het smaakte naar zout en falen. (…) Mijn hart lag spartelend als een forel tussen de pioenrozen.’

Zomer 15
Cadence is een kwetsbare puber die houdt van dramatische vergelijkingen. Wat ze meemaakt is ook niet mis: haar oma overlijdt, haar vader verdwijnt en haar hart wordt gebroken. En dan is er nog dat geheimzinnige ongeluk. Al haar zomers, behalve een, hebben zich afgespeeld op het kleine familie-eiland waar ze na twee jaar eindelijk naartoe terugkeert. Maar wat er is gebeurd tijdens zomer 15, kan ze zich niet meer herinneren. In flashbacks krijg je stukjes van een ingewikkelde puzzel.

Verliefd
Wij leugenaars draait om een hechte vriendengroep. Met haar nicht Mirren, neef Johnny en Gat, op wie ze al jaren verliefd is, heeft Cadence ’s zomers een intense band. De verhoudingen beginnen te schuiven als Cadence en Gat aan het zoenen slaan en de tantes elkaar in de haren vliegen om de erfenis. Terwijl Cadence laveert tussen haar vrienden en zich afzet tegen de oudere generatie, voltrekt zich een ramp die haar voorgoed zal veranderen. E. Lockhart bouwt haar verhaal mooi op, zet je behendig op het verkeerde been en overrompelt je met een shockerend slot. Niet vooruit bladeren, dus. Dan ontneem je jezelf een onvergetelijk verhaal.