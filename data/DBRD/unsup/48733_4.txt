Ze is met Neem een geit echt niet aan haar proefstuk toe, eerder schreef ze het succesvolle boek Krijg nou tieten!. Naast auteur is ze ook columniste van de VARAgids en befaamd als cabaretière. De kaap van de veertig heeft ze probleemloos overschreden. Claudia de Breij (1975) oogt bijzonder fris en vooral levenslustig. Met dergelijke introductie beland je wel automatisch bij het onderwerp van de dag. Hoe doe je dat: leven? De auteur geeft hierop een heel eenvoudig antwoord: Neem een geit in huis en doe die dan snel weer weg.

'Ga vooral te rade bij anderen', zo luidde de goede raad van wijlen René Gude, de grote en bewogen filosoof. Met dit gegeven, opgeslagen op hun harde schijf, gingen Claudia en haar levenspartner Jessica van Geel op pad en startten hun zoektocht naar tips voor een beter leven. Hun drang naar levenswijsheid en advies mondt uit in een bewaarboekje waarin je een honderdtal nuttige tips kunt vinden. Zelfs enkele levenservaringen komen van de auteur zelf, en van haar… pedicure, zeker weten!

“Eigenlijk wist je het al, maar wat heb je daaraan, achteraf? Misschien dit: nu ik al mijn eigenlijks achteraf herken, durf ik iets meer te vertrouwen op ‘eigenlijk’ vooraf. Als dat zo doorgaat hoef je uiteindelijk helemaal niks meer te doen wat je eigenlijk niet wilt – zo rond je honderdtwintigste waarschijnlijk.” Een mooi en typisch staaltje van Claudia’s taalgebruik en schrijfstijl.

Claudia en Jessica spraken met een tiental bekende grijze eminenties, waaronder Hanneke Groenteman, Geert Mak, Herman van Veen, Paul van Vliet en Hans Wiegel. Gewild of eerder onbewust, elk van deze ‘wijzen’ gaf zijn of haar persoonlijke levenslessen en –ervaringen vrij. Vol hartstocht heeft De Breij zich op deze bijzonder grijze materie gestort en schreef op een geestige wijze haar boek. Jong of oud, iedereen zal na het lezen van Neem een geit kunnen beamen dat hier bijzonder leerzame tips worden weergegeven. Het spreekt vanzelf dat je uit dit vat vol wijsheden je eigen tips moet distilleren en vooral: leef je eigen leven, durf te leven...met vallen en opstaan. Dit doen we toch allemaal, niet?

Dit boek is een ‘copy-paste’ vanuit het echte leven, dat van jou en van ontelbare andere volwassenen. Met een verfijnd gevoel voor humor geeft Claudia de Breij de belangrijkste elementen en fragmenten uit haar interviews weer, echter zonder op enig moment te willen beleren. Het is een waarheid als een koe: leven is een werkwoord, hier en nu, dus leef en geniet van elk mooi moment. Mensen zouden wat vaker moeten luisteren naar de ouderen in onze maatschappij. Niet omdat ze de enige en echte waarheid voor ons achter de hand hebben, wel omdat ze beschikken over een koffer vol maturiteit.

En vergeet vooral dit niet: neem vlug een geit in huis en gooi die dan (voorzichtig!) er snel weer uit!