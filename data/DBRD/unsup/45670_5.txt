Het boek “Schaduwen” gaat over Ellen Groenenboom, die toen zij veertien jaar oud was door een onbekende man werd verkracht. Deze gebeurtenis zal van grote invloed zijn op de rest van haar leven. 22 jaar later woont Ellen met haar drie honden in een afgelegen, oude boerderij. Officieel is zij nog getrouwd met Rogier, maar ze wonen al een tijd niet meer samen.
Ellen en haar tweelingzus Eveline zijn de erfgenamen van Groenenboom Hotels, een wereldwijd concern van luxehotels. Hun ouders zijn tien jaar eerder bij een auto-ongeluk om het leven gekomen.
Op een bepaald moment krijgt Ellen een dreigmailtje van een anonieme afzender. Vreemd, maar niet verontrustend. Tot zij meer van dit soort mailtjes krijgt. Waarom krijgt ze die en vooral wie is de afzender?
Als zij terugkomt van een wandeling met haar honden schiet een onbekende, jonge man een van haar honden dood. Een paar dagen later hoort Ellen dat deze man vermist wordt. Wie was die man en wat had hij met Ellen te maken?
Ellen heeft de verkrachting en de tijd daarna verdrongen, maar weet dat ze nu moet gaan uitzoeken wat er in het verleden gebeurd is.
Eveline is journaliste en gelooft niet dat de dood van hun ouders een ongeluk was. Voor haar werk doet zij onderzoek naar tienermoeders. Op een dag staat Eveline heel enthousiast en blij bij Ellen voor de deur en heeft het over een zwangerschap. Ellen begrijpt hieruit dat Eveline zwanger is, maar van wie? Omdat zij zegt het met Rogier besproken te hebben, veronderstelt Ellen dat Eveline zwanger is van Rogier en wordt heel boos op haar.
Een paar dagen later wordt Eveline gewurgd gevonden in haar tuin. Als Ellen Evelines laptop vindt, stuit zij op documenten die haar leven op zijn kop zetten. Langzaam maar zeker ontdekt zij wat er 22 jaar eerder gebeurd is en leert ze de ware aard van de mensen om haar heen kennen.

Het boek begint met een proloog in 1994, waarin Norbert verteld over een leuk meisje dat hij ziet en wat hij doet en niet tegen kan houden.
Daarna gaat het verhaal verder in 2016. Een voor een komen de hoofdrolspelers uit “Schaduwen” aan het woord. Naast Ellen en Norbert zijn dat Liesbeth, de beste vriendin van Ellen die een stuk ouder is dan zij, en David, een vriend die in de loop van het verhaal zijn levensgeschiedenis, die raakpunten heeft met het leven van Ellen, vertelt. Zo bouwt het verhaal zich op, afwisselend gezien vanuit het perspectief van deze hoofdpersonen. Ondanks dat Rogier een grote rol speelt in het verhaal, heeft hij geen eigen hoofdstukjes. Hem leren we kennen door de ogen van de anderen. Hetzelfde geldt voor Eveline.
De gebeurtenissen in de opvolgende dagen worden beschreven in de korte hoofdstukken. Telkens krijg je als lezer een beetje meer informatie over heden en verleden. Regelmatig eindigen de stukjes met een cliffhanger, al zou ik het ook suggesties kunnen noemen. Een opmerking die je als lezer aanzet om na te denken wat er bedoeld wordt. Om er dan later achter te komen dat er ook iets heel anders bedoeld kan worden. Deze manier van schrijven zorgt ervoor dat het haast onmogelijk is het boek weg te leggen. “Schaduwen” houd je in zijn greep en geeft stukje bij beetje de geheimen prijs om uit te monden in een daverend einde, waarin alle puzzelstukjes op hun plaats vallen.

Yvonne Franssen, 26 januari 1969, droomde er als meisje al van boeken te schrijven. Zij las veel en schreef daarnaast sinds die tijd haar eigen avonturenverhaaltjes en versjes. De eerste thriller van Yvonne, Talio, verscheen in 2011. In 2012 volgde De genius. In 2013 schreef zij ter gelegenheid van de Limburgse Avond van het Spannende Boek de minithriller 'Mysterie aan de Maas'.
In 2017 maakte Yvonne een uitstapje buiten het thrillergenre met de versjesbundel #omazegt, om in 2018 terug te keren bij de thrillers met Schaduwen.