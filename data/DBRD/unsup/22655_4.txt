Machtsstrijd is het thrillerdebuut van Wouter Helders. In het boek staat Chris Hurkman centraal. Hij werkt voor het bedrijf DHG, waar zijn vader medeoprichter van was. Na zijn mysterieuze dood lang geleden is het bedrijf in handen van Antonie de Graaf. Door ziekte pleegt deze topman van het bedrijf plotseling zelfmoord, waarna de aandelen van het bedrijf verdeeld worden onder de kinderen van Antonie (Cecil en Victoria) en Chris Hurkman.

Direct vanaf dit moment begint Cecil; de zuipende, snuivende, feestende playboy met het maken van plannen om de andere 2 buiten spel te zetten. Vooral Chris is het mikpunt van Cecils jacht naar de nalatenschap en het fortuin van zijn vader. Een machtsspel vol intriges, leugens, bedrog, geweld en complotten door Afrika en Europa is hierbij het gevolg.

Vanaf het begin lijkt Cecil telkens een slag voor te liggen en aan de winnende hand te zijn, totdat Chris hulp krijgt van Sofie, een Vlaamse, zelfstandige onderzoeksjournaliste die de merkwaardige dood van haar ouders onderzoekt en hierin een band blijkt te hebben met Chris. Samen gaan ze op jacht naar de waarheid en proberen ze Chris van zijn ondergang te redden. Maar zullen ze hierin slagen?

Wouter Helders heeft een erg makkelijke, vlotte manier van schrijven en door de korte hoofdstukken en wisselingen van gebeurtenissen vlieg je als het ware door het boek heen. Ondanks dat voor mij de echte spanning van een thriller mist, maakt de continue machtsstrijd tussen Cecil en Chris en de daarbij behorende gebeurtennissen alles goed. Het boek mondt uit tot de grote ontknoping waarbij het onverwachte plot van grote klasse is!