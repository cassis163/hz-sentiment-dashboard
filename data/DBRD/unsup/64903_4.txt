Het boek, De leesclub voor het einde van het leven, is een soort ode. Een ode aan de moeder van de auteur en een ode aan het lezen van boeken. Schwalbes moeder lijdt aan kanker en moet veelvuldig naar het ziekenhuis voor chemotherapie. Schwalbe begeleidt zijn moeder naar het ziekenhuis en in de wachtkamer. Daar vormen ze een soort intiem leesclubje. Tijdens het wachten praten ze over de boeken die ze gelezen hebben. Met het bespreken van de boeken komen levensthema’s aan de orde die ze anders niet zo gauw met elkaar zouden bespreken.

Leeslijst

In het boek staan de verschillende boeken die Schwalbe en zijn moeder lezen en met elkaar bespreken centraal. Achterin het boek staat een leeslijst van alle boeken die in De leesclub aan de orde komen. Het heeft mij dermate nieuwsgierig gemaakt naar de boeken dat ik de leeslijst in mijn telefoon opgeslagen heb. Elke keer als ik naar de bibliotheek ga probeer ik een paar van de boeken die erop staan te lenen.

Lezen doet leven

Grappig is dat dit boek mijn eigen motto onderstreept: “lezen doet leven’. Met boeken lezen doe je levenservaring op. Je verplaatst je in andere personen, situaties, werelden, emoties etc. Vaak zijn het ervaringen die je in je dagelijkse leven bewust of onbewust kunt toepassen. In het verhaal wordt ook duidelijk dat de doodzieke moeder in deze laatste periode van haar leven veelvuldig gebruik maakt van boeken als vorm van ondersteuning.

Moeder-zoonrelatie

Naast de grote nadruk op boeken staat de relatie tussen moeder en zoon centraal. Schwalbe lijkt idolaat van zijn moeder. Hij zet haar neer als een zeer krachtige en geëngageerde vrouw die niets dan respect afdwingt van haar omgeving en de lezer. Sommige lezers ergerden zich aan de manier waarop de auteur zijn moeder idealiseert. Ik vond dit juist heel goed de kern van hun relatie weergeven. Gezien het autobiografische karakter van het boek mag de auteur zich deze ‘vrijheden’ wat mij betreft ook veroorloven. Het boek heeft me dan ook zeer ontroerd.

Meer horen van de schrijver zelf? Kijk dan onderstaand filmpje: https://www.youtube.com/watch?v=4VJARU4rvVw