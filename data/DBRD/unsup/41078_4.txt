In het boek de ochtendkoorts, geschreven door Péter Gárdos, worden de lotgevallen beschreven van een aantal bevrijde Joodse concentratiekampbewoners. Ze zijn ziek en verzwakt en zijn om een medische behandeling te krijgen en om aan te sterken door Zweden opgenomen. Mannen en vrouwen zijn gescheiden en zitten in aparte ziekenhuizen en hersteloorden. De vader van de schrijver, Miklos, probeert in contact te komen met vrouwen door het schrijven van brieven naar alle vrouwelijke Hongaren die net als hij in Zweden zijn en die afkomstig zijn uit zijn geboortedorp. Een paar van de vrouwen antwoorden op zijn contactpoging, met Lili ontstaat een uitvoerige correspondentie , waaruit langzamerhand een ware liefde ontstaat. In het boek worden de omstandigheden in Zweden, de medische behandelingen, de vriendschappen die worden gesloten geplaatst in het licht van de duistere periode vooraf. De zich ontwikkelende relatie tussen Miklos en Lili en de problemen die deze relatie oproepen vormen de rode draad van het verhaal. Péter Gárdos beschrijft het allemaal met veel gevoel, een vleug humor en in een fijn leesbare stijl.
Ik vond het een prettig boek om te lezen. Het is een verhaal met een bijzondere achtergrond, de zich afwisselende perspectieven van de vrouwen en de mannen houden de vaart erin. Concluderend vind ik dan ook een waardering van 4 sterren volledig op zijn plaats.