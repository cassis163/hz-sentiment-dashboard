Een rijk in verval heeft een aangename schrijfstijl en leest lekker weg. Het duidelijke lettertype vond ik ook zeer prettig tijdens het lezen. De schrijver trekt je vanaf het begin direct in het verhaal. De overval door de afschuwelijke Borreks is zeer spannend beschreven. Tijdens deze angstaanjagende overval krijg je al wat achtergrondinformatie over Dorvin en Edilion en hun familie. De manier waarop het is beschreven verhoogt de spanning en belooft veel voor de rest van het verhaal. Zo was ik erg benieuwd of Edilion daadwerkelijk magie zou kunnen beoefenen zoals zijn moeder en was ik benieuwd welke rol het zwaard zou gaan spelen.

Wat een enorme spanning zit er in het verhaal! Vooral tijdens het Spel der Vrijheid leefde ik intens mee met de twee broers en ik hield mijn hart vast op sommige momenten. Ik kon gewoonweg niet stoppen met lezen. De spanning van de gewelddadige strijd van de broers om te overleven spat van de pagina's af. En dit is nog maar het begin. Als de gebroeders Staalhart eenmaal besluiten om achter de Onsterfelijke Felkon aan te gaan, was stoppen met lezen zo goed als onmogelijk. Wat een geweldig en soms hard avontuur was het. Wat ik erg prettig vond, is dat het geen voorspelbaar verhaal is. Elke keer was ik weer verrast door de nieuwe uitdagingen die de personages moesten ondergaan.

Buiten de gebroeders Staalhart beleef je het verhaal ook vanuit de perspectieven van andere personages, zoals bijvoorbeeld Elisia en Skjald. Zij zijn bewoners van de Donkerrode stad en zijn de wachters van deze stad. Met andere wachters verkennen zij het gebied rondom te stad om dreigingen op tijd te zien aankomen. Ze willen een nieuwe aanval van de Borreks, zoals vier jaar eerder, voorkomen. Zij ontmoeten de gebroeders Staalhart en enkele bondgenoten na het Spel der Vrijheid en zij besluiten om gezamenlijk de strijd aan te gaan tegen de Onsterfelijke Felkon.

De karakters zijn stuk voor stuk goed uitgewerkt en je leeft met hen mee. Vooral de gebroeders Staalhart zijn goed neergezet. Ze hebben een bijzondere band en beide personages groeien naarmate het verhaal vordert. Ze beginnen te beseffen wat hun krachten zijn en hoe zij deze ten goede kunnen gebruiken.

Wat ik zelf prettig vond aan dit boek is de landkaart in het begin en een uitleg van het maandenstelsel. Het maandenstel van Auruco verschilt met die van onze wereld en je krijgt een duidelijke en overzichtelijke uitleg hiervan voordat het verhaal begint.

Wat ik ook een groot pluspunt vind, is dat er achterin het boek een pagina is die je kunt uitvouwen. Het is een overzicht met woorden uit de Oude Taal die in dit boek gebruikt worden. Doordat je de pagina kunt uitklappen, kun je deze gedurende het lezen er gemakkelijk bij houden in plaats van elke keer terug te bladeren. Bij het eerste hoofdstuk wordt ook door middel van een voetnoot uitgelegd, dat de vertaling van de Oude Taal achterin staat. De woorden in deze taal staan in het verhaal zelf schuingedrukt.

Sebastiaan Koen heeft een fantastisch debuut neergezet met Een rijk in verval. Het is een absolute aanrader voor elke liefhebber van dit genre. Ik heb erg genoten van het boek en kijk er nu al naar uit om het tweede deel te lezen: Een koninklijk verraad. Ik geef Een rijk in verval graag 4 sterren.