Net nadat ik de Eerste Wet van de Magie (het zwaard van de waarheid) had gelezen, kwam ik dit boek tegen in de boekhandel en omdat het een proloog is van de serie leek het mij goed dit boek te lezen om meer inzicht te krijgen in de karakters en het verhaal. Bovendien was dit boek aantrekkelijk dun (de Eerste Wet was zo’n 780 bladzijden dik !) dus ik had alle reden, voorzover ik een reden nodig had ;), om dit boek te lezen. Dit boek beschrijft de strijd tussen Panis Rahl en Zedd en de voorgeschiedenis en het ontstaan van de grenzen tussen de 3 werelden. Er komen nog andere personages voor in dit boek maar die personages komen niet meer voor in de Eerste Wet en ik neem aan ook niet in de volgende Wetten van de Magie (die boeken heb ik nog niet gelezen). Het was leuk om De Aflossing gelezen te hebben, het leest vlot weg, maar er werd niets echt nieuws verteld. In het Zwaard van de Waarheid werd al aangestipt dat Zedd een gezin had die omgekomen is in de strijd en dat hij de grenzen tussen de werelden had gecreëerd. In dit boek werd dit wat uitgebreider beschreven. Het levert geen cruciale informatie op over karakters en verhaal maar het is wel leuk om te lezen.