Sinds 1987 werkt Peter Robinson aan een reeks met inspecteur Alan Banks. Intussen verscheen de zestiende titel in Engeland, en begon uitgeverij Bruna een inhaalslag: de laatste titels zijn vertaald, maar ook de eerste titels komen in snel tempo op de Nederlandstalige markt. Zondeval is het vierde boek in de reeks en verscheen oorspronkelijk in 1989. Waar in latere titels het privéleven van Banks erg belangrijk is, speelt dat in dit boek een ondergeschikte rol. Banks is (nog even) gelukkig getrouwd, heeft twee kinderen, ruilde Londen voor het rustigere platteland en houdt van muziek.
In Zondeval stuit een wandelaar op een erg verborgen plek op een lijk. Banks en zijn collegas worden erbij geroepen en vinden een stekje in het naburige Swainshead. Swainshead lijkt een rustig dorpje, met een bescheiden hotelletje dat vooral wandelaars herbergt, een pub, een paar machthebbers, de plaatselijke schone en oude mannetjes die vanaf een bank aan de rand van de weg het leven becommentariëren. Tijdens het onderzoek blijkt dat er meer broeit en borrelt in Swainshead dan je op het eerste, lieflijke gezicht zou zeggen. Op een systematische, rustige manier leggen Banks en zijn collegas alle motieven bloot en Zondeval is dan ook een heerlijk ontspannend, prachtig geschreven boek dat smaakt naar meer van Robinson.