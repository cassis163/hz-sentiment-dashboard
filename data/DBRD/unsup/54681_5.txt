Fenyx
De Segrijn & Sotalia boeken 3

In dit derde deel gaan we opnieuw een geheel nieuwe en hyper magische wereld binnen. Zoals de titel doet vermoeden spelen dood en wederopstanding een belangrijke rol in dit verhaal vol intrigerende wezens, waarin de vogelmensen een speciale plaats hebben. De auteur neemt ons mee naar een weids universum met vernuftige planeten, we reizen door tijd en ruimte, leven mee met geteisterde vluchtelingen en heerszuchtige maniakken in een rijk geschetst avontuur met vele plotwendingen. Er komen nogal wat prachtige en duistere wezens voorbij die lang niet altijd hun ware gezicht laten zien. Het is dan ook opletten geblazen. Het valt op dat de reeks steeds fysieker en zintuiglijker wordt, ook ontluikende seksualiteit en lichamelijke transformaties van de personages komen uitgebreid aan bod. Proef alle lagen van deze taart die met zijn thrillerachtige spanning moeilijk weg te leggen is!