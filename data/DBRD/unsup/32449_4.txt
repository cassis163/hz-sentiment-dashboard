Goedzo en de Zoeker begint en eindigt met Goedzo, die de opdracht van zijn meester Diederick tot een goed eind probeert te brengen.

Zelf gaat Diederick een belangrijke reis maken; zijn laatste reis. Op deze reis komt hij een jongetje tegen, dat hij niet kent. Het jongetje kent hem wel. Waarvan?

Het verhaal gaat over het gevecht tegen een mysterieuze kracht, die alleen overwonnen kan worden, als Goedzo en zijn vrienden hun krachten en talenten bundelen. Natuurlijk is het belangrijk dat hun vriendschap standhoudt en ze op elkaar kunnen bouwen en vertrouwen.

Op een dag krijgt Goedzo, die ook dienjongen wordt genoemd, van zijn meester Diederick een opdracht. Hij moet naar de koning gaan die in Zonnaven woont en hem een belangrijke boodschap brengen.

Onderweg naar de koning komt Goedzo in gevaarlijke situaties terecht; een bende criminelen zit achter hem aan. Hulp komt uit onverwachte hoek.

Goedzo ontdekt dat er een afschuwelijk plan is om het hele koninkrijk te vernietigen.

Horden van de leugen en zijn aanhangers zijn gevaarlijk. Beerd wil de macht; hij deinst nergens voor terug.

Het was een razende Dryfus, met een groot en scherp mes in de hand, een groepje ruwe mannen achter hem.

Tijdens zijn verblijf bij de koning krijgt Goedzo een brief met een nieuwe opdracht. Ook deze is niet zonder gevaar. Hij krijgt hulp van Joris de vechtjas en Kantatis de dronkaard, die met zijn risicovolle gewiekstheid en inzet een goede hulp blijkt te zijn

Goedzo, de koning, zijn magische dochter Mira, Joris en Kantatis moeten vluchten voor het gif van de leugen dat zich inmiddels heeft verspreid over een groot gedeelte van de bevolking.

Het lijkt erop dat alleen de koppige waterdraak ze kan helpen. Maar gaat die dat ook doen?

Lukt het Goedzo en zijn vrienden om te winnen van de vijand en het koninkrijk te redden?

Dit spannend Vlaams verhaal kenmerkt zich door verzonnen wezens, een niet bestaande wereld en bovennatuurlijke krachten. Daarnaast doet het denken aan een sprookje met boze wolven en draken. De beeldende schrijfwijze laat alles tot leven komen.

De rode draad in het verhaal is: goed en slecht; liegen en bedriegen, verraad, eerlijkheid, beloftes nakomen, elkaar helpen, maar ook pesten.

De vele en uitgebreid beschreven gebeurtenissen maken dat het verhaal blijft boeien tot het eind. Goedzo leer je als lezer vrij goed kennen en inleven-en meevoelen gaan vanzelf. Jammer genoeg is er geen echte feeling met de andere personages, die soms aparte namen hebben passend bij het verhaal, zoals bijvoorbeeld Vindangio, Tichis, Filrowen, Dryfus en Aëtolguc. Karakters worden niet uitgediept; wel is duidelijk wie de ‘goede’ en wie de ‘slechte’ zijn en wat hun rol is.

Door het groot aantal gebeurtenissen, waardoor personages amper een plekje krijgen, met uitzondering van Goedzo, leest het verhaal niet echt fijn.

Als lezer heb je het gevoel, dat er teveel aandacht is besteed aan het willen vertellen en laten gebeuren, zonder dat je je echt kunt inleven in wat er gebeurt. Het blijft aan de oppervlakte. Schrijfstijl en verhaal zijn nu niet in balans. Dit zou kunnen opgelost worden door minder te vertellen en meer durven overlaten aan de verbeelding van de lezer.

De cover geeft goed weer waar het verhaal overgaat; de koppige waterdraak, die een belangrijke rol heeft, is mooi afgebeeld.

Het is een verhaal met veel avontuur, gevechten en leermomenten, dat de lezer vanaf 12 jaar zeker zou kunnen aanspreken.

Knap debuut

Schrijfstijl: 4****

Taalkundig: 4****

Verhaal: 3 ***