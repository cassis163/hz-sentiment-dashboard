Bij het aankondigen van het boek wordt de link gelegd met de schrijfstijl van Dan Brown. Dat schept flinke verwachtingen, maar worden deze waar gemaakt?

Emily Porter wordt wakker op een klein eilandje in de staat Maine, en heeft geen idee wie ze is en wat ze daar doet. Ze vindt enkel een boodschap van zichzelf, ze moet het verleden laten rusten en verliefd worden.
Ze heeft haar geheugen laten wissen en wil er nu toch koste wat kost achter komen wat er zo verschrikkelijk belangrijk was dat ze haar geheugen kwijt moest.
In het bijgelegen dorpje leert ze Luka kennen. Maar is hij te vertrouwen, of doet ze er beter aan om te vertrouwen op Rolan? Hoe dan ook, haar leven hangt af van de beslissingen die ze neemt.

Emily blijkt af te stammen van Elisabeth Báthory, een beruchte seriemoordenares. Wat is er aan de hand met die bloedlijn?
In het boek worden we mee gezogen op een reis door verschillende landen, zelfs verschillende continenten. We worden mee genomen op ontdekkingstocht aan ‘het hof’ en leren zodoende steeds meer kennen van Emily en haar geschiedenis.

Het boek eindigt wat onbevredigend, maar al snel is duidelijk dat dit deel één is van een tweeluik.

Voor een vergelijking met Dan Brown is dit boek te vluchtig en jeugdig, maar het smaakt zeker naar een vervolg. Er zit genoeg spanning in om boeiend te blijven.