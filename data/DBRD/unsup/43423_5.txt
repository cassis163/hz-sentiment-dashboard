Werkelijk een heel prettig boek. Misschien is het dat ik zo mee kan in het idee om vanuit een of andere vage ideologie een voettocht te gaan maken dat maakt dat ik zo gecharmeerd ben van het boek. Nee, het is niet strak uitgewerkt, in aannemelijkheid vallen links en rechts gaten, maar is dat wel van belang als we meegaan in de grotere droom? Idealisme op een oudere leeftijd en het voldongen feit dat wanneer geconfronteerd met alleen onszelf gebeurtenissen en emoties uit heden en verleden ten volle met ons meereizen. Wie ben je en waardoor zo geworden? De dingen waarmee we in het heden leven zijn die zo of worden die door ons in stand gehouden? Of je nu wel of niet een voetreis maakt zijn het onderwerpen die bij ons allen spelen. Het boek leest zeer makkelijk weg, is in geen geval door opmerkelijk taalgebruik, sfeeromschrijvingen of metaforen opvallend maar heeft een goede opbouw met een toch onverwacht plot. Ik ben met genoegen mee gedwaald op dit losse idee van een doodgewone man die iets ongewoons doet op een doodgewone manier teneinde iets onwaarschijnlijks te realiseren en heb geroerd het boek gesloten.

Longlist Man Brooker Prize 2012