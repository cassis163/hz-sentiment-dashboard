Mijn dank aan vrouwenthrillers van wie ik dit boek mocht lezen.

In verknipte tegenstander maken we kennis met Tys. Vanaf zijn elfde jaar wordt hij hardvochtig en stelselmatig mishandeld door zijn vader. Tys begrijpt er niets van. De band die zij hadden voor zijn elfde jaar was prima, maar nu kan hij niets meer goed doen in de ogen van zijn vader. Zijn moeder laat het toe en doet niets om haar zoon te beschermen. Sterker nog, ze legt de verantwoordelijkheid uiteindelijk bij Tys neer. Ze vraagt van hem het ultieme offer.
Tys kan en wil hier niet aan voldoen. Hij besluit om het ouderlijk huis te verlaten in de hoop dat de rust daar terugkeert en dat hij daardoor zijn broertje en zusje kan beschermen voor eenzelfde lot.
Tys bouwt zijn leven op en alles lijkt eindelijk goed te gaan, maar dan haalt het verleden hem in.

Na een ellendige en zware periode pakt Sanne haar leven weer op. Ze is dolgelukkig dat zij en haar moeder Emma zijn herenigd. Emma werkt hard aan haar mentale herstel na haar lange periode van gevangenschap.
Als Sanne brieven ontvangt van een gevangene, wil zij in eerste instantie hier niets mee te maken hebben. Dan worden er lichaamsdelen in een bos in Friesland gevonden en heeft zij uiteindelijk geen keuze meer. Sanne moet de confrontatie met vreselijke man aangaan.
Ondertussen wordt haar collega, Luca, ingeschakeld door zijn broer om de mysterieuze verdwijning van de echtgenote en de dochter van een vriend te onderzoeken.

In Verknipte tegenstander wisselen de verhaallijnen van Tys en Sanne zich af. De hoofdstukken zijn niet te lang en dat geeft het verhaal een bepaalde dynamiek.
De schrijfstijl leest super makkelijk. Niet te korte of te lange zinnen, niet te moeilijk of te makkelijk taalgebruik.
De karakters zijn voldoende uitgediept en doordat de meesten niet persé zwart/ wit zijn en hun sterke en minder sterke kanten worden belicht. Hierdoor komen zij menselijk en realistisch over. In het verhaal maken de meeste personages een mooie ontwikkeling door en ziet de lezer ze groeien.

Skaye weet heel goed hedendaagse thema’s te verweven in een spannend en goed opbouwend verhaal. Kindermishandeling, normen en waarden en eigen verantwoordelijkheid zijn zaken die goed worden uitgewerkt.
Het verhaal wordt langzaam opgebouwd en werkt zich naar een climax toe. de spanning is voelbaar. Het is een puzzel waarbij de stukjes langzaam aan op hun plaats komen te liggen.

Verknipte tegenstander is een waardig opvolger van Verminkte toekomst.