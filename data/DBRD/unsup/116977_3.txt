“In de kamer staat de kist en in de kist ligt Emma. Haar ogen willen niet meer open en haar mondje zegt niets meer. Ook niet als ze zachte klopjes op de kist geeft. Wat gek, anders slaapt Emma nooit zo lang.”

Magda is nog een klein meisje als haar zusje Emma verdrinkt. Magda’s vader wordt daarvan als schuldige aangewezen. In het huis mag niet meer gelachen of feestgevierd worden. Er heerst altijd een bedrukte sfeer en vader wordt haast niet aangekeken. Er is geen goede relatie meer tussen Magda en haar ouders. Haar moeder kan geen liefde meer geven.

Jaren later gaan Magda’s ouders verhuizen. Magda is dan al getrouwd met een boer en heeft drie kinderen. Ze moet meehelpen om alles in te pakken. Ze vindt allerlei dingen die herinneringen oproepen van toen ze nog kind was. Op een keer vindt ze een geheimzinnig briefje, door haar vader geschreven: ‘Veel weten is veel begrijpen. Veel begrijpen is veel vergeven.’ Wat betekent dit? Wat wil haar vader? Wat moet ze hiermee?

Terwijl Magda met veel vragen rondloopt, moet ze wel voor haar gezin zorgen. En de perfecte moeder zijn. Dat zijn de anderen toch ook? Frank, haar man, begrijpt haar niet altijd. De kinderen lijden er ook onder. “Ik leg mijn hand op de rug van Lidewij en laat hem daar stil liggen. ‘Van mij mag je weggaan, hoor,’ zegt haar mond plotseling. ‘Papa is toch veel liever.’ Ik bijt op mijn lip en dwing mezelf mijn hand stil op haar rug te laten liggen.” Om zichzelf tot rust te brengen, gaat ze vaak naar het bos om foto’s te maken, haar hobby.

Het briefje van Magda’s vader zet haar op een spoor om de geschiedenis van haar moeder en van zichzelf te weten te komen. Ze ontmoet mensen die haar daar bij helpen. Wat ze ontdekt, is erg schokkend. Waarom wist ze dit niet eerder?

Waterval

‘Waterval’ is een goedlopend verhaal en erg vlot geschreven. Het boek is geschreven vanuit de ik-persoon. Het zijn korte hoofdstukken en daarom moet je soms even schakelen en goed bedenken waar het verhaal zich nu weer verder afspeelt. Er wordt veel gebruik gemaakt van symboliek. Meestal wordt het uitgelegd, maar je moet wel goed nadenken en begrijpen wat er bedoeld wordt. Het verhaal is een afwisseling van stukjes van wat er gebeurde toen Magda kind was en wat er gebeurt nu ze ouder is. Het boek eindigt met een stukje waarmee het boek ook mee begon en wat telkens terugkeert in het boek: de zwemles van Magda’s jongste dochtertje Emily.

Liesbeth Morren

‘Waterval’ is een roman, geschreven voor volwassenen, maar als jongere is het zeker ook goed te lezen. Het is niet het eerste boek wat Liesbeth Morren geschreven heeft. Ze heeft voor dit boek twee kinderboeken geschreven. Daarna heeft ze nog verschillende romans geschreven. Liesbeth Morren is moeder, juf en boerin in Oldebroek.

Waterval is geschreven door Liesbeth Morren. Uitgegeven in september 2013 door Uitgeverij Plateau. Tweede druk uitgegeven in november 2013. Geen deel van een serie.