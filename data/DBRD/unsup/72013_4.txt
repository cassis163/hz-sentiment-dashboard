In de jaren tachtig schreef Theo zijn eerste jeugdboek. Mariannes rol van kritische lezer groeide uit tot die van co-auteur. Na twintig jeugdboeken vonden ze het tijd om hun talent uit te dagen. Marianne en Theo hebben al diverse thrillers op hun naam staan. Twee van deze boeken, Lokvrouw en Machteloos, belandden op de longlist van de Gouden Strop. Hun thrillers munten uit in oorspronkelijkheid, gelaagdheid en actualiteit.



2013 – Marit Jansonius erft van haar oom Lodewijk zijn vermogen en een grachtenpand aan de Keizersgracht. Marit had verwacht dat Lydia, de vriendin van haar oom, de erfgenaam zou zijn, dus de nalatenschap is een grote verrassing voor Marit. Een nalatenschap waar enige voorwaarden aan gebonden zijn. Marit vraagt zich af waarom juist zij als erfgenaam is aangewezen en wil meer weten aan de hand van de voorwaarden die aan deze nalatenschap verbonden zijn. Tijdens haar zoektocht blijkt er een addertje onder het gras te zitten…

‘ Om u te beschermen tegen lijken die onverwachts uit de kast komen, kunt u voor de zekerheid beneficiair aanvaarden.’

1628 – Een jonge vrouw raakt zwanger van een getrouwde man. De man wil haar ook niet zomaar aan haar lot overlaten en zorgt ervoor dat ze per schip naar Nederlands- Indie kan om daar met haar kind een nieuw leven te beginnen. Als het VOC- schip de Batavia in een zware storm terechtkomt, bevalt zij van haar zoon. Even later strandt het schip op een koraalrif en gedurende vele maanden is het een zaak van zien te overleven. Honger en dorst, verkrachtingen en moordpartijen bepalen geruime tijd het leven van de schipbreukelingen en van de jonge vrouw en haar pasgeboren kind.

‘Het misselijkmakende besef dat het hier niet bij zou blijven, sloop mijn hoofd binnen.’

Evenbeeld is een historische thriller. Eigenlijk niet echt mijn ding, een historische thriller.
Ben wel fan van de auteurs en van hun vorige thrillers heb ik zeer genoten.
Door het winnen van een Facebook actie van de Crime Compagnie kwam dit boek in mijn bezit en door alle positieve verhalen was ik toch ook wel nieuwsgierig geworden.

Het boek bestaat uit twee verhaallijnen. Marretgie schrijft in 1634 in het geheim over afschuwelijke gebeurtenissen die ze een paar jaar eerder heeft meegemaakt. De andere verhaallijn is het verhaal van Marit, welke zich afspeelt in 2013. Beide verhaallijnen zijn goed te volgen. Boven de hoofdstukken van het verhaal van Marretgie staat een schip getekend, dit schip vindt men ook terug in het logo van De Crime Compagnie.

Het verhaal van Marretgie is gruwelijk maar ook avontuurlijk en spannend. Een sterke en sympathieke vrouw, waarvan je graag wil weten hoe haar leven, en dat van haar kind, verloopt. Het verhaal van Marit had van mij iets uitgebreider gemogen, had graag nog een klein stukje uit haar verleden gezien voordat de nalatenschap in beeld kwam. Marit kenmerkt een vrouw die niet zo gauw bang is en indien nodig in het diepe springt.

Ondanks dat historische thrillers niet mijn favoriet zijn, heeft Evenbeeld mij toch te pakken gehad. Geen overbodige uitweidingen, een vlotte schrijfstijl, avontuur en spanning. Ingrediënten waardoor je het boek in één ruk uitleest. Er achter willen komen wat deze beide verhalen aan elkaar verbindt. Een echt schokkende ontknoping is er niet, maar dat heeft dit verhaal ook niet nodig. Een historische thriller op deze manier geschreven is zeker voor herhaling vatbaar.