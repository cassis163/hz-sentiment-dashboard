Het boek vertelt het verhaal van de klas 2C. Zij vertrekken in een touringcar voor een werkweek in de Ardennen. Nauwelijks zijn ze onderweg of er komt een berichtje binnen op hun telefoons waarin ze gewaarschuwd worden dat niemand de bus nog in of uit mag. Dit omdat er ergens in de bus een bom ligt die af gaat zodra de regels overtreden worden. Nogal een angstaanjagend idee waar ieder van hen anders op reageert. Wat zit er achter, wie heeft dit op zijn geweten en hoe komen ze hier levend uit?

Voor zover ik dit Young Adult boek kan beoordelen lijkt mij ‘2C’ zeer geschikt voor de jongeren doelgroep. Het verhaal bevat voldoende spanning en vaart om lekker vlot te lezen, om van te genieten als leesfanaat. Het grote lettertype zorgt ervoor dat het gemakkelijk en vloeiend leest. De opdeling in hoofdstukken, waarbij vanuit de diverse personages geschreven wordt, draagt bij aan het inlevingsperspectief van de lezer. De schrijfstijl past bij het genre en is voor iedereen toegankelijk.

De scholieren in het boek komen naar mijn idee realistisch over en zijn zo uitgewerkt dat je hen leert kennen. Hun beweegredenen lijken logisch in de situatie waarin zij zich bevinden. Tevens laat het verhaal je zien dat ieder zijn of haar eigen verhaal heeft en er meer zit achter wat zij laten zien op een normale schooldag.

Waar ik als oudere lezer tegenaan liep was dat het verhaal voor mijn gevoel hier en daar wat originaliteit miste. Het deed mij denken aan films en verhalen uit het verleden. Wel kon ik dit loslaten en heb ik alsnog met veel plezier dit boek gelezen.