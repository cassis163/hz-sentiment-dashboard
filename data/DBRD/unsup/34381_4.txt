Tessa Insinger, zeilster van de Blue Belle, en Mortimer Davies, fotograaf, varen naar de Griekse eilanden en langs de Turkse kust om een reportage te maken over vluchtelingen. Op zee redden ze het Syrische meisje: Soumaya: het meisje met de groene ogen. Ze is de enige overlevende uit haar boot. Tessa en Mortimer gaan op onderzoek uit en proberen te achterhalen wat er die nacht is gebeurd. Hierbij worden ze lastig gevallen door mensensmokkelaars, onbetrouwbare zakenlui en een groep Europeanen, de Poseidon Groep, die een extreme oplossing hebben bedacht voor het vluchtelingenprobleem. Samen met Soumaya komen Tessa en Mortimer achter het complot dat de Europese vluchtelingencrisis in een kwalijk politiek daglicht zet.

Vanaf het eerste hoofdstuk wordt de lezer meegetrokken in het verhaal door de prettige schrijfstijl en het boeiende onderwerp. De combinatie van fictie en feiten zorgt voor herkenbaarheid. Bij het lezen krijg je als lezer een gevoel van machteloosheid en het gevoel van hoe weinig achtergrondinformatie je weet. Een echte aanrader: een boek met een zeer actuele problematiek.