Jack en Grace zijn werkelijk een uitzonderlijk stel. Ze zijn vrij snel na hun eerste ontmoeting getrouwd en sindsdien onafscheidelijk. Jack is een succesvolle advocaat in mishandelingszaken en Grace heeft haar topbaan opgezegd om haar echtgenoot ten alle tijden te kunnen steunen. Ook zijn ze allebei gek op Millie, het geestelijk gehandicapte zusje van Grace. Jack heeft zelfs toegezegd dat wanneer zij 18 wordt, ze bij hen kan komen wonen. Dit alles klinkt nogal saai, maar het duurt niet lang voordat de lezer toch wel wat vreemde dingen begint op te merken. Zo is Grace altijd thuis, maar de telefoon neemt ze nooit op. Ze spreekt van alles af met kennissen, maar zegt ook altijd weer af. En waarom heeft Grace zo’n rare houding ten aanzien van eten?

Achter gesloten deuren vertelt –uiteraard- vanuit het perspectief van Grace. Heden en verleden wisselen elkaar continue af, waardoor duidelijk wordt hoe de huidige situatie zich als zodanig heeft kunnen ontwikkelen. De auteur geeft al vrij snel aan het begin van het boek weg hoe de relatie tussen Jack en Grace werkelijk in elkaar steekt en haalt daarmee wat mij betreft direct alle spanning uit het verhaal. De flashbacks zijn af en toe zelfs storend, omdat je al lezer al weet wat er is gebeurd en niet van elke situatie precies hoeft te weten waarom het zo gekomen is. De wisselende tijdsperspectieven dragen er ook niet toe bij dat Grace en Jack als personages meer gaan leven, ze krijgen –Grace iets meer dan Jack- maar weinig inhoud mee. De motieven van Jack worden min of meer in één alinea uit de doeken gedaan en daar moet de lezer het maar mee doen.

Ondanks het intrigerende onderwerp is Achter gesloten deuren een wat oppervlakkig en voorspelbaar boek geworden. Jack’s handelingen zijn te voorzien en als lezer weet je direct al dat de situatie waarin Grace zich bevindt niet kan doorgaan zo. Gelukkig is de schrijfstijl erg toegankelijk en vlot, waardoor het boek toch leest als een trein. Naar het einde toe wordt het ook nog spannend en de climax leent zich uitstekend voor nog een leuke plotwending, die helaas niet komt.

Achter gesloten deuren is een leuk debuut, het leest lekker gemakkelijk en snel. Zowel de opening als het slot zijn boeiend, alles ertussenin kabbelt vooral wat voort. Alle publiciteit ten spijt is het wat mij betreft geen thrillersensatie, de spanning ontbreekt grotendeels en de gebeurtenissen tartten soms de grenzen van het geloofwaardige.