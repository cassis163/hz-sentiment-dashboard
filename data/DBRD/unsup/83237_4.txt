De auteur weet heel mooi de sfeer te beschrijven van de tijd waarin het verhaal zich afspeelt (Augsburg, herfst 1913). Ze heeft een soepele schrijfstijl waardoor het boek heerlijk leest en je jezelf tijdens het lezen in die tijd waant. Ook de locatie wordt goed beschreven.

Al snel wordt duidelijk dat een groot geheim bewaard moet worden, al weten we nog niet precies hoe de vork in de steel zit. Wat is de reden dat Marie bij de familie Melzer is gekomen en wat heeft dat met haar afkomst te maken? De lezer wordt hier even op het verkeerde been gezet.

Vooral het klassenverschil tussen bedienden en de autoriteit in huis is heel duidelijk neergezet en je voelt goed hoe Marie zich verbaast over de luxe en vanzelfsprekendheid van handelen door de heersende klasse, in een voor haar onbekende wereld.
Behalve de hoofdpersoon Marie worden ook de andere personages voor de lezer levensecht tijdens het lezen. De familie Melzer heeft een fortuin in de textiel verdiend; ze staan hoog op de maatschappelijke ladder. Marie werd in huis gehaald om als keukenmeisje voor hen te werken deze enorme villa!

Marie is dankbaar, maar zeker niet onderdanig. Ze is trots en loopt met opgeheven hoofd; dat wordt niet door iedereen gewaardeerd.
Je kijkt door de ogen van de betrokken personages mee naar de gebeurtenissen die zich afspelen in een drukke tijd vóór het uitbreken van WO I.
In deze historische roman wordt goed duidelijk gemaakt hoe het personeel en de familie die ze in die tijd dienden van elkaar afhankelijk waren; als er een uitviel, was er een grote kans dat alle plannen in duigen vielen. Daarom moesten de bedienden elkaar zo goed mogelijk kunnen vervangen.
Je kunt niet anders dan respect krijgen voor de werkende klasse.
Lees mijn recensie verder op mijn blog: https://graaggelezen.blogspot.com/2019/01/ik-las-de-internationale-bestseller-het.html