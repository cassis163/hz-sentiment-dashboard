De Oversteek van Justin Cronin is een verhaal over de wereld die wij kennen, vanaf het moment dat een geheim project van de Amerikaanse overheid uit de hand loopt. Het schetst het verhaal van vele personages die ieder op een heel eigen manier te maken krijgen met dit uit de hand gelopen experiment en de gevolgen daarvan.
De Oversteek is het eerste boek van een trilogie en bevat 994 pagina’s, wat het nodige belooft voor de omvang van het totale verhaal. Het is realistische fantasy, met aspecten van een thriller, roadnovel en zelfs western. Daarnaast zorgen horrorelementen voor een bepaalde spanning gedurende het hele verhaal en is er ruimte voor romantiek. Het is geen boek dat zomaar onder één noemer is onder te brengen. De schrijfstijl doet denken aan die van Stephen King, R.R. Martin en Tolkien. Ondanks uitgebreide sfeerbeschrijvingen en soms lange zinnen, leest het verhaal vloeiend en makkelijk weg; de schrijfstijl lijkt te horen bij het verhaal zelf; het sleept je onvermijdelijk mee de diepte in.

Het verhaal speelt zich af in de Verenigde Staten en wordt in alle rust opgebouwd, met boeiende achtergronden over de personages. Er wordt gesprongen in tijd, plaats, perspectief, maar al lezende wordt steeds duidelijker hoe een en ander in elkaar steekt en komen alle uitgezette verhaallijnen steeds dichter naar elkaar toe. Een heel knap staaltje vertelkunst.
De bestaande wereld valt uiteen en maakt plaats voor een post-apocalyptische, waarin het belangrijkste hoofdpersonage, Amy, een speciale rol vervult. Over Amy is niet veel bekend. Zij was het laatste proefpersoon in het experiment dat de mensheid dreigt te vernietigen. Na bijna honderd jaar verschijnt Amy, nauwelijks ouder geworden, bij een kolonie met overlevenden. Het lijkt erop dat zij de sleutel is voor de oplossing van het probleem. Alleen weet zij zelf nog niet precies welke rol zij moet spelen of hoe. Een klein groepje jongeren uit de kolonie gaat samen met de mysterieuze Amy op weg, zoekend naar antwoorden in een grotendeels vernietigde wereld onder de dreiging van de viralen die het Amerikaanse continent bevolken.
De Oversteek is een episch en grandioos geschreven verhaal over de mogelijke vernietiging van de wereld zoals wij die kennen. De levensechte personages nemen je moeiteloos mee in de post-apocalyptische wereld en laten je hopen dat iets dergelijks nooit echt zal voorvallen, want in De Oversteek komt het einde van de wereld wel heel realistisch dichtbij.