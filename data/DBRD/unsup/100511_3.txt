Eva kan haar ex-man Svante niet vergeten en stalkt hem. Als hij op een avond vermoord wordt en zij bewusteloos bij hem aangetroffen wordt is zij de eerste verdachte. Wegens gebrek aan doorslaggevend bewijs wordt ze vrijgelaten. Zij wil haar onschuld bewijzen en op de bewuste avond is zij aangesproken door een bedelaarster, vermoedelijk van Roemeens afkomst. Deze vrouw is spoorloos verdwenen en Eva gaat op zoek naar die vrouw, want ook zij wil precies weten wat er die avond gebeurt is. Eerst reist zij naar haar zoon Filip, waar ze sinds de scheiding geen goede band meer mee heeft, en haalt hem over om met haar mee te gaan.
Een aantal jongens vinden in de buurt van de plek van de moord resten van menselijke lichamen. Is er verband?

Draai je niet om bestaat grotendeels uit de verhaallijn van Eva, vertelt vanuit de derde persoon. Eva is een vrouw met een labiele persoonlijkheid wat regelmatig sterk naar voren komt in het boek. Maar wel is ze zo moedig en vastberaden om die bedelaarster te vinden al moet ze hiervoor naar een voor haar onbekend land reizen. Dat haar zoon mee is een fijne bijkomstigheid maar steun biedt hij haar niet. Naast de verhaallijn van de vader van een van de jongens die de menselijke resten heeft gevonden is er ook een verhaallijn van een onbekend persoon. Een persoon die maar een beetje ronddwaalt in het gebied waar de menselijke resten zijn gevonden en waar Svante is vermoord.

Ik begin steeds meer fan te worden van Scandinavische thrillers en deze sprak mij erg aan. De cover nodigt uit tot lezen en dat geldt ook voor de tekst op de achterflap. Psychologisch zit Draai je niet om heel sterk in elkaar, maar ik miste de vaart in het verhaal. Langdradige gedeeltes met lange zinnen waardoor het moeilijk was om de aandacht erbij te houden. Er is wel een mooie onderhuidse spanning aanwezig, maar doordat de psychologie de overhand heeft, komt deze niet helemaal tot zijn recht.

Wel blijft voortdurend de vraag hangen wie toch die ronddwalende persoon was en wat hij of zij met het geheel te maken heeft. En wat is Eva haar aandeel? Om toch de antwoorden te krijgen bleef ik doorlezen, maar het was soms een beetje een worsteling. Richting de plot werd het een stuk interessanter en deze getuigde ook van veel originaliteit. Niet iets dat je zou verwachten en de auteur heeft hiermee wel een sublieme afsluiting aan Draai je niet om gegeven. Achteraf bleek dat het de moeite waard was om toch door te blijven lezen en dat deze auteur zeker de kwaliteiten heeft.