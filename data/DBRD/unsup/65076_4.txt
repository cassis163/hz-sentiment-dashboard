In dit boek vertelt Vladimir Nabokov op een liefdevolle manier over Timofej Pnin, een Russische emigrant, die als verstrooide professor op een universiteit in een Amerikaans provinciestadje werkt. Het verhaal is enerzijds grappig, bijvoorbeeld door de hilarische taalfouten van Pnin en diens onbeholpen escapades.
Anderzijds heeft het boek een duidelijk tragische kant, als wordt verteld hoe Pnin moet leven in een land waarin hij niet kan aarden en dat niet het zijne is en nooit zal worden. Hiernaast blijkt hij ook nog eens verlaten door zijn hardvochtige vrouw en een zoon te hebben die hij niet kent.
Het leidt tot een boek dat tot nadenken stemt en ontroert. Nabokov zet zijn hoofdpersoon vooral liefdevol en begripvol neer en laat je inzien dat de aandoenlijke, maar o zo sympathieke Pnin meer verdient dan bespot te worden.
Concluderend: een tragikomisch boek dat het lezen zeker waard is.