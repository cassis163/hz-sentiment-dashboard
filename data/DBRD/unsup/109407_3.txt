Tussen de vele beschrijvingen van de Russische geschiedenis door verhaalt Waterdrinker over zijn leven in voornamelijk Rusland en hoe hij zijn hart verloor aan dat land. En passant een sneer uitdelend aan zijn vaderland, waar hij recente 'schandalen' - overmatige zelfverrijking, ook door het Koninklijk huis - neerzet naast het beeld dat veel Nederlanders hebben van de Russische zakkenvullers.
Zowel de vertellingen over zijn leven en wederwaardigheden (hoe hij miljoenen, of toch minstens tonnen, misliep, hoe hij voor enkele jaren weer in Nederland de kost probeerde te verdienen met zijn Russische vrouw) als de geschiedenis van 1905 tot en met 2015, zijn bijzonder boeiend. Rik van de Westelaken leest het boek voor en hij heeft er soms hoorbaar moeite met de soms zeer gecompliceerde zinnen die Waterdrinker schrijft. Ondanks dat hij af en toe in de zinnen lijkt te verdwalen is het niet hinderlijk en stoort het het luisteren niet.