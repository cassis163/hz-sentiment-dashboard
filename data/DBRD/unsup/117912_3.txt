Het verhaal gaat over de 21-jarige Jolien. Haar moeder heeft een nieuwe vriend, Robert. Haar vader verwacht met zijn nieuwe vriendin een kind. Dan overlijdt de moeder van Jolien. Haar vader verhuist omwille van zijn werk naar het buitenland. Jolien is dus aangewezen op Robert. Robert neemt Jolien onder zijn hoede en wil haar naar de top van de fotomodellen katapulteren. Daarvoor moet Jolien wel enkele kilootjes afvallen, maar dit heeft ze graag over voor haar droom. Maar deze droom begint meer en meer op een nachtmerrie te lijken. Zal Jolien uit deze nachtmerrie ontwaken?

Het is een dun boekje, maar 140 pagina's lang. Dat maakt dat je er doorheen vliegt. De lengte van de hoofdstukken is afwisselend. De ene keer is het een kort hoofdstukje, de andere keer is het een langer hoofdstuk. In elk hoofdstuk zijn er nog onderverdelingen aangeven met een sterretje. Dit gaf aan wanneer men van perspectief moest wisselen. En hier had ik af en toe moeite mee. Elk perspectief is geschreven vanuit de ik-persoon. Het duurde bij elk nieuw perspectief ook eventjes vooraleer ik wist in welk personage ik me moest inleven. In dit opzicht vind ik hoofdstukken afgewisseld met de naam bij het begin van het hoofdstuk aangenamer om te lezen. Dan hoef je niet altijd eerst te zoeken naar wie het verhaal dan vertelt.

In het boek wordt ook veel gebruik gemaakt van muziek. Kleine stukjes songteksten die een verband hebben met het deel van het verhaal. Zo is My heart will go on van Celine Dion één van de liedjes. En toen is het me wel voorgekomen dat ik het stukje eventjes zong i.p.v. te lezen. Het is ook zo'n mooi liedje.

Daarnaast vond ik de beschrijvingen wel goed. Ik vind Robert echt een afgrijselijk personage. De manier waarop hij alles voor elkaar probeert te krijgen. Aan de andere kant laat Aloka ook een klein menselijk kantje van hem zien.

Het einde vond ik op zich ook wel verrassend. Veel ga ik er niet over vertellen, want dan verklap ik misschien iets.

Het was de eerste thriller van Aloka, na haar autobiografisch boek Verweesd. Het is een prima boek, maar ik heb al betere thrillers gelezen. Maar ik ben er zeker van dat ze nog geëvolueerd is de voorbije jaren.