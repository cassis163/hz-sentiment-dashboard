Met zijn debuut ‘Zonder gezicht’ plaatste Stefan Ahnhem direct zijn naam richting de subtop van thrillerauteurs. Een naam om in de gaten te houden, niet te vergeten en het verschijnen van het tweede deel met Fabian Risk in de hoofdrol, nauwlettend te volgen. En hij is er: Negen.....

Het loopt tegen Kerstmis en op het politiebureau van Stockholm heerst een topdrukte. Naast een ontvoeringszaak wordt ook het stoffelijk overschot gevonden van de minister van Justitie Grimås. Het opmerkelijke is dat het lichaam ver is leeggehaald. Fabian Risk staat voor een raadsel en ziet een rustige kerst aan zich voorbijgaan.
In buurland Denemarken ondergaat rechercheur Dunja Hougaard ongeveer hetzelfde. In Kopenhagen worden enkele merkwaardige moorden gepleegd en het team van Hougaard, weet er even nog niks van te maken, ondanks het aandringen van haar chef Kim Sleizner.

Van Ahnhem is na zijn eerste boek bekend dat hij een uitgesproken talent heeft voor filmische beschrijvingen. Ook in ‘Negen’ komt dat weer nadrukkelijk naar voren.
In diverse verhaallijnen neemt de auteur zijn lezers aan de hand en gidst ze door de politieonderzoeken van Stockholm en Kopenhagen. De menselijke aspecten worden daarin zeker niet vergeten en tal van interessante personages treden voor het voetlicht. Talloze namen waarin het soms duizelt, passeren het oog van de lezer en Ahnhem verdiept de personages als hun rol dat ook verlangt. Daarmee is ‘Negen’ echt geen tussendoortje maar een stevig verhaal waar de aandacht steeds bij moet blijven. Even een klein ‘wegzakkertje’ en dat stukje is definitief weg en later zal blijken hoe belangrijk dat is geweest.
Hiermee doet de auteur het voorvoegsel ‘Scandinavische’ zeker eer aan en mogen zijn ‘collega’s’ best rekening met hem gaan houden, mocht het zo nog niet zijn.
Want na het spannende en uiterst interessante verhaal heeft Stefan Ahnhem zijn naam wel heel stevig verankerd in de nog steeds groeiende rij van ‘auteurs uit het hoge noorden’.
Een stevige aanrader van bijna 500 pagina’s.

Eindoordeel: 4 sterren

Spanning: 3 sterren
Plot: 5 sterren
Leesplezier: 4 sterren
Schrijfstijl: 4 sterren
Originaliteit: 5 sterren
Psychologie: 3 sterren