Met zijn nieuwste thriller Het Armageddon-complot heeft de Duitse bestsellerauteur Andreas Eschbach (1959) zich aan een opvallend, behoorlijk prestigieus project gewijd. Eschbach, die in 2005 internationaal bekend werd met zijn thriller De Nobelprijs, schreef in 1998 al de thriller waarmee hij in Duitsland doorbrak, Das Jesus-Video (in 2005 in het Nederlands vertaald als Het Messias-mysterie). Nu, zes vertaalde en zeven onvertaalde thrillers later, gaat hij verder met - of correcter gezegd graaft hij dieper in - de mysteries rond de eerder genoemde Messias. Wat automatisch betekent dat Het Armageddon-complot een mysterieuze, (‘anti-‘)religieuze queeste vol fantastische elementen geworden is.

Opnieuw draait de plot om het immens ingrijpende bewijs dat de eenvoudige timmerman en profeet Jezus van Nazareth echt bestaan heeft. Beelden met taferelen regelrecht uit de Bijbel, op een videoband die op het moment van archeologische vondst nog niet in productie genomen is, maar toch al eeuwenoud is: het is tevens het onomstotelijke bewijs van de mogelijkheid tot tijdreizen. Ging het in Het Messias-mysterie nog om het verkrijgen van dit tweeslachtige bewijs, in Het Armageddon-complot gaat het om het creëren van dit – paradoxaal genoeg: authentieke - bewijs.

Het Evangelische genootschap, dat in het einde van Het Messias-mysterie de videoband in bezit kreeg, zet nu namelijk van alles in werking om die tijdreis daadwerkelijk te laten plaatsvinden. Zoals de gevonden videoband in productie nemen en tegelijkertijd een heuse tijdmachine ontwikkelen. De rijkste man ter wereld, overtuigd Evangelist Samuel Barron, is de drijvende kracht achter een religieus complot, vast van plan het Armageddon te ontketenen dat volgens de Bijbel de terugkeer van de Messias betekent. Zakenman John Kaun, een oude bekende die samen met enkele anderen terugkeert in deze thriller, heeft inmiddels geen zakelijke beweegredenen meer om de bewuste videoband terug te krijgen. Zijn dochtertje is dodelijk ziek en zijn laatste hoop is gevestigd op een genezend wonder van de Bijbelse profeet, die hij via de toekomstige tijdreiziger hoopt te bereiken.

Het Armageddon-complot is een ‘typische’ thriller over tijdreizen, die het uitwijden over de daarbij horende tijd- en afstandsparadoxen niet schuwt. Eschbach doet dat helder en begrijpelijk, al blijft het voor de eenvoudige leek wat verwarrend allemaal. Ook is hij af en toe wel erg technisch en gedetailleerd. Niet verwonderlijk als je weet dat Eschbach lucht- en ruimtevaarttechniek studeerde en van oorsprong softwareontwikkelaar is. De onderbouwing maakt het verhaal plausibel en als je bereid bent erin mee te gaan is het zelfs bijzonder aannemelijk. Buiten de technische verklaringen gaat het verhaal uitgebreid in op de scepsis rond de geplande tijdreis en de persoonlijke motieven en overwegingen van de betrokkenen. Eschbach is ook hierin grondig en bloemrijk, iets wat de vaart van de thriller weliswaar vrijwel lam legt, maar onherroepelijk leidt tot aanvaarding van de mogelijkheid van tijdreizen. En dat terwijl pas op het allerlaatste moment in de thriller in een zorgvuldig opgebouwde climax geopenbaard wordt of de hele onderneming nou wél of niet geslaagd is.

Het is een van de belangrijkste pijlers van dit boek, het voortborduren op de oudere thriller, maar hier moet met nadruk worden opgemerkt dat Het Armageddon-complot heel goed op zichzelf gelezen kan worden. Sterker nog, er valt voor te pleiten dit boek ‘fris’ en onbevangen te lezen. Het is frappant hoezeer Eschbach zich als verteller heeft ontwikkeld. Niet alleen is zijn schrijfstijl vlotter en filmischer (complimenten ook aan de vertalers!), zijn verhaal is ook aanzienlijk rijker en complexer en de structuur logischer met – erg prettig – meer samenhang. Voor het verhaal en de vergelijking is het natuurlijk leuk om ook Het Messias-mysterie gelezen te hebben. Uit ‘literair oogpunt’ is Het Armageddon-complot echter een ijzersterke standalone die het als tweeluik niet verdient ‘onderuit gehaald te worden’ door zijn voorganger. De uitgever laat de lezer de keus: bij aankoop van dit boek is Het Messias-Mysterie tot 9 april 2015 als e-book gratis te downloaden.