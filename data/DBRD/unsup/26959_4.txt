Ik had onwijs zin om te beginnen in dit eerste deel van de trilogie, maar toen las ik op social media een spoiler in een stukje over het tweede deel… Even was ik de zin een beetje kwijt, doordat ik zo al iets wist over een belangrijk personage. Maar uiteraard gewoon begonnen met lezen en gelukkig: ik vergat alles en zat meteen helemaal in het verhaal!

Erg leuk om een boek te lezen die zo vol hedendaagse communicatie zit. Mila Facebookt, Twittert, appt en mailt erop los. Via social media krijgt ze weer contact met haar jeugdliefde en de vonk springt meteen weer – digitaal dit keer – over. Haar huwelijk is niet meer wat het geweest is en deze Chris geeft haar de aandacht en liefde die ze verdient en zo nodig heeft. In Frankrijk ontmoet ze op een buurtfeest, waar haar man weer eens niet bij kan zijn ivm werk, Sebastiaan. Ook daar is meteen duidelijk dat er wat is tussen hen twee, al ziet Mila hem eerst vooral als een fijne vriend waar ze heel goed mee kan praten. Hij is getrouwd net als zij, dus van meer kan er geen sprake zijn. Toch?

Je wordt helemaal in de wereld van Mila getrokken en beleeft alles intens met haar mee. Je voelt al haar innerlijke struggles en je begrijpt haar gewoon helemaal, ondanks dat ze digitaal vreemdgaat. Het is allemaal niet zo makkelijk voor haar, haar gevoelens schieten heen en weer tussen haar man verlaten en vechten voor haar huwelijk, mede vanwege de kinderen en hun leven in Frankrijk. Wat is wijsheid? Wat zegt haar gevoel? Waarnaar moet ze luisteren?

Het lezen van FOLLOW betekende voor mij een achtbaan aan emoties beleven. Wat heeft Gaby Rasters een meeslepend en realistisch verhaal geschreven! In één ruk uitgelezen. Wat een heerlijk boek! En ik kan je stiekem vast vertellen: deel 2, LIKE, is ook al zo’n aanrader…