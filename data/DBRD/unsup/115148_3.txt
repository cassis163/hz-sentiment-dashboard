De direct herkenbare stijl van Yvette van Bovens tekeningen in combinatie met een heel basic boekje, gedrukt met bio-inkt gedrukt op FSC-papier – dat past heel goed bij Dille & Kamille. Een gevaarlijke winkel trouwens; als je er binnenloopt word je vanzelf hebberig en kom je met meer thuis dan je van plan was.  

De tekst en recepten, aangevuld met de illustraties van Van Boven, zijn afkomstig van de winkelketen zelf. De uitleg van de vele keukentechnieken maakt echter dat Keukengeheimen geen promotieboekje voor Dille & Kamille-spullen geworden is. In zes hoofstukken en 125 pagina's komen diverse methoden aan bod zoals mengen, snijden, stomen en grillen. Een apart hoofdstuk is ingeruimd voor het thuisbakken en voor houdbaarheid & bewaren. Tussendoor barst het van de handige tips. Wist jij dat als je een of meer stijfgeslagen eiwitten door je cakebeslag mengt de cake veel luchtiger wordt?  

De uitklaplijst helemaal achterin vertelt welke kruiden & specerijen je in welke gerechten kunt gebruiken. Superhandig als je nog niet zo bedreven bent in de keuken en eens wat wilt uitproberen; van anijszaad tot vijfkruidenpoeder.   Als bonus een losse groente- en fruitkalender, zodat je met de seizoenen mee kunt eten. Plus een lijst met gewichten, oventemperaturen en vloeistoffen (hoeveel milliliter is een Engelse of Amerikaanse fluid ounce bijvoorbeeld!). De losse posters hebben wel grote kans op den duur zoek te raken.  

In plaats van een index staat achterin een opsomming met uitleg over de meest gebruikte keukentaal – niet echt chef de cuisine-taal, maar meer termen als flamberen, roux, passeren etc.  

Keukengeheimen is geen echt klassiek kookboek, ook al staan er een aantal leuke en lekkere recepten in aan het eind van ieder hoofdstuk. Het is meer een keukenboek – een naslagwerk voor de beginnende kok waar je gauw even iets in opzoekt.  

Wist je dat je groentebouillon heel makkelijk zelf kunt maken? Dit is een van de leuke basisrecepten die je in Keukengeheimen vindt.  

Groentebouillon
voor ca. 1 ½ liter
½ knolselderij
2 stengels bleekselderij
2 flinke wortelen
1 prei
3 uien, gepeld
1 bol knoflook, niet gepeld
2 blaadjes laurier
4 anijssterren
3 blaadjes foelie
8 zwarte peperkorrels
2 jeneverbessen, gekneusd
1 ½ l water  

Maak de groenten en de uien schoon en snijd alles in grove stuken. Breek de bol knoflook doormidden. Doe de groenten met de laurierblaadjes in een ruime soeppan. Hang de specerijen in een kruidenei in de pan.  

Giet er koud water op tot alles ruim onder staat en breng op laag vuur aan de kook. Laat de bouillon minimaal 3 uur heel zachtjes koken. Schep het schuim er met een schuimspaan af.  

Laat de bouillon afkoelen. Hang een vergiet of zeef in een schone pan en leg daar een vochtige neteldoek in.  

Giet de bouillon op de zeef en laat deze rustig uitlekken. Druk de groenten niet door de zeef, dan wordt de bouillon troebel. Bewaar je bouillon in de koelkast of vries hem in.  

Dit is een boekje dat je meegeeft als zoon- of dochterlief op zichzelf gaat wonen. Jammer dat het geen harde kaft heeft, want de kans dat het beduimelt raakt of scheurt door veelvuldig gebruik is aanwezig.  

Veel plezier in je keuken!  

PS Yvette van Boven is weer op TV: Koken met Van Boven, vanaf 22 februari om 20.25 uur bij de VPRO op NPO2.