Het boek is uit! Geweldig goed, ik heb ervan genoten. Het was een heel aparte ervaring om een thriller te lezen met alleen maar 'bad guys'. In het boek maken we kennis met heel veel personen en heel veel verhaallijnen. Dat maakt het boek niet gemakkelijk leesbaar, maar wel heel interessant. De hoofdpersonen zijn Mrado - een Joegoslavische crimineel, JW - een gewone Zweedse student die steeds dieper betrokken raakt in het dealen van cocaïne en Jorge - latino die uit de gevangenis ontsnapt, in elkaar wordt gemept door de Joego's en vervolgens de kant van JW en zijn groep kiest. Daarnaast hebben deze 3 personen één ding gemeen: ze hebben alle drie een vrouwelijke bijfiguur die belangrijk voor ze is. Voor JW is dat zijn zus die 4 jaar geleden verdwenen is; voor Jorge is het zijn zus Paoloa die bedreigd wordt door de Joego's en voor Mrado is dat zijn dochtertje die hij maar af en toe mag zien. Het belang van deze bijfiguren wordt steeds duidelijker naarmate het boek vordert...
De hoofdstukken hebben iedere keer één van deze mannen als hoofdpersoon en langzamerhand ziet de lezer hoe de relaties in elkaar steken. De harde onderwereld in Zweden wordt heel treffend en realistisch geschetst, evenals de connecties met de bovenwereld. Wat ik ook heel treffend beschreven vond, was de werkwijze van de onderwereld. Deze verschilt niet zoveel van de bovenwereld; er is sprake van bedrijfsplannen, begrotingen, onderhandelingen, risico-analyses e.d.
Het boek is geschreven in een heel aparte stijl: veel straattaal, korte zinnen, crimineel slang, waardoor het niet gemakkelijk te lezen is maar het geeft wel een bepaalde authenticiteit aan de gebeurtenissen. Je moet er wel doorheen prikken om door te kunnen blijven lezen; ik kan me ook voorstellen dat lezers hierdoor afhaken.
Ik heb genoten van het boek. Dit is het eerste deel van een trilogie. Ik ben zeer benieuwd naar deel 2 en 3!