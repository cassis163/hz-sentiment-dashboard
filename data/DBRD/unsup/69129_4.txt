Zing als een vogel van de Zweedse schrijver Thomas Kanger (1951) is de tweede van een serie thrillers met in de hoofdrol rechercheur Elina Wiik uit Västerås. Deze reeks kent al vijf delen en de vertalingen zijn tot nu toe in omgekeerde volgorde verschenen. Zing als een vogel is uitgebracht in 2012 en is oorspronkelijk uit 2002. Grensgebied, dat al in 2008 in het Nederlands verscheen, werd in 2007 genomineerd voor de Martin Beck Award, die uitgereikt wordt door de Svenska Deckarakademin (Swedish Crime Writers Academy). Wellicht is dat de reden waarom uitgeverij The House of Books de andere delen ook is gaan vertalen. Volgens de uitgeverij wordt Thomas Kanger geroemd om zijn snelle plots vol actie, terwijl hij tevens een beeld geeft van onze complexe, hedendaagse maatschappij.
Elina Wiik is in de dertig, slim, knap en koppig. Ze is ambitieus en heeft de zwarte band in karate. Ze is ook eenzaam, maar liever eenzaam dan genoegen nemen met tweede keus. Het moet gewoon perfect zijn. Ze houdt niet van routineklussen en vertrouwt sterk op haar intuïtie, wat vaak leidt naar succes, maar soms ook tot conflicten met haar leidinggevenden.
In Zing als een vogel is Elena net bevorderd tot inspecteur als Västeras wordt opgeschrikt door de moord op wethouder Wiljam Akesson, precies een dag nadat hij met pensioen is gegaan. Het lichaam ligt gerold in een kleed. Precies hetzelfde gebeurt een paar dagen later met Erland Bergenstrand, een industrieel uit Göteborg. Het blijkt dat het dezelfde dader is. Dan wordt er nog iemand vermoord. De politie zet een moordbrigade op met vier onderzoekers, en Elina is een van hen. Zij en haar collega John Rosén zoeken de beide eerste moorden uit en de andere twee onderzoeken de laatste moord. Elina is blij samen met John Rosén in een team te zitten, want beiden gaan op hun intuïtie af. Dan begint de zoektocht naar wat Akesson en Bergenstrand gemeenschappelijk hebben. Elina vindt een foto, waar beide mannen op staan. Hij is genomen in 1962 in Luleå, een stad in het noorden van het land. Akesson en Bergenstrand waren beiden in de jaren zeventig in Vietnam geweest gedurende de oorlog daar, en hebben allebei een politiek verleden. Er zijn te veel toevalligheden. Volgens Elina is één keer toeval, twee keer een samenloop van omstandigheden en drie keer een samenzwering. Het is toeval dat ze allebei een kind hebben dat aan de drank is. De samenloop van omstandigheden is dat ze allebei ongeveer tegelijk in Vietnam zijn geweest. De samenzwering is dat ze op dezelfde foto staan. Elina mag niet in de archieven van de veiligheidsdienst en de militaire inlichtingendienst zoeken. Overal lopen ze tegen een muur op. De zoektocht leidt uiteindelijk naar de Koude Oorlog. Elina ontdekt, dat er dingen in het verleden zijn gebeurd in de politiek, die eigenlijk het daglicht niet kunnen verdragen.
Thomas Kanger is opgegroeid in Uppsala, bracht toen twintig jaar door in Västerås. Hij is gehuwd met een Vietnamese, en woont af en toe in Hanoi. Voor hij zich wijdde aan het schrijven van thrillers was hij journalist. Hij heeft ook documentaires voor televisie gemaakt. Zo is hij eigenlijk met zijn eerste misdaadroman begonnen. Hij wilde een waar gebeurd verhaal vertellen. Hij bedacht Elina Wiik en dat was het begin van een serie.
Thomas Kanger heeft met Zing als een vogel een gedegen misdaadroman geschreven. De hoofdpersonen zijn sympathiek en hebben niet veel privésores. Hun aandacht kan dus volledig uitgaan naar de zoektocht. Thomas Kangers voorkeur gaat uit naar morele themas: waarom doen mensen wat ze doen en hoe gaan ze om met de consequenties van hun handelen? In Zing als een vogel is verraad het thema. Het is een afrekening met de Zweedse sociaaldemocratie. Thomas Kanger is er goed in gevoelige politieke issues om te vormen tot een boeiende en informatieve misdaadroman. Zijn schrijfstijl is vlot, en de karakters in het verhaal zijn sympathiek en komen geloofwaardig over. De plot is niet echt verrassend. Pas op het laatst wordt het verhaal echt spannend, als de onderzoekers een moord willen verijdelen en ze bijna te laat zijn. Al met al kan men veel plezier beleven aan deze misdaadroman, echter is het wel handig om de boeken in de juiste volgorde te lezen, ook al zijn ze goed 'los' leesbaar. Zing als een vogel waardeer ik met drie en een halve ster, afgerond vier sterren.