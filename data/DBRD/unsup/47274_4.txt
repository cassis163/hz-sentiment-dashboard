Pierrot groeit als kleine jongen op in Parijs, met zijn moeder. Zijn vader is overleden toen hij vier was, maar hij herinnert hem nog wel. Zijn vader was een getroubleerd man, hij had het geregeld over de eerste wereldoorlog waar hij dingen had gezien die hij niet meer uit zijn hoofd kon zetten. Zijn vader heeft dan ook zelfmoord gepleegd. Daarop bleef hij over met zijn moeder.
Zijn moeder moet werken voor de kost, maar wordt ziek en overlijdt. Daardoor blijft Pierrot alleen over in een Parijs in de jaren dertig. Hij wordt naar een weeshuis gestuurd, maar al snel blijkt er toch nog ergens een familielid te zijn en gaat hij naar het zuiden van Duitsland.
Hij mag inwonen daar waar zijn tante Beatrix werkt, ergens in een groot landhuis op een berg.
Dat landgoed is het adelaarsnest van Adolf Hitler.

Poirrot komt toe als zevenjarige en heeft het lastig om zich aan te passen aan de Duitse gewoonten. Gewoonten die hoe langer hoe meer militair worden en vooral ook anti-joods. Hij krijgt een meer Duitse naam en wordt Pieter. Wanneer hij van de Führer een kostuum krijgt en alsmaar meer met de man optrekt, neemt hij zijn trekjes over. Hij wordt arrogant, bevelend. Hij wordt volledig geïndoctrineerd door de Führer.

Tot hij op een bepaald moment een verkeerde beslissing neemt, dan gaan hem even de ogen open.
Wanneer de oorlog tot een einde komt en de Führer alsmaar minder op het adelaarsnest komt omdat hij de oorlog aan het verliezen is, keert iedereen zich tegen Poirrot.

Best wel indrukwekkend hoe snel een kind geïndoctrineerd wordt en hoe ver dat kan gaan, welk verraad er eerst moet gebeuren met de nodige gevolgen voordat de schellen van de ogen vallen.