Dit reisboek van 429 pag. dat ik ooit tweedehands heb gekocht, eindelijk ter hand genomen en in enkele rukken uitgelezen. Marc Helsen is reisjournalist en heeft al vaak en lang de hele wereld afgereisd. Van eind 1999 tot begin 2001 onderneemt hij een wereldreis om de staat van de wereld op te maken bij het begin van de 21ste eeuw, en waarover hij publiceert in Het Nieuwsblad. Grote stukken reist hij over land, uiteraard kan dit niet overal. Helsen kan op plekken komen waar je als gewone reiziger niet komt, en komt de meest interessante mensen tegen. De gebeurtenissen die hij meemaakt zijn ongewoon, heel menselijk, adembenemend, soms zelfs levensbedreigend, en regelmatig hilarisch. Hoe dikwijls ik niet hardop heb gelachen met zijn belevenissen en zijn komische reacties! Hij bezoekt een Russische zakenman, de Cambodjaanse killing fields en mijnenvelden (een on-ge-loof-lij-ke catastrofe), aidsslachtoffers in Thailand, het machtige Machu Pichu in Peru, en gorilla's in Oeganda. Hij neemt de transsiberische trein tussen Rusland en MongoliÃ«, vindt bijna de dood in Alaska en belandt in het ziekenhuis in Borneo, interviewt Nelson Mandela in Zuid-Afrika, slalomt met een kano tussen nijlpaarden op de Zambezi-rivier waar hij 's nachts tussen de olifanten en de leeuwen kampeert. Hij moet trouwens over een goede conditie beschikt hebben om zijn prachtige trektochten te hebben ondernomen! Wie zegt er dat je ver moet reizen om op vakantie te gaan? Al was het de Vlaamse Marc Helsen, de Zweedse Selma waar je meevliegt met haar Nils, Gerrit-Jan Zwier op zijn noordelijke reizen of Jack Kerouac doorheen Amerika: haal die reisverhalen maar uit je kast! Heerlijk om bij weg te dromen! En vooral gemakkelijker... :-)