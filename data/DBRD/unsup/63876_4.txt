Ik kan op tijd en stond heel erg genieten van een actiethriller. En dit boek viel geheel binnen die categorie. De cover en de titel prikkelden meteen mijn nieuwsgierigheid en zorgden ervoor dat ik met veel plezier wilde meelezen met de blogtour. De keuze voor een relatief lichte cover qua kleur vind ik verrassend maar boeiend. Vaak verschijnen actiethrillers met donkere kleuren en schaduwen, maar op deze manier kan het dus ook. En naar mijn gevoel ook met succes.

Het boek bevat korte hoofdstukken. Ideaal voor een actiethriller omdat je het gevoel krijgt dat er nog meer vaart in het verhaal zit aangezien het enorm vlot leest. Ook de schrijfstijl van de auteur zorgt ervoor dat je als lezer geboeid blijft en elke keer denkt: nog één hoofdstukje dan. In het begin zijn er vooral veel vraagtekens en onduidelijkheden, maar je wordt wel genoeg getriggerd om nieuwsgierig te blijven in plaats van overrompeld te worden. De pure en brute actie in afwisseling met de spanning en geheimen houden de lezer aandachtig.

Er zijn redelijk wat personages betrokken bij dit verhaal, maar ik vond het op geen enkel moment ingewikkeld. Er waren uiteraard wel onduidelijkheden in het begin, maar die maken deel uit van de vragen die de lezer zich stelt en worden verduidelijkt naarmate het verhaal vordert. De manier waarop de verhaallijnen van de verschillende personages op het eind in elkaar passen, is meesterlijk om te lezen. Misschien is het verhaal hier en daar net wat te filmisch neergezet en doet het eerder denken aan een typische Amerikaanse film. Toch weerhield mij dat er niet van om van begin tot einde te genieten, mee te leven en vooral op het puntje van mijn stoel te zitten en mee te spelen in de film over Alex.

Dwaalspoor is een boeiende actiethriller die de nodige geheimen, actiescènes en emoties bevat om zijn lezer de hele rit bij het verhaal te houden. Een perfect boek voor iedereen die houdt van een meeslepend en bloedstollend boek en eigenlijk ook voor iedereen die kennis wil maken met het genre en dat op een goede manier wil doen.