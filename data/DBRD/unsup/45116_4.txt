Het in 2017 in Duitsland verschenen Niemand ist bei den Kälbern, onlangs vertaald met als titel Er is niemand bij de kalveren is een debuut van Alina Herbing dat in Duitsland één van de meest besproken debuten van het jaar was. Het werd genomineerd voor diverse prijzen en in de pers door Der Spiegel een van de belangrijkste debuten van het jaar genoemd.

Het boek speelt zich af in een dorpje in Noord-Duitsland, op het desolate platteland van de voormalige DDR. Hoofdpersoon Christin woont met haar vriend Jan, diens vader en zijn nieuwe zwangere vriendin op een boerderij. Ze is midden twintig, heeft geen opleiding en geen eigen geld. Ze helpt mee op de boerderij, maar droomt van hoge hakken, de grote stad en een kantoorbaan. Vanwege de dalende melkprijzen is het een zwaar leven, maar voor Jan is het familiebedrijf het allerbelangrijkste in zijn leven. Christin zou echter aan haar leven willen ontvluchten; dezelfde vrienden op steeds dezelfde dorpsfeesten en de zorg voor haar aan alcohol verslaafde vader benauwen haar steeds meer. Ze denkt een vluchtroute te hebben gevonden wanneer ze windmolentechnicus Klaus ontmoet.

Herbing schrijft in een stijl waarin de lezer meegezogen wordt; het taalgebruik is bijzonder beeldend en er gebeuren genoeg onverwachte zaken om de spanning er goed in te houden. Het personage van Christin wordt gaandeweg het boek wel steeds aparter. Waar ze in het begin van het boek een tractor expres onklaar maakt, wordt haar neiging tot (zelf)destructie tegen het eind van het boek steeds groter; ze verspeelt daarmee wel enigszins de sympathie van de lezer. De verwijzing naar Madame Bovary van Gustave Flaubert geeft het boek een extra dimensie, omdat er zeer zeker parallellen tussen deze beide boeken te bespeuren zijn.
Verwacht bij het lezen van dit boek geen coming-of-age verhaal in een pastorale setting; de dood is op iedere bladzijde aanwezig, waardoor er een wat unheimische sfeer ontstaat. Intrigerend is het boek zeer zeker, en niet alleen vanwege de titel. Een zeer interessant debuut dat terecht aandacht verdient!