Het boek
In ‘Vol hoofd’ vertelt Peter Boer over zijn zoon Jurre. Jurre is een autist. Althans zo werd deze aandoening voorheen genoemd. Tegenwoordig oordeelt men dat deze term een containterbegrip is dat vele ladingen dekt en spreek men over
'mensen met kenmerken uit het autistisch spectrum'. Een van die ladingen omschrijft men als PDD-NOS (Pervasive Developmental Disorder Not Otherwise Specified).

Boer deelt zijn ervaringen over hoe het is om een kind te hebben met PDD-NOS. Zo reageert Jurre anders dan andere kinderen en wordt –daardoor- ook door veel kinderen ‘anders’ behandeld. Als ouders van een kind PDD-NOS ben je volgens Boer continu bezig de puzzelstukjes op hun plaats te leggen. Voor Boer was dat de voornaamste aanleiding om een boek over zijn zoon te schrijven. Tijdens de wording van ‘Vol hoofd’ denkt hij ook veel na over zijn eigen jeugd en beseft gaandeweg dat autisme een grote erfelijke component bezit.

Visie van de recensent
Boer schetst, door middel van diverse korte verhalen, een ontroerend en heel persoonlijk beeld van zijn zoon. Hij laat in zijn boek zien zijn zoon heel goed te kennen. Boer is trots op zijn zoon, zoveel is duidelijk! Hij maakt zich echter ook zorgen over de toekomst van Jurre. Jurre heeft behoefte aan voorspelbaarheid en een ordelijkheid en vindt de omgeving met regelmaat chaotisch.

De auteur beschrijft de worsteling van zijn zoon met zijn omgeving op een heel verhelderende manier. Hij blikt ook met regelmaat terug op zijn eigen jeugd, de moeilijkheden die hij toen ondervond en hoe hij zichzelf beter leerde begrijpen.

Ongetwijfeld heel herkenbaar voor velen!

Een citaat uit 'Vol hoofd' wil ik alvast graag met u delen, omdat ik het heel veelzeggend en aangrijpend vind:
“Ik ben anders; leer op een andere manier. Dat wordt me steeds opnieuw verteld. Ik weet niet hoe het wel zou moeten. Ik wil er nog niet aan denken. Leren wil ik net als ieder ander zoals het hoort. Als dat niet kan dan hoeft het niet meer voor mij. Wil ik dan wel leven. Ik ben te zwaar op de hand.”

Over de auteur
Peter Boer, Utrecht 1958, is schrijver, columnist en journalist. Hij schrijft over de multiculturele samenleving, over cultuur, welzijn en over onderwijs. Lange tijd was hij werkzaam als activiteitentherapeut binnen de ouderenzorg en met mensen met een verstandelijke beperking.

Onder het pseudoniem Coracias publiceerde hij verhalen over mensen in het alledaagse leven: ondernemers, beeldend kunstenaars, schrijvers, een wethouder en een imam. Onder zijn eigen naam schreef hij voor het Fonds Amateur- en Podiumkunsten over theatergroep 'Parels voor de Zwijnen' en publiceerde hij columns over zijn zoon en dochter.

Uitvoering
Uitgever Gibbon Uitgeefagentschap
Paperback, 128 pagina’s
ISBN10 9461160054
ISBN13 9789461160058

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/