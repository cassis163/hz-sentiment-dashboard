Titel: Syrië zien en sterven (deel 3, Erica Steen-reeks)
Auteur: Jonathan Sonnst
Uitgeverij: Witsand
274 pagina's

Jonathan Sonnst is een Vlaamse auteur en het pseudoniem van Geert Den Haerynck (Eekloo, 1976). Hij is ook docent geschiedenis in het voortgezet onderwijs.
In 2000 debuteerde hij met Deadline, een jaar later gevolgd door Dansende asse. Het waren vingeroefeningen voor de doorbraak in 2003 met Razborka, dat werd genomineerd voor De Diamanten Kogel en bovendien de Hercule Poirotprijs voor Beste Vlaamse thriller won.
In 2013 publiceerde hij zijn twaalfde boek: Heden rood, morgen dood, de start van een thrillerserie rondom Erica Steen. Zij is de beul voor een geheim juridisch genootschap dat vrijgesproken maar schuldige misdadigers hun verdiende lot laat ondergaan. In 2014 verscheen deel twee in de Erica Steen-reeks: Dode honden bijten niet.

Het verhaal begint meteen met de mededeling dat Erica zwanger is, dat natuurlijk ook al duidelijk te zien is op de cover van het boek. Dit weerhoudt haar niet om toch verder ten strijde te gaan in een land waar niks en niemand veilig is.

Erica Steen, is een vrouw die meedogenloos op haar doel afgaat. Zodra ze erachter komt dat haar man Tom vermist wordt, zet ze alles op alles om hem weer levend terug te vinden. Of heeft hij er bewust voor gekozen om niet meer gevonden te worden? De zoekacties vinden plaats waar IS- terreur reeds heeft toegeslagen en de grote vraag is dan ook, vindt Erica haar man nog op tijd? En is hij dan nog in leven?

De eerste twee delen heb ik niet gelezen van deze serie, dus ik had verder geen achtergrond wat betreft de daden die Erica in haar vorige twee boeken had uitgevoerd. Het is daardoor wel even puzzelen wie voor wie werkt en welke rol een ieder in het verhaal toegewezen heeft gekregen.
Één ding staat hierbij vast: het hele boek bestaat uit corruptie, liquidaties en overlopers.
La vengeance est boiteuse, elle vient à pas lents, mais elle vient.
Het boek heeft vaart, de schrijfstijl is prettig te volgen en de korte hoofdstukjes zorgen voor een snelle pageturner. In het genre als misdaadroman is dit zeker geen misplaatst boek, alhoewel ik wel denk dat het lezen van de eerste twee delen een betere kijk geeft op de personages die in de serie hun vaste waarde hebben gekregen. De deur ligt open voor deel 4 in deze serie, want Erica is nog steeds onverwoestbaar.

Schrijfstijl: 3,5
Spanning: 3
Psychologie: 3
Leesplezier : 3,5
Plot: 3

Ik geef Syrië zien en sterven 3 sterren