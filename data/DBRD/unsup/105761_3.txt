Daniel Silva is een voormalig journalist en medewerker van de nieuwszender CNN. In 1994 startte hij met het schrijven van boeken. Een passie die hem sinds 1997 voltijds aan de slag houdt. De Moskou regels is zijn achtste thriller met Mossadspion Gabriel Allon in de hoofdrol.
Gabriel Allon, voormalig spion en huurmoordenaar bij de Mossad, is op huwelijksreis in Umbrië wanneer hij door Ari Shamron van de Israëlische veiligheidsdienst op de hoogte wordt gebracht van de moord op een Russische journalist in het Franse skioord Courchevel. De onfortuinlijke Aleksandr Lubin was journalist bij het onafhankelijk tijdschrift Moskovsky Gazetta. Het was een van de laatste onderzoeksbladen van Rusland die het aandurfde het beleid van het Kremlin openlijk in vraag te stellen en werd beschouwd als een koppige luis in de pels van het nieuwe Rusland. Een Rusland dat werd gedomineerd door rijke oliebaronnen, internationale wapenhandelaars en corrupte overheidsdiensten. Allon gaat in op de vraag van Shamron om in Rome een ontmoeting te hebben met een contactpersoon van Lubin. Allon verneemt dat Ivan Kharkov, een steenrijke Russische oliarch en wapenhandelaar, een deal heeft gesloten met Al Qaida voor het leveren van luchtdoelraketten die daarmee aanslagen willen plegen op burgervliegtuigen overal ter wereld. Voor Allon het teken om zijn huwelijksreis voor even op te schorten en de strijd aan te gaan met een van de machtigste criminele organisaties van de wereld.
De waar gebeurde moord op de Russische journaliste Anna Politkovskaja, die op het punt stond een vernietigend rapport te schrijven over de martelingen en ontvoeringen van Russische militaire en geheime diensten in Tsjetsjenië, vormt de solide basis voor De Moskou regels. Silva slaagt er in door middel van een thriller gebaseerd op een waar gebeurd feit een actueel thema, dat hem als voormalig journalist ongetwijfeld nauw aan het hart ligt, aan te kaarten bij een breed lezerspubliek. Een opzet waarin hij zeker geslaagd is. De sterke personages zijn goed uitgewerkt en vormen een stevige ruggengraat voor het verhaal. Zoals altijd creëert Silva een complex en spannend verhaal waarbij deze keer de focus zich richt op de hedendaagse Russische politiek. De onderliggende themas zijn intelligent verweven in het verhaal en stemmen de lezer nadat hij de laatste pagina heeft omgedraaid alvast tot nadenken. De Moskou regels in een goede spionagethriller en spannend tot op het einde. Er is voldoende ruimte gegeven aan de personages voor een vervolgverhaal. Ik kijk er in ieder geval reikhalzend naar uit.