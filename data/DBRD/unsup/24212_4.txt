Menig boekenwurm die op zoek is naar een nagelbijtend en bloedstollend boek, zal zijn toevlucht in de eerste plaats niet zoeken in Vlammen. Het genre van dit boek, en van de gehele Hongerspelentrilogie, is immers jongvolwassenen. Geen spek voor de bek voor wie op zoek is naar een allesverslindende thriller. Onterecht. Dit razend spannend boek grijpt lezers van alle leeftijden stevig bij de keel en het is onmogelijk de drang te weerstaan om het in één trek uit te lezen. Een pittige cocktail met actie, politieke spanningen, rebellie, liefde en verzet als belangrijkste ingrediënten. Katniss Everdeen figureert als vonk in het heetst van de strijd.

De auteur van deze vlammende literatuur is de Amerikaanse schrijfster Suzanne Collins. Ze genoot jarenlange bekendheid met haar Hongerspelentrilogie en die bekendheid verwerft ze nog steeds tot op de dag van vandaag. In 2008 verscheen het eerste boek uit de trilogie, De Hongerspelen. De twee volgende delen verschenen achtereenvolgens in 2009 en 2010, maar dat neemt niet weg dat Collins’ boeken tot op heden zeer populaire bestsellers zijn. Ook heeft Suzanne Collins zeer veel erkenning gekregen voor haar boekenreeks, meer bepaald met een verfilming van de ganse trilogie. In 2012 verscheen de eerste film in de bioscopen. De tweede film volgde al een jaar later, in 2013, gevolgd door het derde en laatste deel. De verfilming van het derde boek komt uit in twee delen. Spotgaai deel 1 werd geïntroduceerd in 2014 en Spot-gaai deel 2 speelt in het najaar van 2015 in de zalen. Jennifer Lawrence vertolkt de rol van Katniss Everdeen in alle vier de films, wat haar ook op het witte doek de spilfiguur van het ganse verhaal maakt. Andere hoofdrollen worden ook gespeeld door dezelfde acteurs in de vier films. Josh Hutcherson speelt de rol van Peeta en Liam Hemsworth kruipt in de huid van Gale.

Volgens de webpagina van Wikipedia over de Hongerspelen zou Suzanne Collins haar inspiratie voor de trilogie gevonden hebben in de Griekse mythologie, meer bepaald in de mythes rond de Minotaurus, Theseus en Ariadne. Hoewel de website niet altijd even betrouwbaar is, toch zijn er in dit geval opvallende gelijkenissen terug te vinden tussen het idee van de Hongerspelen en de mythe rond de monsterlijke Minotaurus. Ik citeer uit Griekse mythologie encyclopedie:
Minos kon Athene niet met militaire middelen op de knieën krijgen, […] Daardoor moesten de Atheners zich uiteindelijk gewonnen geven. Op advies van het orakel van Delphi aanvaardde de Atheense koning Aegeus Minos’ vredesvoorwaarden, die inhielden dat eens in de negen
jaar zeven Atheense jongens en zeven Atheense meisjes in het Labyrint moesten worden geof-ferd aan de Minotaurus. (Houtzager, 2011, p.167)


Vlammen is het vervolg op De Hongerspelen. Hier maakten we reeds kennis met enkele belangrijke personages zoals Peeta Mellark, die verklaarde smoorverliefd te zijn op zijn vrouwelijke medetribute Katniss. Gale Hawthorne, jeugdvriend en jachtpartner van Katniss. Haymitch, de altijd dronken Winnaar uit District 12 die als mentor optrad voor Peeta en Katniss.
President Snow, de autoritaire en koelbloedige leider van Panem. Cinna, de stylist van Katniss die ervoor zorgde dat ze “het meisje dat in vuur en vlam staat” werd… Ken je deze personages niet en heb je geen idee wat er gebeurd is? Vlieg dan eerst in De Hongerspelen. Dit boek bouwt immers verder op de gebeurtenissen uit het vorige boek.

Het tweede deel is ook uit ander hout gesneden als het op de verhaallijn aankomt. Daar waar het eerste boek focust op de arena, op de verschillende tributen, op de bikkelharde strijd op leven en dood, op het unieke winnaarsteam… draait het tweede boek volledig rond de protagonist, de jonge Katniss Everdeen. De nadruk ligt meer op de het politieke aspect van haar betwistbare overwinning, dan op de 75e editie van de Hongerspelen. Een andere spanningsopbouw, maar dezelfde onverwachte plotwendingen die het overlevingsinstinct van de lezer prikkelen. Al is die wirwar aan gebeurtenissen voor sommige lezers minder aantrekkelijk, wat vaak vervelende vragen oproept. De enige oplossing om hieruit verlost te geraken, dat is ook met-een de kracht van deze boekenreeks, is verder lezen. Elke gegeven aanwijzing vormt een puzzelstukje dat, naar mate het verhaal vordert, netjes op zijn plaats valt. Een schrijfstijl die je aanstaat of niet, dat verschilt van lezer tot lezer. Het laat een zee van ruimte voor fantasieën over de verloop van het verhaal of over een al dan niet goed einde.

Er is één cruciaal verhaalelement dat in Vlammen mooi uitgewerkt wordt en een zeer duidelijke betekenis krijgt in de ganse trilogie. Het is namelijk de spotgaai, een door het Capitool gemuteerde vogel die in staat is geluiden op te vangen en nadien haarfijn na te bootsen. In het eerste boek krijgt Katniss een speld met een spotgaai als een geluksbrenger van haar vriendin Madge, de dochter van de burgemeester van District 12. Daar waar het in het in het eerste deel slechts een speld was, groeit het in het tweede deel uit tot een heus symbool voor het verzet tegen het Capitool en de vreselijke Hongerspelen. Katniss wordt meer en meer de verwezenlijking van de spotgaai. Trouwens, het derde en laatste deel heet ook niet voor niets Spotgaai… Op de covers van elk van Suzanne Collins’ boeken uit de trilogie vinden we deze betekenisvolle vogel terug, wat het belang ervan subtiel in de verf zet.

Een krachtig onderbouwd boek in een goed doordachte reeks, dat is Vlammen in de succesvolle Hongerspelentrilogie. Een bloedstollend vervolg dat je doet snakken naar het vervolg van deze wervelende reeks.



Bibliografie

Suzanne Collins, (s.d.). Catching Fire. Geraadpleegd op 23 oktober 2015, via
http://www.suzannecollinsbooks.com/catching_fire_88086.htm

Suzanne Collins, (s.d.). Biography. Geraadpleegd op 23 oktober 2015, via
http://www.suzannecollinsbooks.com/bio.htm

De Hongerspelen. (21 oktober 2015). Geraadpleegd op 23 oktober 2015, via https://nl.wikipedia.org/wiki/De_Hongerspelen

Houtzager, G. (2011). Griekse mythologie encyclopedie. Groningen: Rebo Productions.