Het verhaal begint met hoe Markus zijn vrouw verloor, dit is een heel verdrietig verhaal waar ik echt even bij moest slikken. Zo mooi beschreven hoe hij wacht en hoe je als lezer al weet wat er gebeurt is.
Dan wordt hij na een poos rouwen door zijn baas van het warme zuiden naar het koude noorden gestuurd. Hij moet een “cold case” oplossen op verzoek van de verdachte. Zijn baas wil hem even kwijt en denkt dat hij Markus naar een gemakkelijke zaak stuurt. Markus komt in hele vreemde situaties terecht en de “cold case” blijkt helemaal niet zo koud te zijn maar nog volop te leven bij de bewoners van het plaatsje. Bedreigingen en bijzondere gebeurtenissen volgen elkaar op. Het roept bij Markus veel vraagtekens op en hij wil dit oplossen. Ten koste van alles.

Je bent nieuwsgierig naar een boek en denkt, even een stukje lezen. Een dag later had ik het boek uit en heb je een geweldig avontuur beleefd. Wat een vaart zit er in dit boek.
Sommige stukken komen een beetje vaag over maar dat komt omdat een van de hoofdpersonen een niet alledaagse persoon is. Hij haalt werkelijkheid en fantasie door elkaar.
Dit boek is puur genieten van de mooie beschrijvingen van de ondergrondse wereld, zo gaaf dat je vergeet dat je midden in een thriller zit. Puur kippenvel omdat je zelf de kou van de rotsen aanvoelt. Heden en verleden komen samen en het plot is griezelig mooi.
Michael Koryta heeft weer een thriller geschreven waarbij hij van begin tot het einde mijn volledige aandacht had. De ruim 400 bladzijdes waren niet alleen gevuld met een spannend verhaal maar ook met onverwachte verhaallijnen en informatie zoals over de grotten die het verhaal niet langdradig maakten maar aan de lezer laten zien dat het schrijven van een thriller meer inhoudt dan ‘er is een moord gepleegd en wie lost het op?’
Ik heb ook het boek “zij die mij dood wensen” van deze auteur gelezen en weet nu dat hij dat in meerdere boeken doet. Hij lijkt goed geïnformeerd over de streek waarover hij schrijft en kan er daarna mooi over vertellen. Het past allemaal in elkaar. Heel veel leesplezier!