Geiger heeft een gave: als beroepsfolteraar weet hij hoe dan ook de waarheid uit mensen te krijgen. Dit grotendeels door ze psychologisch zo onder druk te zetten, dat angst erger is dan pijn. Geiger heeft maar 1 principe: hij werkt niet met kinderen.

Als hoe dan ook door het sluiten van een deal de 12-jarige Ezra op zijn pad komt, moet Geiger een keuze maken: tegen zijn principe ingaan of de jongen redden uit de handen van Hall en zijn handlangers. Wanneer Geiger dan toch een menselijke kant laat zien en vlucht met de jongen, op de voet gevolgd door zijn assistent Harry en diens labiele zuster Lily, volgt een waar kat en muisspel.

Met name Geiger is een zeer boeiende personage in het boek. Smith weet zijn karakter goed te ontrafelen en de psyche van de man heel realistisch neer te zetten. Wat vooral opvalt is het aantal personages dat meespeelt, heel weinig, wat het boek makkelijker leesbaar maakt. Een echte psychologische thriller, waarin de donkere kanten van mensen naar voren komt. Vlot en spannend geschreven, waarbij je  als je het boek eenmaal in handen hebt  moeite hebt het weg te leggen. Een goed debuut wat vraagt om meer.