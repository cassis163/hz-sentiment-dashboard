Wanneer Hanna, de vrouw van gynaecoloog Axel Kolman, in contact komt met haar nieuwe buurvrouw Sonja van Buuren beseft ze dat ze nog meer moet opletten om de zware mishandelingen door haar man te verbloemen.
Een flinke kneuzing onder het goed opgemaakte gezicht van Hanna zorgt echter meteen voor argwaan bij Sonja. De scherpe waarnemingen van Sonja vloeien voort uit haar functie als rechercheur bij de politie van Utrecht.
Langzaam raken de levens van Sonja en Hanna met elkaar verstrengeld en lijkt een vreselijk lot onafwendbaar.

In Tweestrijd van Linda Jansma is een actueel thema als huiselijk geweld de basis voor de spannende en aangrijpende innerlijke strijd die Hanna voert, ze wordt heen en weer geslingerd tussen gevoelens van liefde en haat en probeert daarnaast het zware trauma uit haar verleden te verwerken.
Tijdens het lezen van Tweestrijd ontstaat er snel betrokkenheid en sympathie voor Hanna en zorgt de verrassende ontknoping voor een zorgelijke ontwikkeling.

Linda Jansma heeft met Tweestrijd een gemakkelijk lezende en inleefbare thriller geschreven.