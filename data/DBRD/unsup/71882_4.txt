Bert Spoelstra schreef zijn elfde thriller in opdracht van het Mooi Limburgs Boekenfonds. Daaruit zou je kunnen opmaken dat het een puur Limburgs boek is dat eigenlijk alleen aantrekkelijk is voor Limburgse lezers. Niets is echter minder waar. Mascotte is een echte politieroman waarin we rechercheurs Harrie Lemmen en Ruus Hendriks (o.a. bekend van Operatie Raghadan) volgen in een waarheidsgetrouw verslag van hoe de politie omgaat met een moord. De humoristisch geschetste verhoudingen tussen de politiemensen onderling vormen een aangename tegenhanger voor de ruwe kilheid van de misdaad.

De manier waarop Spoelstra zijn aktes begint (hij noemt het zelf geen hoofdstukken maar aktes) is een aardig gevonden manier om de misdaad tegen de actualiteit te plaatsen. En via zijn hoofdpersonen worden we als lezer deelgenoot gemaakt van de onmacht waarmee het politie-apparaat soms, om tal van uiteenlopende redenen, te maken krijgt. Mascotte is een frisse, heldere politieroman die prettig leest en waarin de toeristische wederwaardigheden zeker ook voor niet-Limburgers goed te lezen zijn.