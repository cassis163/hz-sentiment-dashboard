Wat mij als eerste opviel is dat Verliefd en Verloren zich af speelt in Den Haag, rond Hollands Spoor ongeveer. Ik zit zelf op de Haagse Hogeschool en herkende dus heel veel plekken die ze benoemde in het boek, zoals de HHS zelf en café Xieje, de tramlijnen en de straat waar Gemma woont. Ik vond dat echt super leuk, want had zo echt een duidelijk beeld van waar het verhaal zich afspeelt! Leuk dat Lizzie dus echt bestaande locaties heeft gekozen.

Er zat erg veel humor in dit verhaal, of naja, de situatie waarin Gemma zich in bevond zorgde voor erg veel awkward momenten. Daar moest ik stiekem wel om lachen. Want wat moet je nou als je hopeloos verliefd bent op je mentorleerling, dat met alle macht probeert te onderdrukken, maar hij je de hele tijd blijft verleiden? Ik zou het zelf ook Spaans benauwd krijgen, als ik haar was. Ik kon me dus goed inleven in hoe Gemma zich voelde.

Julian zit in een band en Gemma houdt ook van muziek. Er werd dus ook veel gesproken over de liedjes die er gedraaid werden. Ik kende lang niet alle liedjes hoor, maar vond het wel grappig dat er liedjes van The Doors voorbij kwamen. Een band die ik dan weer wél ken. (Oké, dat klinkt misschien gek omdat ik 19 ben en The Doors een band is uit de jaren ’70, maar mijn vriend vind ze erg tof, dus ik luister ze ook weleens). Ik vond het lief hoe de muziek Gemma en Julian eigenlijk een beetje dichterbij elkaar bracht.

Wel miste ik in het verhaal een soort climax. Er was niet echt een plottwist. Geen moment waarop ik dacht: Wauw! Dat had ik niet kunnen voorspellen.
Ook vond ik het boek soms een beetje teveel van hetzelfde. Ja, ik weet inmiddels wel hoe gênant het is dat Julian vooraan in de klas zit en dat hij je verleidelijk aan blijft kijken. Op het einde gebeurde er wel iets, maar het blies me nou niet echt van mijn stoel af zeg maar…

Verliefd en Verloren is een heerlijk boek als je even over een lekker awkward liefdesverhaal wilt lezen. Het vermaakt, een leuk snel boekje voor tussendoor!

Uitgebreide recensie op mijn blog: https://readinge.wordpress.com/2016/06/14/recensie-verliefd-en-verloren/