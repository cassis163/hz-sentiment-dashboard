Psychopaten, het zijn de favoriete figuranten in de verhaallijnen van Sebastian Fitzek. In al zijn boeken dwalen lugubere gestoorde geesten rond en op een messnede meer of minder let de Duitse auteur niet zo op.
Om het allemaal nog wat gruwelijke te maken heeft hij als co-auteur de hulp ingeroepen van Michael Tsokos, in Duitsland de meest bekende patholoog anatoom. Als dat niet voor “het betere snijwerk” gaat zorgen in Afgesneden, weet ik het ook niet meer….

Paul Herzfeld, forensisch patholoog, wordt bij een verminkt lichaam geroepen en doet onderzoek naar de oorzaak van het overlijden. In de hersenen vindt hij een kokertje met een briefje waarop het telefoonnummer van zijn dochter op staat geschreven. Hannah blijkt ontvoerd te zijn en Herzfeld begint aan een speurtocht naar haar. Al gauw ontdekt hij dat de ontvoerder lichamen van slachtoffers gebruikt om de getergde professor te informeren over de verblijfplaats van zijn dochter. De weersomstandigheden verhinderen hem om naar het eiland Helgoland af te reizen en een aldaar aanwezige striptekenares, gebruikt hij om informatie te vergaren. Niets blijft Linda Kaminsky bespaart en ze moet van Herzfeld dingen doen die ze nooit heeft kunnen vermoeden….

In de aankondiging is het al voorgemeld, de aanwezigheid en medewerking van Duitslands meest bekende patholoog anatoom Michael Tsokos, voorspelt al iets over het nodige snijwerk. En inderdaad, al snijdend wordt een ware vossenjacht opgezet om informatie te krijgen waar Hannah wordt vastgehouden. Zelfs een op afstand bestuurde autopsie wordt heel erg detaillistisch en beeldend beschreven. Met al die lugubere scenes zou je verwachten dat Afgesneden een superspannend verhaal is maar dat valt dan weer wat tegen. Saai is ook niet de juiste kwalificatie maar het geheel valt wat tegen.
Aan het einde wacht natuurlijk wel weer een onverwachte ontknoping maar dat kan het werkelijk tekort aan echte spanning niet geheel doen verbleken. Daarmee blijft het boek als een goed boek steken maar het is zeker niet het beste wat Sebastian Fitzek te bieden heeft.

Eindoordeel: 3 sterren

Spanning: 2 sterren
Plot: 3 sterren
Leesplezier: 3 sterren
Schrijfstijl: 4 sterren
Originaliteit: 3 sterren
Psychologie: 3 sterren