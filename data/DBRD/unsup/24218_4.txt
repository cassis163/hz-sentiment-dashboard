Heb je je ooit al eens afgevraagd waarom wij geen zeventigduizend letters in ons alfabet hebben? Of waarom de woorden buitenboordmotor, herfst en twaalf elk op hun manier eenzaam zijn en aapmensen geen mensapen zijn? Op deze en vele andere vragen geeft Joke Van Leeuwen antwoord in haar boek 'Waarom een buitenboordmotor eenzaam i's, een boek voor kinderen en andere mensen.

De Nederlandse Joke Van Leeuwen schrijft voor zowel kinderen als volwassenen en is naast het auteur zijn ook nog illustrator en maakt theaterprogramma’s. Met haar proza en poëzie mocht ze al verschillende prijzen in ontvangst nemen, waaronder de Theo Thijssenprijs en de C. Buddingh-prijs. Ook met 'Waarom een buitenboordmotor eenzaam is' sleepte ze een prijs in de wacht.

'Waarom een buitenboordmotor eenzaam is' is een boek dat volledig gewijd is aan onze taal, het Nederlands. De taal wordt van alle kanten onder de loep genomen. Er wordt ingegaan op de geschiedenis van het Nederlands, de evoluties die de taal heeft doorgemaakt, waar bepaalde uitdrukkingen en spreekwoorden vandaan komen et cetera. Kortom: een boek dat elke fan van de Nederlandse taal zal boeien.

Met dit boek leer je echt iets bij. Het is geen boek voor droge informatieve teksten, wel een boek vol leuke en interessante weetjes over onze taal. Bovendien weet Joke Van Leeuwen alles op een speelse maar heel heldere manier te verwoorden, helemaal op het niveau voor kind en jeugd. En mede dankzij de illustraties (die de auteur zelf maakte) leest het boek heel vlot. Maar ondanks dat is het boek ook voor volwassenen heel fijn om te lezen.

Joke Van Leeuwen is geen taalkundige en laat dat ook verstaan in haar verantwoording. Ze zou dit boek niet kunnen geschreven hebben zonder een heleboel andere boeken, kranten, tijdsschriften… te lezen. Maar de manier waarop ze schrijft toont wel dat ze heel wat afweet van het Nederlands en zich dus heel goed heeft ingewerkt in de taal. En dat verdient een oprechte waardering.

Voor elk kind dat interesse heeft in taal en alles wat daarbij hoort is 'Waarom een buitenboordmotor eenzaam is' een prachtig boek. Het geeft op een heldere en grappige manier antwoord op heel veel vragen die kinderen vaak hebben over onze taal.