De dode kamer van Bronja Hoffschlag is een superspannende thriller die zich deels afspeelt in Rotterdam en deels in de gevangenis New York. De dode kamer gaat over twee broers, Misha en Lennart Larsen. Op jonge leeftijd verliezen de broers hun ouders. Lennart is op dat moment bijna 18 en gaat al snel op zichzelf wonen, maar Misha is elf en wordt in een pleeggezin geplaatst. Lennart belooft Misha dat hij ervoor zorgt dat hij snel bij hem kan wonen. Drie jaar later is het eindelijk zover, Lennart heeft een huis en de voogdij over Misha kunnen krijgen en de broers gaan weer bij elkaar wonen. Door de jaren van afstand is er een verwijdering ontstaan tussen de broers, daarnaast zijn de broers ook nog eens heel verschillend. Lennart is een nietsnut en heeft geen werk, dagelijks gooit hij zich vol met bier, draait harde muziek en gebruikt drugs om zich goed te voelen. Misha is een boekenwurm met een hoog IQ en houdt juist van rust en stilte om zich heen.

Misha is een goede leerling en gaat op zijn zestiende studeren aan de universiteit van Delft en wordt architect. Hij gaat bij het architectenbureau Flash werken en weet zichzelf snel op te werken. Hij doet mooie klussen zoals de ontwerpen van de Ross Towers voor zijn vriend Colin Ross. Alles lijkt Misha voor de wind te gaan: mooie carri√®re, veel geld en hij ziet er goed uit. Totdat hij verdwijnt. Na een tijdje krijgt Lennart door dat zijn broer verdwenen is en hij gaat op onderzoek uit. Bij Flash krijgt Lennart te horen dat Misha ontslag heeft genomen en naar Amerika is vertrokken. Samen met Ilse, de secretaresse en ex-vriendin van Misha gaat hij op zoek naar zijn broer. Door een achtergelaten agenda stuiten Lennart en Ilse op enkele namen. Onder andere ene Maren, Lennart blijkt haar al te kennen uit de kroeg.

Dan wordt Lennart gebeld door de advocaat van zijn broer, Misha blijkt vast te zitten in de gevangenis van New York wegens doodslag door een uit de hand gelopen ruzie. Verbazing overheerst bij Lennart, hoe komt zijn goed georganiseerde en nette broer in de gevangenis terecht. Er blijkt veel meer achter te zitten dan een uit de hand gelopen ruzie. Langzaam komen Lennart, Maren en wij als lezers achter wat er achter de daden van Misha zit.

Bronja Hoffschlag heeft het boek geschreven vanuit de perspectieven van Lennart en Misha. Fragmenten uit het verleden worden afgewisseld met fragmenten uit het heden. Deze structuur is sterk voor de opbouw van het boek, stap voor stap kom je er als lezer achter welke misdaden Misha heeft begaan en naar het verhaal daarachter. Ook helpt deze manier van schrijven voor het meeleven met de karakters in het boek, enerzijds Lennart die zijn broer probeert te vinden en te begrijpen, anderzijds Misha die plannen uitdenkt en tot uitvoering brengt. Sommige fragmenten komen twee keer voor, maar dan vanuit de verschillende perspectieven van de broers. Door de voortdurende wisseling in tijd moet je wel goed opletten bij het lezen van het boek.

De dode kamer is een sterk geschreven en spannende thriller. Alles karakters zijn in het boek goed uitgewerkt. Hopelijk is het volgende deel net zo goed en komen we steeds dichter bij de antwoorden op de volgende vragen: lukt het Misha zijn plan te voltooien, kan hij zich staande blijven houden in de gevangenis en hoe loopt het af tussen de broers?