Sara Sebastiansson zit met haar dochtertje in de vertraagde trein van GÃ¶teborg naar Stockholm. Tijdens een korte stop op een tussenstation verlaat Sara even de trein om een telefoontje te plegen. Omdat ze ook nog een vrouw met een zieke hond helpt, mist ze de trein. De conducteur wordt gewaarschuwd en zal het meisje, Lilian, in de gaten houden. Als de trein in Stockholm arriveert blijkt het meisje echter te zijn verdwenen.

Het onderzoeksteam van inspecteur Alex Recht, daarbij ondersteund door criminologe Frederika Bergman, worden met de zaak belast. Omdat Sara problemen met haar man Gabriel heeft, richt het team zich in eerste instantie op de vader van Lilian. Als het meisje later dood wordt gevonden, krijgt de zaak een andere wending. Vooral omdat op haar voorhoofd het woord 'ongewenst' geschreven staat. De stress bij het team van Alex Recht neemt toe. Zeker wanneer er later een ander kind gevonden wordt dat onder vergelijkbare omstandigheden is omgebracht.

Ongewenst is de debuutthriller van Kristina Ohlsson en met dat debuut heeft ze meteen al een origineel en op momenten ook aangrijpend verhaal geschreven. In dit verhaal worden de karakters van Alex Recht, Frederika Bergman en Peder Rydh erg goed en uitgebreid uitgewerkt. Als lezer krijg je daardoor het gevoel dat je ze kent.

Het boek is bijzonder prettig leesbaar en het verhaal neemt in spanning toe. Sterk van Ohlsson is dat het boek niet voorspelbaar is, want je wordt, zeker tegen het einde van het verha, regelnatig op het verkeerde been gezet. Want als je denkt te weten wie de dader is, neemt het verhaal een wending aan waardoor deze persoon afvalt.

Opvallend in het boek is de verandering van de houding van de enigszins macho Alex en vooral Peder. Aanvankelijk moeten ze niets van Frederika hebben en beschouwen ze haar als een aan hen opgedrongen collega. Als ze echter zien dat Frederika, ze verandert zelf ook tijdens het verhaal, wel degelijk een belangrijke bijdrage levert, gaan ze haar toch meer waarderen.

Ongewenst is een thriller die van begin tot eind boeiend is. Waarbij het plot even spannend als onverwacht is. Met dit debuut toont Ohlsson aan dat ze een rijzende ster is aan het Scandinavische thrillerfront.