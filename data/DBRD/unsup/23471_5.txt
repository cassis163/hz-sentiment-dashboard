Lina Meruane is een Chileense schrijfster die al een tijd in New York woont. Dit is het eerste boek dat ik van haar heb gelezen en ik hoop dat uitgeverij Signatuur gaat besluiten meer van haar uit te geven, want ze heeft een bijzonder mooie schrijfstijl. Het boek bestaat uit zeer korte hoofdstukken met vaak lange zinnen. Ze schrijft staccato, fragmentarisch, misschien wel zoals ze ook denkt. Dit is het verhaal van haar blind worden.

Als je blind wordt, moet je het leven weer opnieuw vorm geven. Ze bouwt haar leven plaatje voor plaatje weer op. Probeert hoop te houden en is verschrikkelijk boos als de operatie maar op zich laat wachten, net als haar herstel. Meruane neemt je mee in haar wereld en emoties. Een bijzonder boek dat soms iets te plastisch is maar zeer de moeite waard. Ze weet met weinig, veel te vertellen.