Vanaf de eerste bladzijde zit er in ‘Mijn zus’ van Michelle Adams een onderhuidse spanning, die ervoor zorgt dat je door wilt blijven lezen. Toch is er iets wat me heel erg irriteerde tijdens het lezen en dat is hoe makkelijk Irini door haar zus Elle en haar vriend Antonio beinvloed kan worden. Irini laat zich makkelijk overhalen, waait met alle winden mee en lijkt niet makkelijk voor zichzelf op te komen.

Als ik dan naar Elle kijk als persoon, dan is het makkelijk om misbruik te maken van Irini en hoewel het verhaal flink wat draaien neemt, irriteerde me dat behoorlijk. Dat voelt ook aan als een makkelijke keuze in een thriller. Dat zorgt ervoor dat het verhaal over het algemeen mij teleurstelde. De ontknoping voelde onbevredigend, omdat het verhaal toch niet helemaal afgesloten is. De laatste gebeurtenis in het leven van Irini vond ik ook gek (zonder te veel te verklappen) en behoorlijk snel gaan naar mijn mening.

‘Mijn zus’ is dan wel een origineel verhaal, maar miste voor mij behoorlijk wat in de uitwerking. Als Michelle Adams zich niet had laten verleiden om de makkelijkere weg te kiezen in de verhaallijnen, had het wat mij betreft beter uitgekomen. Jammer, want haar schrijfstijl is zeker heel fijn en de onderhuidse spanning geeft zij op elke bladzij heel duidelijk weer. Ik ben dan ook zeker benieuwd wat zij in de toekomst gaat schrijven!

Michelle Adams debuteert met ‘Mijn zus’ in de thrillerwereld. Hoewel het verhaal origineel is, miste ik wat in de uitwerking. De ontknoping was onbevredigend, maar haar fijne schrijfstijl maakt een hoop goed.