Jacob werkt als conciërge in een klooster dat ook toegankelijk is voor bezoekers. Jacob gaat vooral zijn eigen gang en ontloopt de gasten zoveel mogelijk. Hij komt zijn tijd door met het uitvoeren van klusjes en het bijwonen van de diensten in het klooster. Op een dag arriveert politicus Henry Loman. Hij zoekt Jacob op en een ingewikkelde vriendschap ontstaat.

Auteur Esther Gerritsen heeft met Jacob en Henry twee zeer verschillende personages gecreëerd, een boeiende combinatie die de spil vormt in dit verhaal. Jacob is een gelovig man, die graag op zichzelf is, terwijl Henry een oud-politicus is, die graag in de aandacht staat en gewend is zijn zin te krijgen.Ondanks de verschillen, zoeken deze mannen elkaar toch op en voeren veel gesprekken. De karakters zijn goed en overtuigend neergezet door de auteur.

Deze roman bevat boeiende thema’s, zoals zonde, schuld, verraad, troost en vergeving, die op verschillende manieren in het verhaal terugkomen. Met name Jacob denkt veel na over de dingen die gebeuren. Je volgt zijn gedachten hierover in het verhaal. De thema’s zijn ook gerelateerd aan het geloof en het lijdensverhaal van Jezus, waar de auteur verschillende parallellen naar heeft proberen te trekken.

Het verhaal leest redelijk makkelijk en lijkt simpel, maar De Trooster is een boek met diepere lagen en zet je aan het denken. Je kunt veel uit dit verhaal halen, je bezinnen op de thema’s die terugkomen in dit boek. Ik geef het boek 3 sterren.