Berlijn is in 1929 de draaischijf van Midden-Europa, een kosmopolitische metropool van vier miljoen inwoners en een van de grootste steden ter wereld.
En een van de tolerantste. Tolerantie betekent sex, drugs en rock and roll in overvloed. Nou ja, Rock and roll avant la lettre.. Gereon Rath, inspecteur Recherche bij de Moord brigade in Köln komt , als provinciale Rijnlander, na een incident zwaar onder vuur te liggen in zijn woonplaats en wordt geparachuteerd bij Inspectie E, de zedenpolitie, in Berlijn. Want de tolerantie ten spijt zijn er nog steeds bepaalde zaken die niet door de beugen kunnen. Zoals kritiek leveren op de machthebbers in dubieuze en ondeugende filmpjes. Rath leert snel, is ambitieus en wil graag scoren. Hij wil het liefste naar de afdeling A, de recherche.

Hier komen we een bekende tegen die ook regelmatig opduikt in de verhalencyclus met Bernie Gunther in de hoofdrol: Ernst Gennat, de 150 kg wegende en taartjes etende hoofd recherche. Vergeet Philip Kerr, vergeet Bernie Gunther, dit boek gaat over complottheorieën, samenzweringen, de jacht op het goud van de Sorokins in een periode dat Duitsland op z'n kop stond en danste op de vulkaan.

Rath gaat op eigen houtje wat zaken onderzoeken die verband houden met een moord en komt terecht in de broeierige wereld van het decadente Berlijn. Boeiend wordt de wereld beschreven van het uitgaansleven met z'n danscafés, kroegen, bioscopen, hoeren , pooiers, travestieten, cocaïnegebruik, de corruptie bij de politie en de ellende aan de onderkant van de samenleving. Rath komt terecht in een maalstroom van activiteiten van talrijke criminele bendes en stromingen zoals het communisme, het opkomend fascisme, en de revanchisten die de nederlaag in 1918 niet kunnen vergeten, al die groeperingen die ook onderling weer een bittere strijd uitvechten.

Barricade gevechten in Wedding en Neuköln, communistische agigatoren, die straatgevechten uitlokken, politie die met behulp van pantserwagens de straten schoonveegt en met scherp schiet. De mei onlusten van 1929 vormen onderdeel van de fraaie sfeertekening die Volker Kutscher schetst van het Berlijn in die jaren

Conclusie
De hoofdpersoon Gereon Rath is geen gelikte, politiek correcte inspecteur. Hij overschrijdt duidelijk grenzen in dit verhaal en liegt om de waarheid boven water te krijgen. Alles voor de rechtvaardigheid. De zoektocht naar de kwade genius, die al vrij snel bekend is, levert weinig spanning op. Dit geldt tevens voor de romantische perikelen van Gereon, die het bekende patroon volgen van aantrekken en afstoten.

Wat verder opvalt in deze roman/thriller is de grondigheid , de historische correctheid en gedetailleerdheid van de beschrijvingen van Berlijn .Fascinerend !.Dat geldt tevens voor de open seksuele moraal èn de emancipatie van de vrouwen.

De schrijfstijl van Volkert Kuscher kan het beste omschreven worden als wollig en van een Duitse degelijkheid. De invloeden van Hammett en Chandler zijn onmiskenbaar. Het 573 bladzijden tellende boek moet het vooral hebben van mooie sfeervolle beschrijvingen van een broeierige wereldstad aan de vooravond van de catastrofe die W.O.II heet.

De setting, van ‘Schaduw over Berlijn, het roerige Berlijn eind jaren twintig van de vorige eeuw , is uitstekend gekozen en leverde de basis voor de serie Babylon Berlin, de duurste niet-Engelse tv-productie ooit.

4 sterren