New York Times bestseller auteur Nora Roberts perst liefdesroman na liefdesroman uit haar gouden penseel. Inmiddels heeft de auteur van Winternachten meer dan honderdvijftig boeken op haar naam staan.

In Winternachten worden twee korte verhalen gebundeld in één boek. Beide verhalen zijn al eerder gepubliceerd, maar wat kan het heerlijk zijn om een dik boek in je handen te houden met het idee dat je twee goede romans gaat lezen.

Het eerste verhaal van Winternachten is Een eerste indruk. Dit verhaal (van 210 pagina's) gaat over de kleine, energieke Shane Abbott, die haar oma net heeft verloren. Haar oma laat Shane een prachtig huis achter, met antieke meubels die een klein fortuin waard zijn. Shane besluit haar droom achterna te rennen en opent een antiekwinkeltje en museum op de begane grond van het prachtige huis van haar oma. Al snel komt ze in contact met haar nieuwe buurman Vance. Een stoere, grote man die heel wat geheimen blijkt te hebben. Shane slaat zich er dapper en zelfverzekerd doorheen om de norse Vance voor zich te winnen.

Een eerste indruk brengt je vanaf het begin liefdeskriebels. De relatie tussen Shane en Vance is prachtig omschreven en geeft de lezer een goede, positieve spanning mee.
Shane is een impulsief, vastberaden meisje van 25 dat nergens voor terugdeinst. Vance is een stugge, behouden man die niemand toegang geeft tot zijn nieuwe leventje dat hij probeert op te bouwen in het kleine dorpje waar iedereen elkaar kent. Een eerste indruk begint geweldig en al snel vliegen de vonken uit het boek. Als lezer kun je in een paar uur tijd helemaal wegdromen. Nora Roberts zorgt ervoor dat je op Vance verliefd wordt, van hem gaat houden en hoopt dat je ooit ook zo'n geweldige man tegenkomt. Één en al gezwijmel tijdens de koude, knusse, romantische winteravonden.

Een eerste indruk is ongecompliceerd en leuk om te lezen. Het barst van de romantiek en is dan ook een must have voor de romance-lezers onder ons. Toch lezen de laatste twee hoofdstukken alsof ze afgeraffeld zijn en Nora Roberts er plotseling genoeg van had om te schrijven. Het einde is zo abrupt, dat je in blinde paniek het boek doorbladert, in de hoop ergens nog een verborgen hoofdstuk te vinden, maar helaas. Een eerste indruk is, ondanks alle romantiek, toch heel plotseling afgelopen. En dan slaan we, nog een beetje verbaasd, de bladzijde snel om naar het tweede korte verhaal van Winternachten, getiteld Magisch moment.

Eigenlijk kunnen we om Magisch moment te omschrijven gewoon de omschrijving van het vorige boek kopiëren, 'antiekwinkel' in 'zakenvrouw' veranderen en een aantal namen wijzigen. Magisch moment is namelijk exact hetzelfde verhaal als Een eerste indruk.

Magisch moment is best aardig om te lezen. Het zit technisch goed in elkaar en Roberts is een genie als het gaat om de lezer dezelfde gevoelens geven als de personages in haar boek. Magisch moment was een leuk verhaal geweest als het niet in hetzelfde boek als Een eerste indruk had gezeten. De verhalen lijken té veel op elkaar en als je de vrouwen om wie het gaat dezelfde uiterlijke kenmerken meegeeft, dan is het net een andere versie op een al bestaand verhaal. Dat zorgt ervoor dat je na vijf hoofdstukken precies weet hoe het gaat verlopen. Roberts gebruikt dezelfde opbouw binnen beide verhalen.

Echte verrassingselementen zijn er niet te vinden in Winternachten. Het boek neemt in beide korte verhalen een lange aanloop naar de erotische scène's en daarna kabbelt het rustig verder met af en toe een klein conflict.

Winternachten kun je prima lezen tijdens de kerstvakantie, maar om nou te zeggen dat het een fantastisch boek is: nee.

Toch is het aan de andere kant de vraag of mensen die van het genre romantiek houden, zich daar echt aan zullen storen, want als we slechts willen wegdromen en meezwijmelen is Winternachten een uitstekend boek.