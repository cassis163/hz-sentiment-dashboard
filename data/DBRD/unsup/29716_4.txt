Met dit zevende deel over Lizzy komt er een einde aan een populaire boekenreeks voor jonge meiden. Lizzy heeft inmiddels al een heleboel meegemaakt en zit nu in groep 8. De afsluiting van de basisschool vormt meteen de afsluiting van de Lizzy-avonturen. Suzanne Buis laat alle inmiddels bekende personages nog één keer voorbij komen en ze geeft antwoord op de vragen die nog open stonden na de vorige boeken. Zo ontdek je bijvoorbeeld het mysterie achter Lizzy’s ketting en kom je erachter of Lizzy en haar moeder in hun huis kunnen blijven wonen of niet.

Buis heeft een leuke en toegankelijke schrijfstijl. Ze leeft zich goed in haar doelgroep in, waardoor het verhaal vol herkenbare situaties zit. Denk hierbij onder meer aan een eerste verliefdheid, je eigen mobiele telefoon en afscheid moeten nemen van bekende situaties. Het personage Lizzy zullen de meeste kinderen inmiddels in hun hart gesloten hebben. Ze is leuk en stoer. Ze heeft een lieve familie en leuke vrienden. En ze lijkt de hele wereld aan te kunnen.

‘Lizzy: Beste vrienden voor altijd’ vormt een mooie afsluiting van een hele leuke boekenreeks. Liefhebbers van Lizzy zullen enorm genieten van dit boek. En mocht je nog nooit een boek over haar gelezen hebben, dan is dat zeker een aanrader om te doen. Begin dan wel bij het eerste deel, zodat je alles over Lizzy en haar vrienden in de juiste volgorde leest.

Suzanne Buis geeft op haar website aan dat ze de Lizzy-boeken met veel plezier heeft geschreven. Ze hoopt dat de Lizzy-fans blij zijn met deze afsluiting. Ze blijft natuurlijk schrijven, dus wie weet verschijnt er binnenkort een nieuwe serie van haar hand. En tot die tijd kun je natuurlijk de Lizzy-boeken nog eens lezen.