Scott Turow wordt in de media vaak aangehaald als de grondlegger van het rechtbankdrama, de 'Legal Thriller'. Nog voordat John Grisham de onbetwiste meester werd in dit genre, schreef Turow een van de beste rechtbankthrillers ooit. Het boek Presumed Innocent (NL: De aanklager), waarvan wereldwijd vele miljoenen exemplaren over de toonbank gingen, werd drie jaar na verschijning met heel veel succes verfilmd door Sydney Pollack met een glansrol van Harrison Ford als openbaar aanklager Rusty Sabich. De film bracht 221 miljoen dollar op en was in 1990 een van de meest bekeken bioscoopfilms.
Het verhaal van De aanklager is redelijk eenvoudig. Rusty Sabich is al twaalf jaar een bekende strafpleiter en had zijn leven behoorlijk op orde totdat hij tot over zijn oren verliefd werd op collega Carolyn Polhemus. Het loopt uit op een korte hevige affaire, waar Carolyn bijna net zo onverwacht als het begon een punt achter zet. Rusty weet zich eigenlijk geen raad met de plotselinge afwijzing en biecht zijn misstap op aan zijn vrouw Barbara. Ze overleven de crash en terwijl Rusty langzaam opkrabbelt, het Openbaar Ministerie op zijn kop staat vanwege de verkiezing van de hoofdaanklager, wordt Carolyn dood aangetroffen in haar appartement. Rusty wordt belast met het gerechtelijk onderzoek naar haar gewelddadige dood, omdat niemand afweet van zijn affaire met het slachtoffer. Wanneer (al) het bewijsmateriaal onomstotelijk wijst naar Rustys betrokkenheid bij het misdrijf, wordt hij hoofdverdachte in de spraakmakendste zaak van het jaar. Samen met een team van verdedigers, en gesteund door zijn vrouw, gaat hij nu zelf de strijd aan met het Openbaar Ministerie om zijn onschuld te bewijzen.
De aanklager is een zeer geslaagde thriller waarin Turow de lezer trakteert op een bijna onovertroffen realistisch beeld van de Amerikaanse rechtsgang. Je moet er even inkomen en misschien even wennen aan de plotselinge  vaak onchronologische  overgangen, maar na een aantal hoofdstukken laat het verhaal je niet meer lost. Ook al zal de doorgewinterde thrillerlezer mogelijk al snel een idee hebben over dader en motief, toch blijft het verhaal spannend. Daarnaast is het vooral interessant om de zetten van de verdediging, en die van de aangeklaagde aanklager in het bijzonder, van zo dichtbij te volgen.
Niet voor niets zal De aanklager, jaren na de eerste publicatie, op menig favorietenlijstje terugkomen. Turows debuut is een sterk gecompileerd  zeer goed geschreven  en tijdloos rechtbankdrama dat je tot de laatste pagina aan het verhaal gekluisterd houdt.