Anna is de jonge moeder van een acht weken oude dochter, Ella.
Ze is doodmoe, want behalve de zorg voor haar dochtertje heeft ze last van nachtmerries. Nachtmerries over haar ouders, die op een bijzonder manier uit haar leven zijn verdwenen.
Negentien maanden geleden wierp haar vader zich verzwaard door stenen van een rots en zeven maanden daarna volgde haar moeder hem op precies dezelfde manier. In haar nachtmerries ziet ze de gezichten van haar ouders duidelijk voor zich en worden allerlei vermoedens werkelijkheid. Maar het is een werkelijkheid die niet vast staat. Anna probeert zich wanhopig op de been te houden.
Anna woont samen met Mark in het huis waar ze opgroeide en dat ze van haar ouders erfde. Mark Hemmings is haar voormalig therapeut en tevens de vader van Ella.

Anna gelooft niet echt in de uitspraak van de onderzoeksrechter dat het hier twee keer om een zelfmoord gaat. Dat klopt niet met wat ze van haar ouders weet! Wanneer ze op de sterfdag van haar moeder een kaart krijgt met een bijzondere tekst, besluit Anna naar de politie te gaan om te vragen het onderzoek te heropenen. Ze weet nu bijna zeker dat het geen zelfmoord was!
Ze legt haar verzoek neer bij Murray Mackenzie op het politiebureau van Lower Meads, beginnend de woorden:
'Ik denk dat mijn moeder is vermoord.'
Hij laat haar rustig haar verhaal vertellen en belooft haar de dossiers nog eens door te nemen. Hij gaat bijna met pensioen...

'Valse hoop' bestaat uit drie delen die wat betreft snelheid enorm van elkaar verschillen; vooral het eerste deel is traag van tempo.
Dat klopt op zich wel met het verhaal; ook Anna moet nog op gang komen en in het verleden van haar ouders rondsnuffelen. Ze komt dingen te weten die ze nooit eerder wist, zoals het feit dat haar oom Billy van haar moeder hield, maar dat deze koos voor haar vader. Oom Billy is altijd van haar blijven houden.
Maar graven in het verleden blijkt ook gevaarlijk te zijn.

Het verhaal wordt verteld uit verschillende perspectieven.
Deze psychologische thriller groeit tijdens het lezen; het wordt een verhaal met enorme plotwendingen die ik niet verwacht had. Ook het aantal personages waar ik serieus rekening mee moet gaan houden voor de ontknoping groeit en maakt het allemaal nog spannender!

De verhaallijnen van degenen die 'overblijven' zijn op het eind van het verhaal naar elkaar toegegroeid en maken 'Valse hoop' tot een meesterwerk met een intrigerend einde!