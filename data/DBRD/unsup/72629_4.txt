Deel 4 uit de serie “De vier seizoenen van Öland”

Grafheuvel is het vierde en laatste deel van de serie “De vier seizoenen”. Dit is een serie van verhalen die zich afspelen op Öland. Grafheuvel is het boek van de Zomer.

Het is het begin van een drukkend warm zomerseizoen op Öland. Tienduizenden toeristen bezoeken het eiland om midzomer te vieren. Maar een van de bezoekers komt met andere intenties. Hij wil wraak nemen voor het onrecht dat hem als kind is aangedaan. Gerlof is de enige die een vermoeden heeft wie deze bezoeker is. Hij heeft hem eerder ontmoet, in zijn jeugd, toen ze allebei op het kerkhof stonden en plotseling geklop hoorden vanuit een vers graf …


Cover; laat een foto zien van een plaats met vijf strandstoelen erop en een donkere lucht met een kleine zwerm vogels. Ik zie niet direct het verband met de titel noch met het verhaal en dat vind ik enigszins spijtig. Ik geef deze cover 6 punten.

Dit boek bestaat uit twee delen: een verhaal dat zich afspeelt vanaf 1931 tot 1998 en dat over een reis naar ‘Het nieuwe land’ gaat en het verhaal dat zich in het heden afspeelt op het eiland.
Gerlof Davidsson is vierentachtig jaar oud en leeft al gans zijn leven op Öland. Samen met zijn vriend John Hagman besluiten ze om samen Gerlof’s boot op te knappen die nu al ettelijke jaren daar gewoon ligt te verrotten. Gerlof die normaal gezien in een rusthuis verblijft, brengt zijn zomer toch door in zijn vakantiehuisje en dit omwille van zijn gezondheid.
Het was maandag, de week voor midzomernacht en de toeristen begonnen aan te komen op het eiland. Iets waar Gerlof niet naar uit keek omdat hij deze mensen niet graag zag komen op zijn mooie eiland. Toch beloofde hij zichzelf om toch eens vriendelijk te doen tegen de Stockholmers en andere gasten.

De familie Kloss is een welgestelde familie die ook al van hun geboorte op het eiland wonen en de nazaten hebben er nu een vakantiepark. Het Ölandic Resort heeft alles om daar van een prettige vakantie te kunnen genieten. Gerlof is niet een zodanige fan van de familie, hij stoort zich aan alle rijke mensen en wil er zo ver mogelijk van wegblijven. Jonas Kloss komt samen met zijn vader en broer ook zijn zomer spenderen in het Resort van zijn Oom Kent en Tante Veronica.
Omdat ze het moeilijk heeft om de eindjes aan elkaar te knopen komt Lisa ook naar het eiland om er te werken als dj op het Resort. Ze krijgt hiervoor een vergoeding en tijdens haar verblijf mag ze gratis in een caravan verblijven. Naarmate de tijd vordert leert ze de familie Kloss pas goed kennen. Ze wordt ook maatjes met Paulina, de huishoudster die in de villa van Kent Kloss is tewerkgesteld.
Er is ook iemand op het eiland aan gekomen maar niet om midzomernacht te vieren. Deze persoon heeft heel andere bedoelingen en daar heeft hij hulp bij gekregen van nog 3 anderen. Hij zint gewoon op wraak!
Al gauw wordt er een eerste moord gepleegd op een jonge bewaker van het Resort.
Als Jonas niet mee mag met zijn broers en neven naar de bioscoop besluit hij om een eindje te gaan dobberen op zee in het rubberbootje van zijn neef. Daar heeft hij een zeer nare ervaring gehad en is na dit voorval bij Gerlof belandt aan zijn vissershuisje. Hij is zeer in shock en vertelt de oude heer wat hem is overkomen.

Gerlof ontpopt zich terug tot speurneus en helpt zo goed als hij kan om Jonas te helpen. Algauw hebben ze een naam gevonden waar ze iets mee kunnen beginnen. Gerlof betrekt zijn nichtje Tilda er ook bij die politieagente is. Gerlof vraagt aan Jonas om de naam geheim te houden maar de druk is zo groot op zijn schouders dat hij toch zijn papa en oom van dit gebeuren op de hoogte stelt. Nonkel Kent wil kost wat kost alles te weten komen en dan gebeurd er terug een dodelijk ongeval.
Jonas die zijn moeder mist, zou liever naar huis willen gaan dan dat hij nog een maand op Öland moet blijven. Aan zijn broer en neven heeft hij ook niets omdat die niet met hem willen omgaan omwille van zijn jonge leeftijd. Gelukkig heeft hij een maatje gevonden en dat is Kristoffer, de kleinzoon van Gerlof.
Gerlof zoekt verder naar details die de jongen hem heeft gegeven en stuit zo op nieuwe informatie die hem een heel eind op weg helpen om het mysterie op te lossen wat Jonas heeft meegemaakt.
Jonas geraakt overstuur en tot overmaat van ramp komt de politie nu ook langs om hem officieel te verhoren. Zijn nonkel en papa zijn er niet zo happig op maar ze kunnen dit niet weigeren. Gerlof neemt ook deel aan het verhoor als verhoorgetuige en zo komt de oude heer weer aan nieuwe informatie.
Gerlof heeft echt met Jonas te doen en denkt dan ook constant aan de jongen, hoe verschrikkelijk het moet zijn voor hem. Gerlof heeft ook het gevoel dat het niet allemaal van een leien dakje loopt in zijn familie. Hij geeft de jongen veel steun en wijze raad.

Na een paar weken te hebben verbleven in zijn zomerhuisje keert Gerlof weer terug naar het bejaardentehuis en daar zoekt hij verder naar aanwijzingen die in verband staan met de familie Kloss. Gestadig wordt het voor Gerlof duidelijk wat er allemaal gebeurd op het eiland en vallen de puzzelstukjes één voor één in elkaar.
Als alles in een stroomversnelling geraakt doet Nonkel Kent alles om zijn familie veilig te houden nu hij denkt te weten wie erachter zit om zijn familie het leven zuur te maken.

Het tweede luik van dit boek gaat over Aron en zijn stiefvader Sven die hem meeneemt naar het ‘Nieuwe land’ om daar te kunnen werken en als ze een hoop geld hebben gespaard terug kunnen keren naar Zweden. Achter een tijdje wil de jonge Aron terug naar huis, naar zijn moeder en zusje waar hij genoeg eten heeft en niet hier waar hij zich kapot moet werken en waar er pure armoede is. Hij komt na 3 jaar ook te weten waar hij zich eindelijk bevindt maar Sven wil niet weten van een terugkeer naar Öland. Ze komen ook in moeilijkheden en het leven is daar heel hard, ze moeten echt zwoegen en eten is er niet voorhanden. Beiden willen nu kost wat kost terug naar huis maar die mogelijkheid zit er niet in. Deze reis en tijd worden ook prachtig omschreven, wat een hard en wreed leven het toen was. De schrijver neemt je mee door jaren van armoede, oorlog en terreur en hoe een mens verandert in deze barre en triestige omstandigheden. Als je deze leest dan wordt je daar toch eventjes stil van.



Ik heb wederom enorm genoten van dit deel van de vier seizoenen op Öland. Zeer vlotjes geschreven en alle verhaallijnen passen perfect in elkaar naar het einde toe. Dit boek was echt genieten, je krijgt ook weer een mooi beeld van het eiland Öland. Er is ook een groot deel geschiedenis in dit boek en dat vind ik ook wel de moeite waard om te lezen en zeker omdat het gebaseerd is op waargebeurde feiten. Feiten die zo erg zijn dat je er toch stilletjes van wordt. Op deze manier krijg je ook meer
inzicht in het doen en laten van dat ene personage en waarom hij zo is geworden. Dit boek laat je ook nadenken wat ‘wraak’ met een mens doet, hoever een mens gaat om wraak te kunnen nemen en wat de gevolgen ervan zijn voor zoveel partijen.

Wat heb ik een spijt dat de seizoenen reeks gedaan is, van mij mochten er nog meer seizoenen zijn. Ik ga de oude Gerlof enorm missen, lijkt wel een opa te zijn als je de boeken leest. Een opa met veel wijsheden die het prachtige Öland beschrijft en de oude verhalen en ook een dergelijk goed geheugen heeft en niet bang is om wat speurwerk te verrichten. Dit boek krijgt van mij 4 sterren.