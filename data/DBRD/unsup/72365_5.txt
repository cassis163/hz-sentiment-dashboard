Wat keek ik uit naar dit boek zeg! Mijn verwachtingen waren dan ook erg hoog. En ik ben blij om te zeggen, dat al mijn verwachtingen zijn uitgekomen.

In dit boek volg je een jong meisje: Sara. Haar moeder is een tiran. Sara groeit op in angst , in huis met haar moeder. Haar moeder geeft haar de meest afschuwelijke straffen. Sara mag niet gelukkig zijn, haar moeder zorgt daar wel voor.
De buitenwereld weet niets van haar bestaan af. En Sara weet niets van de buitenwereld. Sara wil vrij zijn, ze wil weten hoe vrijheid voelt. Maar kan ze zich losmaken uit de greep van haar moeder?
Sara ziet dingen heel anders dan normale meisjes van haar leeftijd, omdat ze alleen de dingen kent die haar moeder haar heeft verteld. Moeder is vaak met een hoofdletter geschreven. Het is een duivelse vrouw, de hoofdletter benadrukt dat in mijn ogen nog meer. Ze geniet ervan om haar dochter pijn te doen en om haar te kleineren.

Als lezer moet je af en toe even slikken. Het is een enorm heftig verhaal, het raakt je, diep in je hart. En daarna laat het je niet meer los. Niet vergeten adem te halen! Een echte pageturner.
Ik kreeg er het Misery gevoel bij. Als je het verhaal van Stephen King kent, dan weet je wat ik bedoel. Een vrouw die alle macht heeft over een ander. En ze is niet te stoppen, kun je wel ontsnappen uit de greep van zo’n duivelse vrouw? Alleen gaat deze Moeder steeds een stapje verder. Haar dochter moet vreselijke dingen doen om te overleven. Overleven dat wil ze, in deze hel wil ze niet leven. Ze wil een gelukkig leven. Sara is een zeer sterk personage, je voelt met haar mee. Je wilt haar helpen. Ze is nog heel jong, maar wordt gedwongen om heel snel volwassen te worden.

Het plot is verrassend. Je denkt echt bij jezelf: Jemig, hoe kan dat? Dit kan niet waar zijn.
De duisternis in dit boek laat je huiveren. Ik vind het ook echt een horror/thriller. Ik plaats het onder het genre horror, omdat ik het een gruwelijk echt aanvoelend verhaal vind. Het zou zomaar echt kunnen gebeuren. Deze gedachte liet mij niet meer los. Wat verbergen mensen allemaal in hun huis? Wie/Wat verbergen ze in hun veilige haven? Je kunt nu eenmaal niet overal naar binnen kijken. Na het lezen van dit boek zou je dat misschien wel willen. Iedereen heeft zijn geheimen! Elk huisje heeft zijn kruisje. Maar het huis in dit verhaal heeft er veel!

Het boek heeft korte hoofdstukken en is verdeeld in twee delen. Toen ik aan het tweede deel begon, was ik heel even de draad kwijt. Maar ik had het al snel in de gaten, hoe het zat. Dit vul je als lezer gemakkelijk zelf in. Het tweede deel gaat over een Moeder en haar vijf dochters. Hier sta je ook weer van te kijken. De woede van de moeder spat van de pagina’s af en je voelt de angst van de kinderen.

De titel vind ik echt enorm goed gekozen. De tekst bij deel 2 ook: What is history? An Echo from the past in the future: a reflex from the future on the past. Deze hele tekst, beschrijft de titel en het gevoel dat het boek mij gaf. Heden en verleden zijn met elkaar verbonden. De cover foto zegt ook genoeg. 5*****

Dit boek ligt op 11 april in de winkels!

Kabook, bedankt voor het Recensie exemplaar!