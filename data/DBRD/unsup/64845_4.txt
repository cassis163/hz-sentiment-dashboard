Clara Foyle (5) loopt op een dag ongezien van het schoolplein af en wordt ontvoerd door een man die een lugubere bottenverzameling heeft. Hij is altijd op jacht om zijn verzameling uit te breiden. Nu gaat hij achter de 6-jarige Jakey aan, want Jakey lijdt aan een heel zeldzame botziekte en hij is al jaren op zoek naar zo’n specimen…
Brigadier Ella Fitzroy is op zoek naar Clara en heeft nog maar weinig aanknopingspunten. Als Jakey ook verdwijnt komt ze er wel al gauw achter dat het om dezelfde dader gaat. Maar wie hij is en waarom hij juist deze kinderen ontvoerd heeft? Hij lijkt wel onzichtbaar… Langzaam komt ze dichterbij de oplossing, maar zal ze op tijd zijn om de kinderen te redden?
Wat een zenuwslopende zoektocht! En als lezer weet je dat ze steeds zó dichtbij zijn! Het verhaal leest als een trein, de spanning zit er de hele tijd in, de hoofdstukken zijn lekker kort en de perspectieven van verschillende personages, waaronder De Bottenverzamelaar, worden afgewisseld.
Wat leef je mee met de ouders van de vermiste kinderen, je zult maar zo in angst moeten leven… En dat niet alleen, ook al het verdriet om een zoontje wat niet oud zal worden en veel pijn lijdt door zijn botziekte… Hartverscheurend!
De Verzamelaar is een aangrijpende, meeslepende en super spannende thriller met een heel luguber tintje. Wel vond ik het einde wat teleurstellend, maar gelukkig kwam ik erachter dat er een vervolg op dit boek komt en dat maakt het weer helemaal goed! Op naar het volgende deel…