Tweelingzusje  is de vertaling van het boek Two little girls in blue  uit 2007 van Mary Higgins Clark. Sinds ze in 1975 debuteerde met Waar zijn de kinderen?, heeft deze schrijfster haar sporen verdiend als bestsellerauteur in de VS. Ze kreeg onder andere de eerste Reader's Digest Author of the Year Award in 2002 en de Christopher Life Achievement Award in 2003.

In Tweelingzusje  wordt de driejarige eeneiige tweeling Kelly en Kathy, de dochters van  Margaret en Stephen Frawley, ontvoerd.  De ontvoerder, bijgenaamd de Rattenvanger, eist een som losgeld van 8 miljoen dollar. De plaatselijke politie en de FBI tasten volledig in het duister wat de ontvoerder betreft. De verdwijning van de schattige tweeling brengt al gauw de hele staat in rep en roer. Franklin Bailey, de steenrijke directeur van een supermarktketen, is bereid het losgeld te betalen. Maar dan gaat de aflevering van het losgeld gruwelijk mis. De ontvoerder wordt in een wagen dood teruggevonden. Hij heeft blijkbaar zelfmoord gepleegd omdat Kathy per ongeluk gestorven zou zijn. Kelly wordt alleen aangetroffen. Margaret blijft er echter rotsvast van overtuigd dat Kathy niet dood is en dat Kelly met haar telepathisch contact heeft. Margaret beweegt hemel en aarde opdat de politie de zoektocht voortzet. Zullen ze Kathy toch nog in leven terugkrijgen? Zullen de politie en de FBI de ware toedracht van de ontvoering achterhalen?

De rode draad in Tweelingzusje  is rechttoe rechtaan. De zoektocht naar de verdwenen tweeling staat centraal. De auteur voegt wel wat extra sporen toe zoals Richie, de halfbroer van Stephen Frawley, die een crimineel verleden heeft. Hij heeft het ook nooit goed kunnen vinden met Stephen. De moeder, Margaret, heeft als pro-Deoadvocate in Manhattan gewerkt, wat haar ook vijanden opleverde. Franklin Bailey is vroeger burgemeester geweest van het stadje en komt eveneens onder de aandacht van de politie als een mogelijke ontvoerder. Er wordt zelfs van de ouders een leugendetectortest afgenomen. De auteur besteedt ook veel aandacht aan het boeventrio dat in opdracht van de Rattenvanger de zusjes ontvoerd heeft. De Rattenvanger werkt samen met drie niet al te snuggere kompanen die de ontvoering hebben uitgevoerd. De ontvoerders zijn Clint Downes en zijn vriendin Angie. Hun medeplichtige is Lucas, de chauffeur van Franklin Bailey. De vraag is of de Rattenvanger zijn handlangers wel in de hand heeft.

In Tweelingzusje  hebben de personages heel rechtlijnige karaktertrekken. Margaret en Stephen Frawley zijn de bezorgde ouders die kapot gaan van verdriet. Hun dochters zijn de allersnoezigste kinderen. In de media maakt het gezinnetje de perfecte indruk. De drie medeplichtigen van de Rattenvanger worden afgeschilderd als domme slechteriken. Mary Higgins Clark zegt in het nawoord van Tweelingzusje hoe de mysterieuze band tussen tweelingen haar altijd gefascineerd heeft. Dit komt in het boek duidelijk tot uiting. De leidraad in het boek is namelijk de speciale band die de tweelingzusjes Kelly en Kathy hebben. Ze communiceren bijvoorbeeld in het tweelingentaaltje dat alleen zij begrijpen.  Als Kathy tijdens haar verdwijning aan een zware verkoudheid lijdt, vertoont Kelly dezelfde symptomen, hoewel ze gezond is.  Kelly hoort in haar hoofd wat Kathy zegt en denkt als Kathy alleen bij Angie is.

Tweelingzusje  bestaat wezenlijk uit twee grote delen. Het eerste omvat de massale zoektocht naar de verdwenen zusjes. De vondst van Kelly en de dode ontvoerder vormen het einde. Het tweede gedeelte draait rond de bovenzintuiglijke band tussen de zusjes, het ongeloof van de omgeving in Margarets overtuiging dat Kathy nog leeft en de moeizame speurtocht naar Kathy.
Met andere woorden, Tweelingzusje  combineert een oerklassieke speurtocht naar verdwenen kinderen met een extra laag van het telepathische contact tussen de tweelingzusjes. Lezers die openstaan voor een dergelijke verhaalwending zullen genieten.