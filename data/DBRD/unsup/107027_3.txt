Anno 2007 verdwenen Leontien en Lowie uit de tv-soap. Ze vluchtten weg naar Mexico voor Luc (de vader van Lowie). Enkel Simonne, Frank en Franky zijn op de hoogte van waar het tweetal zich schuilhoudt. In het boek zijn we enkele jaren verder. Leontien en Lowie hebben een leven opgebouwd in Mexico, maar staan altijd klaar om meteen te vluchten als Leontien onraad ruikt. Zo zijn ze al enkele keren gevlucht. Voor de zoveelste keer ruikt Leontien onraad en vlucht ze samen met Lowie naar een andere plaats in Mexico. Lowie is ondertussen al 16 en is het continue gevlucht meer dan zat. Hij eist uitleg, maar krijgt die niet. De enige uitleg die hij krijgt, is dat zijn vader overleden is en dat Leontien het verdriet in België niet meer aankon en dus naar Mexico verhuisde.
In hun nieuwe woonplaats wordt Lowie verliefd op Fernanda, heeft Leontien nieuw werk en lijken ze hun leven weer verder te kunnen zetten. Maar lang duurt dit mooie liedje niet, want ze worden gezocht. Luc heeft namelijk een detective ingezet om Leontien en Lowie op te sporen om zo Lowie weer mee te nemen naar België. Eerdere pogingen zijn mislukt, maar nu komt hij bijzonder dichtbij. Misschien wel te dichtbij...

En dan gaat het verhaal weer over naar de tv-soap. Lowie is terug in België en leert eindelijk zijn vader kennen. Enkele maanden later komt hij het echte verhaal te weten omtrent zijn ouders en de rest is tv-geschiedenis.

Het boek is onderverdeeld in kleine hoofdstukken. Het perspectief is afwisselend, maar wordt altijd neergeschreven in de derde persoon. In de hoofdstukken zelf zijn er af en toe ook perspectiefwissels en dat maakt het soms verwarrend.

Het begin van het boek vond ik niet zo goed. Het was nogal flauw, maar dat veranderde al snel. Ik wilde echt wel weten wat er ginder in Mexico is gebeurd.

De schrijfstijl was af en toe nogal chaotisch. De zinsbouw was misschien wel correct, maar las niet altijd even vlot. Ik moest er even aan wennen, maar naar het einde toe was ik het gewend en las ik er gewoon over.

Doodgezwegen is een leuk verhaal voor de Thuis-fans, die net als ik nieuwsgierig zijn naar wat er gebeurd is in Mexico.