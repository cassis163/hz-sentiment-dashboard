Dankzij de Hebban leesclub heb ik de Spiegel van Cara Delevingne gelezen. Zelf had ik dit boek in de winkel gewoon voorbijgelopen. De cover is opvallend geel met een aparte illustratie, maar geeft op het eerste oog niks weg van het boek.

In Spiegel ontmoet je de band Mirror, Mirror en wordt het verhaal verteld vanuit het perspectief van de hoofdpersoon "Red" aka Amy. Je begint direct midden in het verhaal waarbij Naomi, één van de bandleden, vermist raakt en uiteindelijk zwaar gewond terug gevonden wordt. Hierna begint de spannende zoektocht van Red naar wat er gebeurd is met haar beste vriendin. Naast de zoektocht naar wat er gebeurd is met haar beste vriendin Naomi, speelt er een diepere zoektocht naar haar eigen identiteit, liefde en kracht. De verwevenheid van de onderliggende verhalen boeit van het begin tot aan het einde.

De schrijfstijl van Delevingne is prettig, ze schrijft helder zonder moeilijk taalgebruik. Hierdoor is het verhaal gemakkelijk te volgen en race je door de bladzijdes heen. De manier waarop ze een beeld schets van haar personages en het verhaal is knap, ze tovert ze als het ware op je netvlies.
Na de eerste 100 bladzijdes wil je het boek niet meer wegleggen en lees je door tot aan de ontknoping.

Ondanks dat het een goed verhaal is met diepgang zijn er twee punten waardoor dit boek geen 5 sterren waard is.
Het boek is te makkelijk, al snel heb je door waar de schrijfster naar toe wil en nog voor je de ontknoping leest weet je al hoe het verhaal in elkaar steekt. Daarnaast verwacht je een grootse ontknoping op het einde doordat het verhaal daar naar toe opbouwt, maar helaas valt alle spanning weg in de laatste paar pagina's en is het zoetsappige einde to much.
Daarnaast probeert ze met de titel Mirror/Spiegel een symboliek in het verhaal te brengen met de tekst: "Niets zal ooit meer zijn zoals het was, want een gebroken spiegel kan nooit meer gemaakt worden". Echter slaat ze de plank hiermee mis. Er zit weinig symboliek in het verhaal en de betreffende spiegel komt weinig terug. Het boek illustreert eerder dat alles veranderd en door ervaringen een nieuwe dynamiek en toekomst ontstaat.