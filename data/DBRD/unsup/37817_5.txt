In dit boek beschrijft Frank Krake het verhaal van Wim Aloserij, de man die drie concentratiekampen en een grote scheepsramp overleefde, in samenwerking met Wim.
Frank Krake heeft voorafgaand aan dit boek een half jaar research gedaan, wat heeft geresulteerd in prachtige foto’s die aan het boek zijn toegevoegd en zeker een meerwaarde hebben bij het lezen van het verhaal omdat je daardoor meer inzicht krijgt in de verschrikkingen van de oorlog en het leven van Wim Aloserij.
Het boek leest heel prettig. Het is als het ware alsof Wim Aloserij zijn verhaal in een gesprek met jou persoonlijk aan het vertellen is. Wat een enorme indruk op mij heeft gemaakt is dat juist wat hij niet vertelt zo’n enorme impact heeft dat je even het boek moet neerleggen om alles te laten bezinken.
Wat heel sterk naar voren komt is de overlevingsdrang van Wim. Hij leert al sinds zijn jeugd zich te verstoppen, onzichtbaar te zijn en heeft daar later in de kampen profijt van. Ondanks dat er al zoveel boeken over de verschrikkingen en ontberingen in de concentratiekampen zijn geschreven heeft dit boek zeker een meerwaarde om te lezen omdat er toch weer nieuwe feiten aan het licht komen en heel duidelijk wordt verteld over de grote scheepsramp met de Cap Arcona , dat een miscommunicatie en verschrikkelijk ongeluk bleek te zijn met grote gevolgen.
Wat mij het meest is bijgebleven is de ontmoeting van Wim in het kamp met de Bibelforscher, de Jehova getuigen, die weigeren mensen kwaad te doen, los van wie hij is of wat hij doet omdat dat zo in de Bijbel staat en dat dit gedachtegoed het leven van Wim na de oorlog zo heeft beïnvloed.
Bedankt dat ik dit indrukwekkende levensverhaal van Wim mocht lezen.