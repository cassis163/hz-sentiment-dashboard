Hoeveel ongeluk kan je kennen op één dag? Het is vrijdag de dertiende
en Reidar Folke Jespersen (1) betrapt zijn veel jongere vrouw in bed met een andere man, (2) wordt geconfronteerd met het feit dat zijn broers hun gezamenlijke antiekwinkel willen verkopen, (3) krijgt een akelig telefoontje van zijn dokter, (4) heeft ruzie met een oud-werknemer, en (5) wordt 's avonds laat vermoord en vervolgens tentoongesteld in zijn etalage. Het mag duidelijk zijn dat de mogelijke daders voor het oprapen liggen. Het is aan het politieduo Gunnarstranda en Frølich om de ware toedracht te achterhalen.

Kjell Ola Dahl is niet de eerste Noor die zich een plaatsje tracht te veroveren op de Nederlandse thrillermarkt, maar wel een van de betere. Etalagemoord is een uitstekend voorbeeld van de whodunit die zich afspeelt binnen een gezin zoals er zovele zijn: niet uitzonderlijk, maar toch een beetje ongewoon. Verder nog een link naar het verleden en een markant (maar nooit overdreven) aanwezig speurderskoppel: het zijn elementen die mij wel kunnen bekoren. De moord wens ik hem niet toe, maar Kjell Ola Dahl verdient best een plaatsje in de etalage.