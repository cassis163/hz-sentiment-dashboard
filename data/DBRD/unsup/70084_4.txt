Wie van thrillers van eigen bodem houdt zal zeker niet teleurgesteld zijn door Judaskus van Linda Jansma
Twee families uit Friesland, die ogenschijnlijk niets met elkaar te maken hebben, komen op een bepaald moment op een gruwelijk wijze met elkaar in aanraking.
Het is al snel duidelijk dat die confrontatie een oorzaak in het verleden heeft, maar wat dat dan precies is komen we pas laat in het boek te weten - en zo hoort het ook want daardoor wordt de spanning voortdurend groter.
Twee vrouwen komen tot de vaststelling dat hun echtgenoot een geheim heeft, een geheim dat hun gezin in gevaar brengt en dat zij willen ontsluieren. Samen met hun wordt de lezer betrokken bij die speurtocht.
Ook de kinderen/stiefkinderen uit beide gezinnen raken betrokken bij het geheim en lopen op den duur groot gevaar.

Het feit dat boek bestaat uit hoofdstukken die afwisselend vanuit de gedachtewereld van de verschillende hoofdpersonen geschreven zijn voedt de betrokkenheid bij de lezer.
Het duurde bijna tot het einde van het boek voor mij duidelijk werd wat de titel, Judaskus, betekent. Toen ik dat eindelijk doorhad vond ik het een zeer goed gekozen titel voor dit boek.

Waarom ik, ondanks het feit dat ik dit een steengoede spannende thriller vind, vier sterren geef en geen vijf is omdat ik het laatste hoofdstuk er een beetje aangeplakt vind; wat mij betreft had dit extra geheim ergens anders in het boek ingelast kunnen worden.
Bij het einde van het voorlaatste hoofdstuk wilde ik het boek dichtslaan omdat het, naar mijn gevoel, ten einde was.