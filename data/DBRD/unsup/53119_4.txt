Enige tijd geleden mocht ik aanwezig zijn bij de boekpresentatie van Verboden tranen door Melissa Skaye. Virtuele Tango had ik met heel veel plezier gelezen en ik had hoge verwachtingen van Verboden Tranen, het tweede boek in de VT-serie, zoals de boeken inmiddels gedoopt zijn. De serie speelt zich af in Hoorn en de rechercheurs Sanne Philips en Lucas Borra spelen hierin een prominente rol. Opnieuw heeft Skaye me verrast met haar vlotte pen, haar razende schrijfstijl en kleurrijke personages. Ze heeft het zichzelf niet gemakkelijk gemaakt met dit plot. Vier lichamen, in verre staat van ontbinding, worden gevonden in een tuinhuis, gelegen bij een bizar landhuis, waar vele geheimen in verborgen liggen. Een plot om van te watertanden. Rond deze zaak worden de rechercheurs Sanne en Luca ook nog beziggehouden met een andere gebeurtenis die ogenschijnlijk niets met deze lijken in het tuinhuis te maken heeft. De ontrafeling van het mysterie is subliem, de spanning is heel goed opgebouwd en tot op het laatst houdt Skaye verborgen hoe de werkelijke vork in de juiste steel zit. Verboden Tranen is een goede thriller van Nederlandse bodem. Verwachtingsvol kijk ik uit naar nummer drie in de VT-serie.