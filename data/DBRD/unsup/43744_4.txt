Het boek kreeg ik binnen en een paar dagen later begon ik er al in. Binnen een dag was het uit. ‘Lieveling’ is geen boek dat makkelijk leest, het verhaal is hartverscheurend. Maar de schrijfstijl van Kim van Kooten zorgt er wel voor dat je het makkelijk kunt lezen.

‘Lieveling’ is compleet geschreven vanuit het oogpunt van Puck, waarbij het begint toen ze 5 jaar werd. Ze gaat met haar moeder bij ‘ome meneer’ wonen en dan begint het misbruik al. Dat beschrijft Puck heel kinderlijk en dat zorgt ervoor dat ik het boek echt met tranen in mijn ogen zat te lezen. Het kinderlijke verliest ze vrij snel, eigenlijk zodra ze erachter komt dat haar situatie niet normaal is. Het heftige blijft helaas het hele boek door, tot een bepaald punt en dan lijkt het wel goed te komen, hoewel het einde best onverwachts komt en onvoorstelbaar is.

En kunnen we het ook nog even over de cover hebben? Zoals je ziet staat er een poezieplaatje op, maar deze is in relief gedrukt. Echt een krachtige cover die heel goed past bij het boek.

‘Lieveling’ is een heftig boek, waarbij het misbruik van Puck een grote rol speelt, maar de schrijfstijl van Kim van Kooten zorgt ervoor dat het op de een of andere manier prettig leest. Ik vind het heel lastig om uit te leggen, want het is zo’n heftig verhaal, maar toch kon ik het boek niet neerleggen.

Bereid je maar voor als je ‘Lieveling’ gaat lezen, het is heel heftig. Maar ga het zeker lezen, door de schrijfstijl leest het vrij makkelijk en daarom is het ook zo’n prachtig boek. Het verhaal van Puck zal nog dagen bij je blijven.