Simone van der Vlugt is al een aantal jaar de bestverkopende thrillerauteur in Nederland. Haar boeken belanden steevast op de eerste plaats van de bestsellerlijst en dat ligt waarschijnlijk ook in het verschiet voor In mijn dromen, haar zevende literaire thriller alweer. Van der Vlugts laatste boek, Op klaarlichte dag, werd bekroond met twee publieksprijzen: de NS Publieksprijs en de Crimezone Award voor de Beste Nederlandstalige Thriller. Overbodig om te vertellen dat het goed gaat met schrijfster. Met In mijn dromen doet ze vast en zeker een nieuwe gooi naar deze prijzen.
In mijn dromen begint met de voorspellende droom van hoofdpersoon Rosalie tijdens haar vakantie met Jeroen in Marrakech. In de droom beleeft ze levensecht dat hun vliegtuig explodeert door een terroristische aanslag. Het is direct een streep door de fijne vakantie die ze juist heeft geboekt om haar relatie met Jeroen een nieuwe kans van slagen te geven. Maar de vakantie kan niet rampzaliger eindigen. Na mislukte pogingen om hem te overtuigen van de dreigende ramp besluit Roos om haar vlucht wel om te boeken terwijl Jeroen wel de oorspronkelijke vlucht naar huis neemt. Hij zal uiteindelijk nooit zijn eindbestemming Amsterdam halen. Dit is voor Roos het dramatische begin van een reeks gebeurtenissen die haar leven voorgoed verandert. Zeker omdat ze weer een "heldere" droom heeft: een terroristische aanslag in de metro op een feestdag in Amsterdam. Maar weer gelooft niemand haar

In mijn dromen gaat eigenlijk over "geloven" in de breedste zin van het woord. Hierbij gaat het niet zozeer om waarin je gelooft, maar meer over wat je gelooft, hoe je gelooft en de invloed ervan op het (dagelijkse) leven. Het lijkt nu wel heel filosofisch te worden, maar als je In mijn dromen zo bekijkt dan is het dat eigenlijk ook een beetje. Hoewel Van der Vlugt niet te diep gaat, schept ze wel een heel mooi beeld van de beperkingen en met name de verschillen in interpretatie van religies, beschreven vanuit het oogpunt van Rosalie (vanuit een streng Christelijke opvoeding) en een jonge Marokkaan (die houvast zoekt en vindt in de Koran). Zoals een vriend van Roos ergens in het boek zegt: "De Islam is alleen gevaarlijk voor wie gevaarlijk wil zijn." Naast de religieuze aspecten van het geloof, heeft Roos natuurlijk ook "last" van haar paranormale ervaringen. Ook hier speelt "geloven" of juist "niet geloven" een bepalende rol in de gebeurtenissen.
Simone van der Vlugt is wat mij betreft met verve geslaagd in haar opzet. Het einde is voor mij net even te zoetsappig, waardoor het verhaal iets aan de opgebouwde geloofwaardigheid verliest, maar samenvattend is deze nieuwste loot in het oeuvre van Simone van der Vlugt een lekker geschreven, ietwat gelaagd, niet al te moeilijk en af en toe spannend verhaal waar haar fans weer van zullen smullen.