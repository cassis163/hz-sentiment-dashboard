Recensie ‘Carta’ – Sterre Carron

Auteur:
Sterre Carron is inmiddels voor velen een begrip in de Vlaamse auteurswereld. De schrijfster uit Mechelen heeft al heel wat levenservaring, en Carta is haar 8ste boek in de schitterende thrillerreeks rond rechercheur Rani Diaz en haar team.
Omslag:
Persoonlijk houd ik enorm van donkere kaften, en dit is absoluut één van mijn favorieten. Mysterieuze zwarte achtergrond met een volledig wit geschminkt persoon die enkele speelkaarten vasthoudt. De betekenis van de kaft wordt doorheen het boek ook gauw duidelijk en komt volledig met het verhaal tot zijn recht.
Verhaal:
Vanaf de eerste pagina gaan je haren al omhoog staan met een heftig hoofdstuk waar menig mensen hun maag zouden bij voelen omdraaien. De betekenis achter het eerste hoofdstuk zal ook doorheen het boek stillaan duidelijk worden.
Rani moet algauw met haar team in actie schieten als Mechelen opnieuw wordt opgeschrikt door een geheimzinnige moord. Het gebeurt namelijk niet elke dag dat een lijk met een clown gezicht aan een raam hangt te bungelen. Als dan nog een speelkaart op het lijk wordt gevonden, is het mysterie compleet.
Wie is hier verantwoordelijk voor? Waarom die mysterieuze speelkaarten? Wat hebben de slachtoffers met elkaar gemeen?

Waar sommige moordenaars een strikte manier van moorden hebben, pleegt deze moordenaar alle moorden verschillend, waardoor het lijkt alsof er geen aanknopingspunten zijn en de zaak vast lijkt te lopen. Dat is natuurlijk buiten Rani en haar team gerekend! Met enkele tijdelijke nieuwelingen in haar team zet ze zich meer dan 100% in, terwijl in haar privéleven ook een verrassende wending komt.

Alhoewel elke boek een rode draad heeft, met het rechercheteam en het gezin van Rani als hoofdrollen, is het mogelijk om elk boek ook apart te lezen.
Waar sommige auteurs de mist ingaan, zorgt Sterre er steevast voor dat de menselijke kant van de rechercheurs ook mooi in het verhaal zit. Liefdesperikelen, romances, verdriet, woede. Alles komt aan bod, waardoor elk personage zijn eigen leven leidt.
Uniek aan dit boek is dat Sterre enkele fans als personage in haar boek heeft verwerkt. Als voorstelling van wie ze heeft gebruikt stond een artikel in de krant, maar om te weten te komen wie welk personage had toegeschreven gekregen, dat kom je in het boek te weten.
De typerende korte, duidelijk geschreven hoofdstukken maken dit weer een vlot leesbaar boek, dat je niet wil neerleggen.
Sterre weet als geen ander hoe ze haar lezers nieuwsgierig moet maken en heeft hiermee weer een schitterende thriller afgeleverd.

• Verhaal – 9/10
• Plot – 9/10
• Schrijfstijl – 10/10