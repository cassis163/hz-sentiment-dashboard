'Een kneuterige streekroman.' Met die woorden veegde een collega recensent de vloer aan met het debuut van Sophie Clement. Zonder enige twijfel speelt de couleure locale een belangrijke rol in dit boek. Het bepaalt mede hoe je het verhaal beleeft.

De laatste kus gaat over Anna Hanson die, net als de schrijfster, eerst in Amerika woonde, maar de laatste jaren in Zuid-Frankrijk. Ze leidt een teruggetrokken leven, tot haar buurvrouw vermoord wordt. Door toedoen van Anna wordt haar tuinhulp Achmed gearresteerd. Maar Anna is ervan overtuigd dat die niet verantwoordelijk is voor de dood van haar buurvrouw. Ze weet niet hoe, maar wil de onschuld van Achmed bewijzen door de echte dader te traceren. Eigenlijk rolt ze erin, doordat de vader van Achmed een beroep op haar doet.

Prachtig beschrijft Clement het kalme leventje in de Provence, waardoor het boek een hoog vakantiegehalte krijgt. De Laatste Kus moet het dan ook niet van de spanning hebben, maar van de setting. De link met Nederland wordt bewaard doordat Anna Hanson gedeeltelijk van Nederlandse afkomst blijkt te zijn, en zij voor het onderzoek naar de Nederlandse Antillen reist. Het blijft daarmee toch een Nederlands product.

Een 'kneuterige streekroman'? Nee, dat is sterk overdreven. Maar wie een licht tussendoortje wil, en zich even op vakantie wil wanen, kan zeker een aantal genoeglijke uurtjes aan De laatste kus beleven.