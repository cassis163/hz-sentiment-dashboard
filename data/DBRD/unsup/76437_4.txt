Met haar derde boek, Houvast, is Linda Jansma (1967) definitief 'beginnend auteur' af en nestelt zij zich in de rangen van gewaardeerde en veel gelezen Nederlandse thrillerauteurs. Ze schrijft prettig leesbare, toegankelijke thrillers rondom zeer uiteenlopende maatschappelijke thema's. In Caleidoscoop bijvoorbeeld ging het om loverboys en in Tweestrijd werd huiselijk geweld bespreekbaar gemaakt. Hoewel ze als kind al verhalen schreef, is haar carrière pas goed van de grond gekomen nadat ze in 2009 hoog eindigde bij een schrijfwedstrijd. Linda schrijft, studeert Journalistiek en Nieuwe Media en volgt diverse schrijfcursussen.

In Houvast gaat het, net als in haar eerdere boeken, om een zeer eigentijdse misdaad, namelijk de kinderhandel. Kinderen uit Oost Europa worden gekidnapt of door ouders afgestaan in de hoop dat hun kind een betere toekomst tegemoet gaat. Het tegendeel is waar: ze verdwijnen vaker wel dan niet in het afschuwelijke kinderpornocircuit.
Van meet af aan spelen een drietal verhaallijnen door elkaar. Het eerste is het verhaal van dierenarts Anouk van Merwede. Haar man is negen maanden geleden verongelukt en zij probeert zo goed en zo kwaad als het gaat haar leven weer op orde te krijgen. Dan wordt een journalist vermoord, kort nadat hij contact heeft gehad met Anouks broer, die vervolgens zelf spoorloos verdwijnt. Wanneer zij op zoek gaat naar haar broer, belandt zij in een nachtmerrie: er wordt ingebroken in haar huis en er wordt een poging gedaan haar dochter te ontvoeren waarbij zijzelf ternauwernood aan de dood ontsnapt. Tussendoor lezen we hoe ver weg in Oost Europa een man in een jeep een klein meisje oppikt van straat en vervolgens meedogenloos achtervolgt wordt. Door wie, waarom? Wat doet hij daar in de binnenlanden van Roemenië?
En dan is daar nog de onbekende die Anouk stiekem in de gaten houdt. Hoewel je al gauw kunt raden wie hij is, blijft lang duister wat zijn motieven zijn. En is hij te vertrouwen?

Linda Jansma schrijft zoals we van haar gewend zijn in een vlotte en boeiende stijl waarbij de karakters goed uitgewerkt zijn en de lijn van het verhaal goed opgebouwd wordt. De cliffhangers aan het eind van de verschillende hoofdstukken dwingen de lezer als het ware om steeds verder te lezen. Toch voelde ik ook een zekere afstandelijkheid tot de plot omdat er, in tegenstelling tot de eerste twee boeken van Linda Jansma, meer actie en minder verdieping van het thema in het boek zat. Al met al heb ik genoten van Houvast en kijk ik vol verwachting uit naar het vierde boek van Linda Jansma.