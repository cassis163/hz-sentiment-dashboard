Over weinig onderwerpen wordt zoveel geschreven als over voedsel. Niet alleen hebben heel veel mensen een mening over wat goed of niet goed is, maar ook zijn er ontzettend veel instanties en deskundigen bezig om de consument voor te lichten of voor te liegen. Het kan niet anders of het moet de doorsnee eters af en toe flink duizelen. Goeroes die echt zeker weten wat goed voor je is. Zelfbenoemde experts die weer een mening over de goeroes hebben. Hypes die opvlammen en vaak net zo hard weer uitdoven. Het internet staat vol met ‘het is heus echt waar’-informatie. Vaak zelfs met onderbouwingen die nergens meer terug te vinden zijn. Het is echt geen wonder dat veel mensen zo onderhand zuchtend de schouders ophalen en denken: ‘Het zal wel’.  

Dat is jammer, want goed voedsel is belangrijk en van levensbelang. Dr. Stephan Peters is zijn hele werkzame leven al bezig met voedsel en onderzoek naar de effecten ervan. Het grootste deel van zijn werktijd bracht hij door bij Het Voedingscentrum waar hij betrokken was bij het samenstellen van de nieuwe Schijf van Vijf en thans is hij werkzaam als manager Voeding en Gezondheid voor de Nederlandse Zuivel Organisatie. Zijn eerste boek is Gezond eten met gezond verstand. Meer dan 350 pagina's met informatie, voedingswetenschap, richtlijnen en een handleiding om je eetpatroon zodanig te veranderen dat je overgewicht zult kwijtraken. Dat laatste zal veel mensen aanspreken, want de helft van de Nederlanders heeft last van overgewicht en heel veel van deze mensen slagen er niet in om daar langdurig verandering in te brengen.  

Het doel van dit boek is om de geïnteresseerde consument wegwijs te maken in de wirwar van informatie die van alle kanten op je afgevuurd wordt. Tussen de verschillende hoofdstukken door lezen we over de vijf stappen die moeten leiden naar een gezond eetpatroon. Hoe pak je dat aan? Waar begin je? Wat zijn de valkuilen? Maar eerst moeten we meer kennis van zaken hebben. Weten waar je over praat en vooral de onzin kunnen scheiden van de wetenschappelijk bewezen gezondheidseffecten zijn belangrijk om de hypes en goeroes af te kunnen doen als onzin. De beweringen in dit boek zijn gestoeld op de literatuurstudies van de Nederlandse Gezondheidsraad en als die iets beweren kun je er rustig van uitgaan dat het juiste informatie is.  

Nu zijn er mensen die zich afvragen of iemand die betrokken is geweest bij het samenstellen van de nieuwe Schijf van Vijf en nu werkzaam is bij de Nederlandse Zuivel Organisatie zich onafhankelijk op kan stellen als het gaat om het geven van voedingsadviezen en het kritisch volgen van de voedselindustrie. Stephan Peters zelf geeft verschillende keren het advies niet klakkeloos alles maar voor waar aan te nemen, maar te beseffen dat ook wetenschappelijke inzichten regelmatig veranderen en hij wil met dit boek niets anders dan een instrument verschaffen om je kennis te vergroten en zelf goede keuzes te  maken.  

Het boek is een goed handboek voor de professional, maar ook een heel interessant boek voor de bewuste consument die op zoek is naar wetenschappelijke informatie die goed leesbaar is voor de 'gewone lezer'. Dat laatste is nog wel even een puntje want, zoals eerder gezegd, het boek is meer dan 350 pagina’s dik zonder foto's of illustraties en dus een hele kluif. Gelukkig is er een goed register waarin de gewenste informatie makkelijk op te zoeken is.  

Ook al vanwege de hoeveelheid informatie is het prettiger om dit boek stukje bij beetje te lezen. Stephan Peters weet op uitstekende wijze wetenschappelijke informatie om te zetten naar een taal die iedereen begrijpt. Dat maakt het een plezierig boek om te lezen. Mensen die niet zoveel affiniteit hebben met het Voedingscentrum en de nieuwe Schijf van Vijf zullen ook nu vast en zeker weer de nodige kritische kanttekeningen plaatsen. En ja, vrijwel alles in dit boek is al eens beschreven of gezegd maar nu heb je het als bewuste consument netjes bij elkaar en logisch gerubriceerd. Hoe meer kennis van zaken, hoe beter. De in gezond voedsel geïnteresseerde doorsnee lezer zal veel aan dit boek hebben en er vast en zeker veel van opsteken.