Hoofdzaak is het succesvolle thrillerdebuut van de Twentse auteur Mariska Overman.

Wanneer rechercheur David niets vermoedend thuiskomt ontdekt hij een hoofd op zijn keukentafel. Hij schakelt direct de hulp van zijn halfzus Isabel in. Isabel Dieudonné was zelf een alom gerespecteerde rechercheur jeugdzaken, maar heeft na een heftige zaak besloten met dit confronterende werk te stoppen. Nu vindt ze rust en voldoening in haar werk als specialiste postmortale zorg. Haar broer en haar oude collega’s zouden haar echter graag terug zien op de werkvloer. Nu David tegen wil en dank betrokken is bij een moordzaak laat Isabel zich overhalen om tijdelijk terug te keren als ZZP-er bij de recherche. Samen met haar goede vriend en collega Peter duikt ze in de zaak. Beetje bij beetje ontdekt het team dat het hoofd niet voor niets bij David in huis werd neergelegd, oude recherchezaken blijken een link te hebben met het slachtoffer van deze zaak en het slachtoffer blijkt een oude bekende van Isabel. Was het wel zo’n wijs besluit van Isabel om zich in deze zaak te mengen?

Met Hoofzaak weet debutante Mariska Overman de lezer direct te overtuigen van haar schrijftalent. Het misdaadverhaal pakt je vanaf de eerste bladzijde. De fascinerende personages in het boek worden flink uitgediept. Wat de hoofdpersonages betreft valt dat te verwachten in een boek, maar ook de personages die maar kortstondig in het verhaal aanbod komen worden hierbij niet vergeten door de auteur. Dit zorgt ervoor dat je als vanzelf mee gaat leven met iedere personages en meegesleurd wordt in het verhaal. De verhaallijn bevat naast de op te lossen misdaad ook een gecompliceerd familiedrama. Een drama dat wat mij betreft nog meer uitgediept had mogen worden.

Liefhebbers van misdaadboeken en van het echte recherchewerk kunnen met dit boek hun hart ophalen. Mariska Overman legt de lezer, met name via conversaties tussen de diverse personages, haarfijn uit hoe en waarom de onderzoeken gedaan worden en waarom bepaalde conclusies getrokken worden. Dit zonder dat het ook maar een moment saai wordt. Wel komen de personages hierdoor niet altijd even geloofwaardig over, ze benoemen hardop hun constateringen. Conclusies die hun collega’s zelf, na jaren ervaring, ook zouden moeten kunnen trekken. Maar dat terzijde. Hoofzaak is vooral een veelbelovend debuut, een spannende misdaadroman met veel boeiende personages die gelukkig terugkeren in het tweede deel in deze serie met de veelbelovende titel: Voltooid.