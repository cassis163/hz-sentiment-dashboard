Goed zoet – de naam zegt het al – is een kookboek vol gezonde lekkernijen. 100% suikervrij, 75% lactosevrij, 65% glutenvrij en 0% nep. Het resultaat van de zoektocht van Nanne Hogeland naar zoetigheden die feestelijk én gezond zijn. Willen we dat niet allemaal? Een absolute eye-opener hoe creatief te zijn met bakken zonder boter en suiker!

De theorie van suiker-, gluten- en lactose vrij
Goed zoet begint natuurlijk bij de theorie: wat is het belang van het eten van suiker-, gluten-, en lactosevrij lekkers? Geraffineerde suikers zijn ‘lege’ voedingsstoffen waarin de mineralen, vitamines en vezels die je lichaam nodig heeft om de suiker af te kunnen breken, ontbreken. Bovendien kan bewerkte suiker zorgen voor een snelle stijging van de bloedsuikerspiegel, waarna deze ook weer razendsnel daalt en je eerder trek krijgt. Ditzelfde geldt voor bloem, in tegenstelling tot tarwemeel worden alle zemelen en kiemen van de graankorrel verwijderd. Zonde dus! Beter proberen we zo vaak mogelijk de pure producten te eten. Nanne Hoogland ging zich hierdoor veel beter voelen: kreeg veel meer energie en een betere weerstand. Dit legt zij uit in haar laatste hoofdstuk: ‘Zoetstof tot nadenken’. Een suiker-, gluten- en lactosevrij leven is het proberen waard dus, en Goed zoet helpt je hierbij want stoppen met lekkers is natuurlijk geen oplossing!

De basis in de voorraadkast
Wanneer je grotendeels suikervrij wilt gaan leven (80% tegenover 20% is Nanna haar suggestie), is de voorraadkast natuurlijk de eerste stap naar een nieuw eetpatroon. Dit is dan ook het eerst hoofdstuk in Goed zoet. Hier besteedt Nanne aandacht aan alle pluspunten en minpunten van suikervervangers: palmsuiker, oerzoet, stevia, kokosbloesemsuiker, rauwe honing, yaconsiroop, rijststroop, ongezwafelde abrikozen en vanille-extract. Ook bespreekt ze bloemvervangers: tarwemeel, speltmeel, havermout, amandelmeel, hazelnootmeel, kokosmeel en zonnebloempitmeel, en laat ze zien hoe je met groente kan werken als bakbasis. Rode biet, wortel, courgette, pompoen, zoete aardappel, bloemkool, avocado en groene erwtjes kunnen verrassend genoeg perfect verwerkt worden in zoete lekkernijen. Tot slot is er aandacht voor kokosolie, natuurlijke versiersels en enkele gezonde basisrecepten voor marsepein, botercrème, citroenfrosting en kokosslagroom.

Stapje voor stapje
Goed zoet is stapje voor stapje opgebouwd. De weg naar een suiker-, gluten- en lactosevrij bestaan is immers lang. Daarom begint Nanne met recepten mét bloem, boter, eieren en een suikervervanger. Dit is de eerste stap naar gezondere taarten. Bij de tweede stap is het meel vervangen door volkorenmeel, en bij stap drie zijn de recepten niet alleen suikervrij, maar ook grotendeels gluten- en lactosevrij. Zo is het voor iedereen haalbaar om Goed zoet toe te passen in zijn dagelijks leven en lekkernijen!

Favoriete goede zoete recepten
Omdat ik zelf al een grote stap gemaakt heb op weg naar die goede zoete levensstijl bevinden mijn favoriete recepten zich in de tweede helft van Goed zoet. Neem bijvoorbeeld de rabarber-gember crumble, de citroen-kokostaart, de dadel-walnoottaart, de ‘cheesecake’ zonder cheese en zonder cake, de Spaanse amandeltaart, het limoen-avocado dessert, sinaasappel-gembertaart, brownies zonder boter of suiker, chocolademousse van pompoen, energierepen en notenbolletjes.

Limoen-avocado dessert
Ingrediënten (voor vier porties)
Voor de bodem:
50 gram amandelmeel
2 eetlepels kokosolie of cacaoboter
mespunt zout
Voor de vulling
2 rijpe avocado’s
40 gram kokosolie of cacaoboter
2 limoenen
4-6 eetlepels rijststroop of honing
kokosrasp voor de garnering
Smelt de kokosolie of cacaoboter voor de bodem au-bain-marie. Meng het zout door het amandelmeel en roer er daarna de gesmolten kokosolie of cacaoboter doorheen. Druk het mengsel in de bodem van kleine (liefst glazen) schaaltjes. Zet in de koelkast om op te stijven. Boen de limoenen schoon onder een hete kraan met spons en baking soda. Rasp de schil en pers de limoenen uit. Schil de avocado’s en snijd het vruchtvlees in stukjes. Smelt de cacaoboter of kokosolie voor de vulling au-bain-marie. Pureer de avocadostukjes samen met 2 eetlepels limoensap, limoenschil, rijststroop/honing en gesmolten cacaoboter of kokosolie in de keukenmachine. Proef of het mengsel goed op smaak is. Voeg naar smaak meer zoet of limoensap toe. Schep het avocado-limoenmengsel in de glazen schaaltjes en laat minimaal een uur opstijven in de koelkast.

Dus…
Goed zoet vult een gat in de markt op het gebied van gezonde lekkernijen. Met alle slechte verhalen over suiker, gluten en lactose lopen veel mensen rond met vragen en Goed zoet biedt oplossingen. Een zeer informatief en inspirerend kookboek dat je helpt met de juiste keuzes maken, schuldvrije dessert maken voor dinertjes en gezond snoepen. Een uitkomst!
Meer vegetarische inspiratie? Volg dan De Hippe Vegetariër!
Website: www.dehippevegetarier.nl
Facebook: www.facebook.com/dehippevegetarier
Twitter: www.twitter.com/dehippeveggie