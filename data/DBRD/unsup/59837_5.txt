Samenvatting
De kleine frêle Jeanne Dufour (dochter van een Franse wijnhandelaar) overlijdt aan de gevolgen van de vreselijke zenuw- en spierziekte ALS.

Haar man, de journalist Matteo Bresse, haar zoon Nathan van Hall en ex-man Callum van Hall, beide specialist in hetzelfde ziekenhuis zijn in diepe rouw gekeerd. Alle drie de mannen gaan hier anders mee om.

Matteo trekt zich terug in hun dijkhuisje aan de rand van Amsterdam. Hij sluit zich af van de buitenwereld en dompelt zich onder in zelfmedelijden.

Nathan daarentegen werkt zich uit de naad in het ziekenhuis om zich op te werken tot specialist en denkt dat hij tevreden is in zijn gezapige relatie met verpleegster Lily.

Callums leven kabbelt voort, al neemt hij zijn werk uiterst serieus en probeert hij een uitvlucht te zoeken in zijn tweede huwelijk met Nora. Uit dit huwelijk is dochter Olivia geboren. Maar hij kan geen voldoening halen uit zijn nieuwe gezin en kruipt in zijn isolement.

Totdat een half jaar na de dood van Jeanne de notaris belt om het testament te openen.
Zowel Matteo, Nathan, Callum als ook Olivia en Jeanne’s zus Julie worden gesommeerd om hierbij aanwezig te zijn. Ze krijgen allemaal eenzelfde telefoontje van het notariskantoor, behalve Callum.
Buiten dat hij gevraagd wordt om op de afspraak te verschijnen wordt hij verzocht om diezelfde dag nog een persoonlijke brief van Jeanne in ontvangst te komen nemen.
De dag erna is Callum van de aardbodem verdwenen.

Er volgt een zoektocht, niet alleen naar Callum maar vooral naar de geheimen uit het verleden. Een beladen geschiedenis die de personages uit het boek onlosmakelijk met elkaar verbind.

Beoordeling
Jeanne Dufour is niet meer onder ons maar wat is ze ongelooflijk mooi, krachtig en beeldend aanwezig in het gehele verhaal. Wat een sterke vrouw!
Vol bewondering lees je haar levensgeschiedenis. Haar liefde voor “haar” mannen maar ook de worstelingen met haar ziekte en de scheiding. Kranig en dapper heeft ze geprobeerd om in haar te korte leven een goede echtgenote en moeder te zijn.

De gemoedstoestand en wanhoop van weduwnaar Matteo Bresse zijn fraai verwoord. Je voelt en draagt zijn verdriet het gehele boek met je mee.
De pijn van een scheiding voor zowel Nathan als Callum van Hall en het zoeken naar het waarom is heel reëel neergezet. De een gaat er op een andere wijze mee om als de ander. Het is de zoektocht naar antwoorden om verder te kunnen met hun leven.
Niet alleen het leed weet Carla goed te omschrijven. Ze maakt daarnaast gebruik van humor in haar schrijfwijze. Olivia van Hall is een lekkere, eigenwijze puber met een grote Amsterdamse bek. Ze kijkt op naar haar grote broer Nathan die haar amper ziet staan. De conflicten tussen hun zijn erg grappig en dat maakt het verhaal luchtiger.

Het boek bestaat uit 23 hoofdstukken. De hoofdstukken worden iedere keer afwisselend vanuit het perspectief van Matteo en Nathan geschreven. Het personage Callum blijft wat ondoorgrondelijk in het verhaal. Hierdoor wordt de spanning goed vastgehouden, je hersens worden geprikkeld om hem als persoon te willen doorgronden en zijn keuzes te begrijpen.

Alle personages komen tot leven op papier door de verfijnde schrijfstijl van Carla. Alle woorden, zinnen zijn zo realistisch neergezet. Je wordt het verhaal ingezogen en laat je niet meer gaan. Veel lezers zullen herkenbaarheid vinden in een of meerdere personages en/of situaties; een verloren jeugdliefde, dodelijke ziekte, rouw of scheiding.

Conclusie
Nooit meer regen is een fictieve roman maar zou zomaar non-fictie kunnen zijn. Een verhaal wat je bij blijft, de personages zijn je naasten geworden. Ieder van hun past in het verhaal met hun eigen persoonlijkheid, karakter en (on-)hebbelijkheden.

En na het dichtslaan houdt het verhaal bij lange na niet op. Oh, wat wil je graag weten of de wensen van Jeanne worden uitgevoerd. Of het goed komt met het pubermeisje Olivia. Kan Matteo ooit weer verliefd worden en kan Callum uit zijn isolement geraken? En Nathan? Heeft hij lering getrokken uit de geschiedenis van zijn moeder?

Nooit meer regen is een verhaal wat nog heel lang na zindert in je brein. Het ontroerd en beroerd. Prachtig! 5***** sterren.