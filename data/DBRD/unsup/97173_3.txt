Max Fortune heeft een liefdeloze jeugd gehad. Onder de hoede van Jason Curzon werkt hij zich op in het grote geld. Hij is een zakenman met de reputatie nooit te mislukken en te krijgen wat hij hebben wil. Vlak voor Jason overlijdt, zegt hij Max vijf kostbare schilderijen toe die zich bevinden in Robbin's Nest Inn. "Die schilderijen en al het andere wat je daar aan de kust zult vinden, zijn voor jou. Beloof me dat je ze gaat halen."

Robbin's Nest Inn blijkt een heel andere wereld te zijn dan waar Max vandaan komt. Het is kneuterig te noemen. Cleo en naar "familie" bestieren het hotelletje. Als Cleo hoort dat Max een vriend is van Jason, lijft ze hem rap in bij de familie. Daar komt bij dat de vonken tussen hen beiden overspringen. Van schilderijen is echter geen spoor.

Voor Max is deze wereld waar het gaat om familie en onvoorwaardelijke erkenning totaal onbekend. Vertrouwen dat het niet gaat om zijn succes maar dat hij als mens goed genoeg is, moet groeien. Daar komen de complicaties bij van de bedreigingen die Cleo ondervindt van een onbekende. En de zakenwereld die Max niet met rust wil laten.

Boeken van Jayne Ann Krentz lezen makkelijk weg. Zelf typeert ze ze als romantische thrillers. Aan romantiek kent "De passie" geen gebrek. De opbouw van de plotlijn rondom de bedreigingen is minder overtuigend. Er gebeuren wat vervelende dingen, maar spannend wordt dat niet echt en de ontknoping zelf is eerder een anticlimax. Dat alles voorspelbaar goed afloopt is vanzelfsprekend. Daar lees je zo'n boek ook voor. Alles bij elkaar genomen is "De passie" een aangenaam en ongedwongen niemendalletje.