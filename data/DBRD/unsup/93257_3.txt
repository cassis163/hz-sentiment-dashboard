De social media zorgen voor de nieuwe beroemdheden van tegenwoordig. Film- en tv-sterren move over, want steeds meer ‘gewone’ mensen vinden via het web en de social media-kanalen een grote groep volgers, die hen uiteindelijk naast bekendheid ook een fulltimebaan opleveren. En niet alleen fashion- en beautybloggers verplaatsen hun content van online naar offline en brengen boeken uit: ook de yogi-gemeenschap verplaatst hun inspirerende boodschap naar papier.  

Yoga wordt niet meer alleen beoefend door geitenwollensokkentypes, maar is inmiddels een onderdeel van de #fitgirl-hype. Social mediakanalen staan vol met foto’s van fitte meisjes in de mooiste (gesponsorde) sportoutfits. Een gevaar bij het uitbrengen van een boek is dat ook hier de vorm de inhoud zal domineren.  

Ook Rachel Brathen, a.k.a. @yoga_girl op Instagram, plaatst de mooiste foto’s op haar account. Zij heeft inmiddels 1,6 miljoen volgers en deelt met hen dagelijks haar asana’s, ofwel yogaposes, maar vooral ook haar spirituele inzicht. Haar openheid over haar leven en hoe yoga haar daarbij helpt, leverde haar de grote hoeveelheid volgers op. Niet gek dus dat zij benaderd werd om een boek uit te geven.  

Yoga Girl bestaat uit zeven hoofdstukken, die ieder opgebouwd zijn uit Rachels persoonlijk verhaal, een aantal gezonde (maar simpele) recepten, stap-voor-stap foto’s van verschillende yogahoudingen, prachtige foto’s van de yogi op haar eiland Aruba, en pagina’s met 'liefdevolle beschouwingen' (ofwel: inspirerende quotes). Het boek start in het eerste hoofdstuk bij de basis: Rachel vertelt over haar jeugd en legt de zonnegroeten uit. Hoe verder in haar persoonlijke verhaal we raken, hoe verder de yogaserie ook gaat: na de zonnegroeten volgen de heupopeners en twists, core-oefeningen en armbalanshoudingen en als klap op de vuurpijl de inversions (handstanden). Het laatste hoofdstuk gaat over het vinden van stilte en meditatie.  

Die indeling is fijn en overzichtelijk. Regelmatig wordt Rachels verhaal echter onderbroken door een katern met foto’s waarop de asana’s worden uitgebeeld. De plekken waarop dat gebeurt – de tekst wordt in het midden van een zin afgebroken - lijkt soms wat ongelukkig gekozen. De fotoseries zijn echter wel duidelijk, en hoewel ze nooit een yogales zullen kunnen vervangen, geeft Brathen wel handige tips die blijven hangen.  

Ook deelt de yogi haar favoriete gezonde recepten. Hoewel die wat simpel zijn, komt de boodschap wel over. Want wie van zichzelf en zijn lijf houdt, wil daar ook goed voor zorgen. Sporten en gezond eten zijn daarvan het gevolg, waardoor een fit lichaam voor iedereen binnen handbereik ligt. Conclusie: je kunt geen lichaam veranderen waar je niet om geeft, en een gezond en sterk lichaam is het gevolg van een gelukkige geest – en niet andersom.  

De grootste waarde van het boek ligt echter in Rachels levensverhaal en de lessen die zij leerde. Met haar heftige jeugd als uitgangspunt - gescheiden ouders op haar tweede, een verongelukte stiefvader en de zelfmoordpoging van haar moeder op haar vijfde en daarmee een ontspoorde jeugd als gevolg - is haar weg op het yogapad ontzettend inspirerend. Brathen vertelt hoe een verblijf in een meditatieretraite haar leven veranderde. Tijdens een latere reis door Costa Rica ontdekt ze yoga en hoe ze de stilte mee kan nemen op haar mat. Ze ontwikkelt zich tot yogalerares en geeft lessen op Aruba, waar ze eerder de liefde van haar leven ontmoette. De faam op het internet zocht ze niet bewust op, maar haar eerlijkheid en openheid over haar emoties – die haar onderscheiden van de perfecte ‘fitgirls’ – zorgden voor een grote schare volgers, online én offline, die haar het leven gunnen dat ze nu leeft. Rachels belangrijkste les: ‘Jij bent goed zoals je bent.’ Leef zoals je yoga beoefent: bewust en avontuurlijk, zet je angsten opzij en zoek de balans op. Wat dat betreft sluit haar boek naadloos aan op de bekende quote ‘Everything you’ve ever wanted is on the other side of fear.’  

Al met al is Yoga Girl een mooi vormgegeven boek dat het vooral moet hebben van het inspirerende levensverhaal van Brathen zelf, en daarmee ook tot zelfhulpboek gerekend mag worden. Haar verhaal is bemoedigend en spoort de lezer aan om open te staan voor het leven. Leef met overgave, zonder angst, accepteer jezelf en zoek niet naar perfectie, maar naar balans.