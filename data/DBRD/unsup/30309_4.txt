Hoe zou jij reageren als je wakker wordt op een snikhete, kale grasvlakte en niet meer weet wie je bent? Dit overkomt Boy Seven. Zelf zou ik als eerste de politie bellen. Boy Seven is dit ook van plan, maar als hij zijn mobiel pakt, ziet hij dat hij een voicemailbericht heeft. Hij is het zelf, met de boodschap: Wat er ook gebeurt, bel in geen geval de politieâ€¦.

Wat volgt is een spannend avontuur waarin Boy Seven moet proberen om zijn eigen identiteit terug te vinden. Dit doet hij met de hulp van Lara, maar omdat hij zich niets herinnert, vertrouwt hij zelfs haar niet.

Niets is wat het lijkt in Boy 7 en het verhaal bevat een paar verrassende wendingen. De schrijfster Mirjam Mous is er in geslaagd ervoor te zorgen dat je samen met Boy Seven ontdekt wie hij is en vooral ook hoe hij in deze situatie terecht is gekomen. Het boek leest heerlijk weg, zowel door het duidelijke lettertype als door het razend sterke verhaal. Dit zakt geen enkel moment in en blijft spannend tot de laatste bladzijde.