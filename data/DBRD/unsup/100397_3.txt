Ondanks dat dit boek ook zelfstandig goed te lezen is, is het aan te raden om eerst de voorganger de Chirurg te lezen.

In dit vervolg maakt rechercheur Jane Rizzoli opnieuw jacht op een seriemoordenaar. Deze krijgt echter hulp vanuit een onverwachte hoek, wat het verhaal een extra lading geeft.

De details van de gruweldaden komen uitvoerig aan bod op de snijtafel van de patholoog anatoom. De medische achtergrond van de schrijfster zorgt ervoor dat deze passages bijzonder geloofwaardig overkomen en de gedetailleerde beschrijving van sommige handelingen vereisen een sterke maag, zelfs voor mensen die wel wat gewend zijn op het gebied van thrillers.

Af en toe kreeg ik een lichte associatie met de boeken van Patricia Cornwell in haar betere jaren, wat waarschijnlijk ook te maken heeft met de hoofdpersoon in dit boek. Rizzoli is een vrouw die er alles aan doet om te voorkomen dat mensen haar zwakheden zien, wat soms enigszins vermoeiend kan overkomen. Deze eigenschap geeft haar personage meer diepte, maar balanceert hierdoor af en toe wel op het randje van het karikaturale.

Het verhaal wordt vrij abrupt afgerond, maar laat daarnaast voldoende ruimte over voor de lezer om nog even na te genieten. Al met al een aangename leeservaring.