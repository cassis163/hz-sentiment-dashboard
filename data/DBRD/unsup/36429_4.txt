Een mooi en ontroerend boek, deze debuutroman van Aloysius Keller, ‘Symfonie der dagelijkse dingen’.

Maria is ongeneeslijk ziek en heeft de wens geuit dat haar man, Alec Gonzaga, zijn jeugdgeschiedenis openbaart. Een wens die Alec wil honoreren maar hem tevens voor een dilemma stelt. Maria vermoedt dat in het verleden van haar man, de verklaring ligt voor zijn met regelmaat terugkerende nachtmerries. Wat is er destijds gebeurd en wie is die mysterieuze vrouw die in zijn dromen verschijnt?

Terwijl Maria zich voorbereidt op haar naderende afscheid en er dikwijls alleen op uit gaat, tracht Alec enerzijds zoveel mogelijk bij haar te zijn en is hij anderzijds op zoek naar antwoorden. Weet de psychotherapeut een uitweg of biedt een bezoek aan zijn geboorteland Indonesië uitkomst?

“Haar ontboezemingen over de oorlog joegen me vaak de stuipen op het lijf. Ze sprak met grote nadruk over haar verblijf in het vrouwenkamp met steeds de aanwezigheid van de Jap voor wie ze letterlijk moest buigen. Ontelbare verhalen hoorde ik over het gebrek aan voedsel, de ziektes de zinloze opdrachten van de bezetter en de onzekerheid over papa die samen mat anderen te werk werd gesteld aan de dodenspoorlijn in Birma.”

Keller heeft een fraaie en zorgvuldige schrijfstijl en met regelmaat komt de lezer werkelijk briljante zinnen tegen; heerlijk. Keller ziet kans om dit ontroerende en breekbare verhaal op integere wijze te brengen zonder daarbij onderwerpen te verhullen. Alec en Maria worden erg mooi gekarakteriseerd en hun emoties en liefde voor elkaar zijn invoelbaar. Knap!

“Mijn gedachten zijn bij Maria, die niet weet waar ik ben. Maar met de herinnering aan de memorabele avond die we samen hebben beleefd, valt er iets ontspannens over me. Bovendien weet ik dat ze bij onze gastheer en zijn vrouw in goede handen is. Misschien is het toch beter om nog even te slapen. Nauwelijks heb ik me weer in het provisorisch opgemaakte bed genesteld als een meisje –een kind nog- plotseling als een duveltje uit een doosje opspringt en in de deuropening van de veranda gaat staan.”

Een liefdevol verhaal over verdriet, afscheid en rouwverwerking. ‘Symfonie der dagelijkse dingen’ is weliswaar gebaseerd op gebeurtenissen uit het leven van de auteur, maar daarmee zeker niet geheel autobiografisch. Eerder, fictie gebaseerd op de werkelijkheid.

“Mamman kwam nog terug op de discussie die ik met haar had over identiteit. Herinner je je nog dat ik gezegd heb dat je geen identiteit kunt ontwikkelen als je steeds jezelf aan anderen conformeert, maar dat je door je bijvoorbeeld in de puberteit af te zetten, een kritisch onderscheid ontwikkelt om te ontdekken wie je bent? Nou, ze is niet heel erg verguld met wat ik heb gezegd. Misschien hebt ik te veel over vroeger gevraagd en haar te lang aan de praat gehouden.”

Kortom, Keller ziet kans om te raken en ontroeren met zijn debuutroman!

Over de auteur
Aloysius Keller (1948) is geboren te Buitenzorg (thans Bogor) in het voormalig Nederlands-Indië. Hij studeert af aan het Amerikaanse Wheaton College, waar hij literatuur en schrijfcolleges volgt. Zijn bevindingen over posttraumatische stressstoornis en therapeutische schrijftrajecten
zijn gebaseerd op persoonlijke ervaringen. ‘Symfonie der dagelijkse dingen’ is zijn debuutroman.

Uitvoering
Uitgeverij Godijn Publishing
ISBN 9789492115157
Paperback,572 pagina’s

Over Hanneke Tinor-Centi
Hanneke Tinor-Centi (1960), communicatieprofessional, tekstschrijver, (boek)marketeer, boekrecensent en literair agent. www.hanneketinorcenti.nl