Hannah woont met haar vader Tom in het Engelse slaapstadje Somerset. Tom is directeur van het kleine plaatselijke Willow Tree Theater en voedt zijn dochter Hannah alleen op. Moeder Elizabeth is tien jaar geleden vertrokken, omdat ze het moederschap niet aankon. Hannah heeft een ernstige hartafwijking, cardiomyopathie, waardoor het ernaar uitziet dat zij niet oud zal worden. Wanneer Hannah 15 jaar is gaat haar gezondheid erger achteruit, waardoor Tom zich grote zorgen maakt. Daarbij gaat het ook nog eens slecht met het theater en dreigt de gemeente het te slopen. Hun vader-dochterrelatie wordt nog verder beproefd door de terugkomst van moeder Elizabeth.

Het hele leven in één keer is een prachtige roman van Keith Stuart over een bijzondere band tussen een vader en zijn dochter. Het verhaal is geschreven vanuit wisselend perspectief, hoofdpersonages Hannah en Tom vertellen het verhaal om-en-om. Dit perspectief past mooi bij het verhaal; je krijgt zo vanuit vader en dochter mee hoe zij zich voelen en alles ervaren. Beide maken ze zich zorgen om de ander. Tom maakt zich zorgen om de gezondheid van Hannah. Hannah maakt zich zorgen om haar vader, omdat ze bang is dat het hem niet lukt straks over haar dood heen te komen, daarom helpt ze hem een vrouw te vinden en probeert ze zijn theater te redden, zodat hij daarin afleiding kan vinden.

Het verhaal is ontroerend en zwaar beladen omdat Hannah ernstig ziek is en genezing niet mogelijk is. Wel kan haar leven verlengt worden door transplantatie, maar dit neemt ook risico’s met zich mee. Toch bevat dit boek niet alleen maar verdriet en moeilijke dingen, het is een verhaal met een lach en een traan. Het boek bevat ook veel humor en scherpe opmerkingen, waardoor je ook regelmatig in de lach schiet. Tom en Hannah genieten van het leven en doen leuke dingen samen. Daarnaast is Hannah ook gewoon een tienermeisje dat verliefd wordt en de bemoeizucht van haar vader soms flink zat is.

De mensen van het toneelgezelschap geven veel kleur aan het verhaal. Het theater waar Tom theaterdirecteur van is heeft een speciaal en excentriek toneelgezelschap dat regelmatig stukken opvoert. Alle leden hebben hun eigen reden om lid te zijn van het gezelschap. Auteur Keith Stuart heeft mooie personages gecreëerd die passen bij het creatieve vak en tegelijkertijd hartverwarmend zijn. Door de jaren heen is het een hechte theaterfamilie geworden, die elkaar steunt in moeilijke tijden. Het zijn de mensen die meeleven met Tom en Hannah, voor hen zorgen en die de familie vervangen die ze zelf niet hebben. De onderlinge vriendschappen binnen het gezelschap en de zorg voor elkaar zijn hartverwarmend. Prachtig hoe het thema vriendschap hier door de auteur wordt ingekleurd. Vriendschappen tussen leeftijdgenoten, maar ook generatieoverschrijdende vriendschappen blijken dierbaar en bijzonder.

Een bijzonder aspect in dit verhaal zijn de toneelstukken die zijn opgevoerd op de verjaardagen van Hannah. Voor elke verjaardag hebben Tom en Hannah een toneelstuk geschreven dat door het toneelgezelschap is opgevoerd en wordt bekeken door de vriendjes en vriendinnetjes van Hannah. Hannah is gek op sprookjes, de toneelstukken zijn dan ook variaties op sprookjes. Deze toneelverhalen zijn een bijzondere herinnering voor vader en dochter. Dit blijkt bijvoorbeeld uit de brieven die Hannah aan Willow schrijft. Wie Willow is, wordt aan het eind van het boek duidelijk.

Het hele leven in één keer is een prachtige en ontroerende roman. De auteur heeft een meeslepend verhaal geschreven over een bijzondere band tussen vader en dochter. De theaterfamilie van Tom en Hannah laat zien hoe belangrijk vriendschap en liefde voor elkaar zijn. Ik geef het boek 5 sterren.

Gelezen met Leesclub In de Boekenkast