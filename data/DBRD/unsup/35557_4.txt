Ik moet zeggen dat ik aan het begin van het boek er echt weer even moest inkomen. Ik kwam er namelijk al vrij snel achter dat ik veel van wat er in Vrouwe Middernacht gebeurd was niet meer precies wist. Dit zorgde ervoor dat ik aan het begin van het boek echt weer even moest nadenken en soms ook een beetje in de war was als er naar eerdere gebeurtenissen verwezen werd. Toen ik echter weer helemaal in het verhaal zat, vond ik het moeilijk om het boek aan de kant te leggen. De grootste reden hiervoor is dat Cassandra Clare echt de koningin van cliffhangers en plottwists is. Elke keer gebeurde er weer iets onverwachts en wilde ik alleen maar doorlezen om te weten hoe het verhaal verder ging.

Schaduwheer is een dik boek en eerlijk gezegd denk ik dat het verhaal ook wel in wat minder bladzijden verteld had kunnen worden. Clare’s schrijfstijl is nogal gedetailleerd en hoewel ik dat aan de ene kant erg goed vind, had ik bij dit boek soms het idee dat het te gedetailleerd was waardoor het verhaal niet altijd even vlot liep. Natuurlijk kan er in een boek van 600 bladzijden niet continu actie zitten en zijn er ook rustpunten nodig, maar toch had het wat mij betreft allemaal wel iets korter gekund.

Ik merkte dat ik in dit boek wel een stuk meer binding kreeg met de ‘nieuwe’ personages in deze reeks over de schaduwjagers. Waar ik bij Vrouwe Middernacht vooral nog uitkeek naar de momenten dat de personages uit de voorgaande twee series van Cassandra Clare over de Schaduwjagers verschenen, was ik in dit boek juist heel benieuwd hoe het verder zou gaan met Emma, Julian, Mark en alle andere personages die in het eerste deel van deze serie een belangrijke rol speelden.

Ik blijf het vooral heel erg knap vinden hoe Cassandra Clare al zoveel boeken over deze wereld geschreven heeft en het nog steeds voor elkaar te krijgen om een heel boeiend en ook weer een heel nieuw verhaal neer te zetten. Dat alle boeken met elkaar in verband staan en personages van de verschillende series ook in andere series weer terugkomen en hoe dat allemaal foutloos in elkaar zit, dat is echt een knappe prestatie. De wereld van de Schaduwjagers gaat mij nog steeds niet vervelen en ik heb het derde deel van deze serie echt heel erg hard nodig, want ik moet en zal weten hoe dit verhaal verdergaat. Al ben ik wel een beetje bang voor wat er in het derde boek gaat komen, want na de manier waarop Schaduwheer eindigde, ben ik bang dat Cassandra Clare niet zoveel goeds in petto heeft voor alle leuke personages waar ik in dit boek steeds meer een band mee kreeg.