‘Springvloed’ is het debuut van Cilla & Rolf Börjlind. Geweldig, knap en razendsnel geschreven.
Het verhaal begint met een korte terugblik op de nazomer van 1987.
Op het strand wordt een jonge vrouw op een gruwelijke manier vermoord. Helaas komt de politie niet achter het motief en de identiteit van zowel het slachtoffer als de daders, en ‘de zaak’ blijft onopgelost.
Drieëntwintig jaar later (zomer 2011) schrikt Stockholm op met de gruwelijke moorden op daklozen.
Olivia Rönning – een 23-jarige vrouw die studeert aan de politieacademie - moet voor haar opleiding een studieopdracht doen en kiest de strandmoord van 1987.
Ze gaat op zoek naar Tom Stilton die het onderzoek naar de moord leidde in die nazomer. Tom is echter niet gemakkelijk te vinden…
Als Olivia Tom eindelijk heeft gevonden laat ze hem niet met rust en wil alles weten over die strandmoord van 1987.

‘Springvloed’ is razendsnel geschreven en de grote verscheidenheid aan karakters wisselen elkaar heel snel af. Het boek heeft iets specifieks met de korte stukjes en de vele verhaaldraden. De verschillende verhaallijnen komen gaandeweg allemaal bij elkaar in het verhaal, en leiden tot een prachtige ontknoping. Je merkt aan de schrijfstijl dat de schrijvers scenario's voor films en series schrijven, heel vlot en boeiend en in sneltreinvaart geschreven.
De spanning is te snijden en meermalen zat ik op het puntje van mijn stoel te lezen. Het plot neemt elke keer een andere wending waardoor de lezer steeds weer op het verkeerde been wordt gezet. De uiteindelijke ontknoping is dan ook zeer verrassend neergezet.
Samengevat: 'Springvloed' is een prachtig spannend boek wat ik niet weg kon leggen en waar ik enorm van heb genoten!
Een heel goede Zweedse thriller die een hoge waardering verdient!
Ik ben heel erg nieuwsgierig naar het tweede deel 'De derde stem'.