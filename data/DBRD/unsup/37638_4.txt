Jeff Lindsay (1952) is het pseudoniem van Jeffry P. Freundlich. Lindsay woont met zijn vrouw Hilary, het nichtje van Ernest Hemingway, in Florida. Met haar schreef hij een aantal non-fictie boeken en toneelstukken. Zijn grote doorbraak kwam met zijn boeken over Dexter Morgan, waarvan inmiddels een, eveneens succesvolle, tv-serie is gemaakt.
Dexter Morgan, de hoofdpersoon van Dexters duistere dromen, is als laborant werkzaam bij de politie van Miami. Dexter, een ietwat saai figuur, leeft voor zijn werk. Hij heeft weinig hobbys en nog minder vrienden. Zijn liefdesleven bestaat uit een platonische latrelatie met een getraumatiseerde vrouw. Dexter heeft echter één geheime passie. Hij heeft een onverzadigbare drang tot moord en geweld! Opgeleid en geconditioneerd door zijn stiefvader, weet hij het moorden te beperken, tot personen van wie hij het vindt dat zij het verdienen. Eén persoon die hier zeker voor in aanmerking komt, is de dader van Miamis meest recente moordpartijen. Maar dan zal hij hem eerst moeten vinden.
Dexters duistere dromen is een prachtig boek, met een originele invalshoek. Zelden weet een schrijver sympathie te wekken voor een sadistische moordenaar. Jeff Lindsay is dit meer dan gelukt. Een gouden vondst is het beschrijven van de gedachten van de hoofdpersoon. De lezer(-es) krijgt hierdoor, op komische wijze, inzicht in hoe sociopaat Dexter werkelijk in elkaar steekt. Het verhaal is prettig geschreven, met voldoende interessante karakters. Om het geheel af te maken, heeft de schrijver gelukkig ook nog de nodige spanning toegevoegd.
Dexters duistere dromen is zeker de moeite waard. Zelfs voor de personen die al via de televisie kennis hebben gemaakt met de favoriete schoonzoon / seriemoordenaar van Amerika.