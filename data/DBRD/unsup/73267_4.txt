Dit gaat weer geld kosten De brand is het veertiende boek van Iris Johansen en het vijftiende is in voorbereiding. Dit is het eerste boek dat ik van haar las en ik heb nu erge zin om meer van haar werk te lezen. Wat maakt De brand voor mij zon geweldig boek? Laat ik eerst kort vertellen waar het om gaat. Kerry Murphy is een jonge vrouw met het interessante beroep van onderzoekster bij de brandweer. Na een brand komen zij en haar speurhond Sam er aan te pas om uit te zoeken of het brandstichting is geweest. Sam is een kei in het vinden van sporen van brandbaar materiaal dat gebruikt kan zijn bij brandstichting. Kerry is altijd gefascineerd geweest door brand, en zij weet heel goed hoe het komt: haar moeder is bij een brand om het leven gekomen. Kerry was toen nog maar heel jong en heeft het ternauwernood overleeft. Wat ze zich nog wel herinnert, is dat ze naar buiten vluchtte en een man om hulp vroeg, maar dat die man wegliep Het is niet bepaald haar favoriete herinnering, maar hij zit er nu eenmaal en ze probeert er mee te leven.

Op een goede  of kwade?  dag wordt Kerry benaderd door ene Brad Silver. Hij wil dat Kerry hem helpt om een man genaamd Trask te vinden. Deze Trask is een onderzoeker die een machine heeft gemaakt waarmee hij razendsnel enorm hete en grote branden kan stichten. Hij wil deze uitvinding voor veel geld aan de Koreanen verkopen, die er oorlogje mee willen gaan spelen. Dat mag natuurlijk niet gebeuren en daarom is de hulp van Kerry nodig. Zonder dat ze het namelijk wil toegeven, is Kerry namelijk iemand met extra gaven: ze kan bepaalde dingen vinden met haar geest. En volgens Brad Silver kan Kerry dus ook Trask vinden met haar geest, én hem zo gek krijgen zich over te geven.

Bijna onnodig om te zeggen dat Kerry in eerste instantie niet blij is met het feit dat Brad weet wat zij kan, en zij zich hevig verzet. Behalve dan het feit dat Johansen in dit boek heel duidelijk maakt dat mensen met extra gaven verder volkomen normaal zijn, iets wat niet iedereen altijd wil toegeven, is het verhaal gewoon stuitend spannend. Vanwege de enorme vaart moet je als lezer af en toe naar adem happen en soms is het lastig om de ontwikkeling van de karakters bij te houden, maar alles wat er gebeurt in het verhaal, is logisch of wordt later weer verklaard. Aan de andere kant wordt soms de vaart net een beetje te veel uit het verhaal gehaald, als Johansen tijd nodig heeft om te verklaren wat er tussen Kerry en Brad gebeurt. Als er iets meer evenwicht had bestaan tussen de verschillende elementen spanning en achtergrond, had ik dit boek het maximale aantal sterren kunnen geven. Desalniettemin heb ik weer een auteur ontdekt die voor mij de moeite waard is en wie weet voor jou ook!