Dit lekker dikke boek Bonen! is een schot in de roos. Decennialang liepen maar weinigen warm voor peulvruchten, maar nu staan ze opeens midden in de belangstelling. De Food & Agricultural Organisation van de Verenigde Naties (FAO) heeft 2016 uitgeroepen tot internationaal jaar van de boon! En voor het eerst raadt ook de Gezondheidsraad in de nieuwe Richtlijnen Goede Voeding aan om wekelijks peulvruchten te eten. Peulvruchten zijn goedkoop, duurzaam en gezond.

Joke Boon begon al veel eerder met dit boek. Het idee was een heel jaar lang elke dag iets met bonen – peulvruchten – te eten en daar verslag van doen in een blog. Dat idee groeide uit tot dit gedegen en informatieve kookboek over peulvruchten. Sinds 2002 combineert Joke Boon haar grootste passies koken en schrijven. Ze schrijft columns en recepten voor tijdschriften en culinaire websites. Eerdere boeken zijn Het mysterie van de reuk (2009) en Smaakvol en gezond eten met al je zintuigen (2010).

In Bonen! laat Joke zien dat je met peulvruchten echt alle kanten op kunt. In het boek staan 144 originele recepten met zowel gedroogde als verse peulvruchten vaak geïllustreerd met mooie foto’s.  Van de gewone stoofpotten, soepen en chili’s tot meer verfijnde gerechten, knapperige salades en zelfs zoete toetjes, koekjes en cakes. Het was een uitdaging om zoveel mogelijk verschillende soorten te gebruiken. Om nieuwe smaken te ontdekken verbouwde ze ook zelf – samen met Claudia Reina – onbekende peulvruchten in de moestuin.

Al haar ervaringen met peulvruchten vind je terug in dit boek. Om te beginnen met een hoofdstuk over SOORTEN EN GESCHIEDENIS, waarin ze echt de diepte in duikt. Jammer genoeg ontbreekt hier een lijst van gebruikte peulvruchten met een korte uitleg per soort. In het hoofdstuk VEELGEBRUIKTE INGREDIËNTEN worden gelukkig wel andere, vaak onbekende ingrediënten uitgelegd. Dan volgen de recepthoofdstukken ingedeeld naar de maanden van het jaar om de seizoenen te benadrukken. Toch is Joke daar niet heel strikt in, want in de wintermaanden staan ook recepten met verse peulvruchten en in de zomermaanden stevige gerechten met gedroogde peulvruchten. Maar de maanden zijn zeker een handig handvat.

De recepthoofdstukken worden afgewisseld met informatieve intermezzo’s met nuttige informatie over weken, koken en bewaren, gezondheid en duurzaamheid en leuke weetjes over hoe je zelf peulvruchten kunt kweken en zelf kikkererwtenmeel malen. Verder doet Joke verslag van haar bezoeken aan peulvruchtentelers en hoe zij de grauwe erwt ontdekte. De recepten zijn helder en overzichtelijk, maar soms wel erg lang en met veel ingrediënten. Gelukkig staan er ook veel korte en simpele recepten tussen en heeft Joke vaak wel verschillende onderdelen van recepten losgekoppeld, zodat je ze ook apart kunt gebruiken. En schroomt ze niet om ook peulvruchten uit blik, pot en diepvries te gebruiken. In het januari hoofdstuk vond ik het volgende recept:

Soep van kikkererwten, kurkuma, ui & peper
lunch/voorgerecht | vega

2-4 personen
plantaardige olie
2 uien, gesnipperd
1 ½ tl kurkuma
2 teentjes knoflook geperst
1 rode chilipeper, zaad en zaadlijsten verwijderd, in ringetjes gesneden
1 groot blik kikkererwten (ca. 800 g), uitgelekt en afgespoeld
2 groentebouillontabletten
1 liter water
2 el fijngehakte peterselie
sap van ½ citroen

1. Verhit een scheut olie in een diepe pan met dikke bodem. Fruit de gesnipperde uien zachtjes aan. Voeg de kurkuma, de knoflook en de chilipeper toe en bak al omscheppend zachtjes mee.
2.  Voeg de kikkererwten, de bouillontabletten en een liter water toe. Roer goed door en breng aan de kook. Laat 20 minuten zachtjes koken.
3.  Pureer de soep met een staafmixer of in de keukenmachine en warm goed door.
4.  Voeg de peterselie en het citroensap toe en serveer de soep.

Dit is echt een lekkere soep voor als het buiten koud wordt. Heerlijk als lunchgerecht of maaltijdsoep maar voor mij wat zwaar als voorgerecht, zoals wordt aangegeven.

Bonen! is een boek om in de keuken neer te leggen en elke keer opnieuw te pakken om een lekker recept uit te kiezen. Zeker één keer in de week! Veel gerechten zijn vega en dus uitstekend als vleesvervanger te gebruiken. Het is ook een leuk boek om tussendoor gewoon in te bladeren en  te genieten van de foto’s, leuke verhalen en nuttige informatie.