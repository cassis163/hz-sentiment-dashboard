Wanneer psychiater Matz met het vliegtuig onderweg is van Buenos-Aires naar Berlijn om er zijn hoogzwangere dochter Nele bij te staan krijgt hij telefoon van een onbekende met de mededeling dat zijn dochter ontvoerd is. De enige manier om haar en zijn ongeboren kleinkind te redden is Kaja, een ex-patiÃ«nte van hem die ook op de vlucht zit, te resetten en haar behandeling ongedaan te maken zodat ze zorgt voor een vliegtuigramp. Zal hij hierin slagen of komt er toch een andere oplossing?

Fitzek heeft je vanaf de eerste pagina in zijn greep en de korte hoofdstukken die telkens met een cliffhanger eindigen maken dat je voortdurend nog eentje erbij wil nemen waardoor het boek in een recordtempo uitgelezen kan worden.
Op den duur had ik wel de indruk dat er ietwat gerekt werd aan bepaalde verhaallijnen, maar dit doet totaal geen afbreuk aan het verhaal want na een paar hoofdstukken zit je er weer volledig in. Het enige probleem dat ik hiermee had was dat mijn aandacht wat verslapte en ik sommige zinnen opnieuw moest lezen om ze echt te begrijpen.
Fitzek slaagt er telkens weer in om je op het verkeerde spoor te zetten, wanneer je denkt te weten hoe de vork in de steel zit krijgt het verhaal een nieuwe wending waardoor je weer van voor af aan kan beginnen.

Ondanks de voortdurende plottwisten, overdrijvingen en misschien ook wat teveel toevalligheden vond ik dit een zalig boek om te lezen. Dit was mijn eerste boek van deze auteur, maar het zal zeker mijn laatste niet zijn.