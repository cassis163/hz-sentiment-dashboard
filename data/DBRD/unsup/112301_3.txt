De Duitse kunstrestaurateur Robert Patati bezoekt zijn vriend Wolfgang Altenburg in Amsterdam. Wolfgang restaureert in opdracht van het voedingsmiddelenconcern Duneko het fotoarchief. Dat archief bevat een collectie bijzondere fotoÂ´s die de beroemde fotograaf August Saalfeld in de dertiger jaren van de 20e eeuw van het bedrijf heeft gemaakt.
Wolfgang komt om het leven bij een aanslag op een geleende Jaguar waarvan hij de bestuurder is. Was de aanslag inderdaad voor Wolfgang bedoeld of was de eigenaar van de Jaguar Charlie van Stutten, aankomend bestuursvoorzitter van Duneko het doelwit?
De politiespychologe Micky Spijker onderzoekt samen met politieman Tol Skieter de aanslag. Zij krijgt daarbij hulp van Robert Patati. Samen met hem onderzoekt zij aan de hand van het fotoarchief de handel en wandel van Duneko en haar leidinggevenden. Zij ontdekken een link met de biobrandstoffenindustrie en Kameroen en stuiten daarbij op een reeks van onfrisse praktijken.
Er ontwikkelt zich een redelijk spannend verhaal dat zijn ontknoping vindt in de buurt van IJmuiden. Het verhaal heeft niet echt de spanning die je op het puntje van je stoel doet zitten. Het zit intelligent in elkaar en vooral de beschrijving van de wijze waarop bedrijven investeren en handel voeren met landen in Afrika, de persoonlijke belangen die daarbij een rol spelen en de politieke implicaties ervan zijn de moeite van het lezen waard. Het is beschamend te lezen hoe het Westen tot op de dag van vandaag kolonialisme hoog in het vaandel heeft staan.
Het Leugenarchief is een goede misdaadroman maar mist helaas de nodige spanning en de verrassende wendingen die de lezer op het verkeerde been zetten.