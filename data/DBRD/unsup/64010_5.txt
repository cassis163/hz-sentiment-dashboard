Als je Jackie van Laren (1968) noemt, noem je eigenlijk ook meteen twee passies: muziek maken en verhalen vertellen. In haar romans combineert Van Laren deze twee hobby’s. Zo ging de Q-serie over een wereldberoemde dj en maken we in Vallen en Opstaan kennis met rocklegende Rory Maquary. Opstaan is het vervolg op Vallen.

Anne is helemaal klaar met de levensstijl van Rory. Van de een op de andere dag verlaat ze hem en samen met Georgie begint ze een restaurant op de Scilly-eilanden. Wanneer scheldkok Woz aan de slag gaat als kok, verwacht Anne niet dat ze snel weer oog in oog zal staan met haar ex Rory, voor wie ze nog steeds diepe gevoelens heeft. Hij haalt alles uit de kast om Anne terug te winnen, maar zij durft hem niet meer toe te laten uit angst weer alleen over te blijven.

Die bindingsangst staat centraal in Opstaan. Anne heeft een moeilijke, maar vrije jeugd gehad. Maar wel een die redelijk gestructureerd en netjes was. Rory weet niet wat structuur is. Hij reist voor zijn werk de hele wereld rond en vergeet regelmatig dat niet iedereen daar even blij mee is. Als het besef komt dat je geen relatie op deze manier onderhoudt, ook niet met je kind, is het bijna te laat. Rory zet in dit deel alles op alles om terug te komen bij de liefde van zijn leven.
Door het wisselend perspectief tussen Anne en Rory beleef je de gebeurtenissen van beide kanten en leer je de personages nog beter kennen. Rory, met zijn bijzondere accent en aparte uitspraken, hoor je ook in Opstaan bijna letterlijk praten. Zijn Australische accent lees je door de citaten heen, en dat geeft het ‘gemop’ een bijzondere naklank.

Anne is en blijft gewoon netjes. Ze heeft het liefst dat Rory niet vloekt, zeker niet waar de kleine Rowland bij is. “Gast, niet je klep opendoen om te ouwehoeren als je je hap nog niet ingeslikt hebt”, is typisch een uitspraak voor Rory. Diezelfde uitspraak van Anne luidt: “Eerst eten, dan praten, lieverd.” Dit verschil in karakter staat centraal voor de liefdesrelatie van Anne en Rory. Ze zijn zo verschillend, maar passen tegelijkertijd ook zo enorm goed bij elkaar.
Van Laren weet prachtige beeldende zinnen te maken. Dit zorg ervoor dat je helemaal opgezogen wordt in het verhaal en je de belevenissen als een film voorbij ziet komen. Dat maakt het lezen van de verhalen van Van Laren heerlijk, zeker omdat er vaak een artiest de hoofdrol speelt. Het enige wat nog ontbreekt is een playlist. Die zou de ervaring compleet maken, zeker wanneer Van Laren een lied in het verhaal naar voren haalt.

Opstaan is een verhaal om verliefd op te worden. Een verhaal over het vallen en opstaan in de liefde. Het verhaal van Anne en Rory, een stel dat je alle geluk van de wereld gunt. Een verhaal met een lach en een traan. Maar bovenal een boek dat je na de laatste bladzijde met een gelukzalig gevoel en misschien wel een beetje kippenvel dichtslaat.