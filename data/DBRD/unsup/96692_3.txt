Douglas Preston en Lincoln Child, een ijzersterk duo als het over schrijven van thrillers gaat. Met de Pendergast-reeks, die inmiddels is uitgegroeid tot 14 succesvolle delen, hebben beide heren wereldwijd grote successen geboekt. Vanaf 2011 zijn ze begonnen aan de Gideon-reeks en al is deze anders van opzet, succes is ook dit keer weer bijna gegarandeerd. Met deel 3, Het verdwenen eiland, is direct een aansluiting gevonden op Gideon’s strijd.

Ierland heeft zijn nationale trots, het kostbare manuscript Book of Kells, uitgeleend aan de Morgan Library in New York. Gideon Crew krijgt van Eli Glinn opdracht één pagina uit het manuscript te stelen. Die missie lijkt onmogelijk omdat het boek is voorzien van een ondoordringbaar beveiligingssysteem. Met een slimme truc lukt het Gideon toch de pagina in zijn bezit te krijgen. Intensief onderzoek van het vel perkament geeft een verwijzing naar een belangrijk geneesmiddel. Zowel de invalide Eli Glinn als de aan VGAM lijdende Gideon Crew denken baat te kunnen hebben bij het vinden van het medicijn Een nieuwe missie is een feit. De bestemming is het Caraïbische eiland Cayo Jeyupsi maar om daar te geraken is een niet ongevaarlijke boottocht onvermijdelijk. Samen met de even bevallige als eigenwijze Amy Bligh begint Gideon aan zijn volgende avontuur.

Het verdwenen eiland is een avonturenverhaal dat van diverse subgenres wel wat snufjes heeft meegekregen van beide auteurs. Start het verhaal met een historische terugblik over het ontstaan van het manuscript, al snel belanden de lezers in een daverend avontuur van Gideon en zijn metgezellin. De auteurs hebben het belang van grote verschillen én overeenkomsten tussen de karakters van beide protagonisten goed uitgespeeld. Daardoor zijn voldoende mogelijkheden voorhanden om van hun missie een aantrekkelijk en levendig avontuur te maken.

Uit de hand van de meester Douglas Preston wordt dan nog een smakelijk horrorsausje bereid en aan het verhaal toegevoegd, wat het verblijf op het eiland extra kleur en een verrassende smaak geeft. Van Gideon is bekend dat zijn moraal best onderhevig kan zijn aan het doel van de missie waar hij voor wil gaan. Met zijn partner Amy is het al niet beter gesteld en de contrasten tussen de twee, levert een aardige competitie op waarvan de uitslag lang, heel lang onduidelijk blijft.

En dat is tevens wat de verhalen van Preston & Child zo’n grote dosis leesplezier verschaft. Sterke, vindingrijke en verrassende personages die los worden gelaten in een wereld vol avontuur en gevaar. Vaart en onverwachte situaties zijn de sleutelwoorden die Het verdwenen eiland maken tot wat het is. Een verhaal waarin de lezer zelf meegaat op avontuur!