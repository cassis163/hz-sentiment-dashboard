De eerste zin zette mij direct op scherp:
“Nu is jouw man ook dood Anna. Jouw man. Onze man”.
Wow wat een begin! Tegen wie wordt dit gezegd?
Ellinor heeft kortgeleden haar tweede man, George, verloren. Hij was eerder getrouwd met Anna. Anna en George waren vrienden van Ellinor en haar man Henning. Tijdens een ski-ongeval, jaren geleden zijn Henning en Anna verongelukt. Anna liet haar zevenjarige tweeling Steven en Morten achter, Ellinor en Henning waren kinderloos.

Na het ski-ongeval helpt Ellinor George met de kinderen. Langzaamaan trekt ze bij hem in en zijn ze partners. Het gezin leeft verder en Ellinor is als een moeder voor de jongens.
Nu heeft ze voor haar gevoel niets meer. Haar eerste man is overleden, haar moeder en nu ook haar tweede man. Ze kiest er wel al snel voor haar eigen leven weer op te pakken, wat de omgeving en vooral de nu volwassen tweeling lastig vindt.

Gedurende het lezen switcht het verhaal op natuurlijke wijze in het heden en verleden. Het verdriet, gevecht, geheimen en de fijne ervaringen passeren in dit 152 pagina’s tellende boek. De briefvorm richting Anna maakt het verhaal rauw en persoonlijk. Ellinor vertelt wat er heeft plaatsgevonden in de vriendschap tussen de twee stellen, haar persoonlijke geheim en hoe ze het heeft ervaren nu deel te zijn van het gezin van haar vriendin.

De Deense auteur Jens Christian Grøndahl heeft al meerdere boeken geschreven. Dit was mijn eerste kennismaking met zijn werk. Ik ga zeker weten meer boeken van hem lezen. Zijn boeiende en pakkende schrijfstijl heeft mijn emoties getriggerd en geraakt. Een boek dat bij mij nog een tijdje bleef na sidderen. Wat een meesterlijke auteur!

Ik geef het boek 5 sterren.

Gelezen voor het blog: In de boekenkast