Na de overige twee delen al gelezen te hebben, nu dan het eerste deel van de trilogie over Maj. De uitgever heeft eerst het tweede boek laten vertalen, vervolgens het derde en dan nu het eerste deel. In dit deel leer je Maj kennen en snap je ook waar haar handelen en gedachten in de volgende boeken vandaan komen. Dit eerste deel vond ik wel lastiger te lezen. Zoveel twijfels en zoveel koekjessoorten die allemaal genoemd en beschreven moeten worden. Het is het houvast van een plattelandsmeisje dat er graag bij wil horen. Ze wil alles graag goed doen. Ze raakt zwanger van een ongeveer 15 jaar oudere man en trouwt met hem zonder hem goed te kennen. Hij komt uit een beter milieu. Door hem stijgt Maj op de maatschappelijke ladder, maar dit maakt haar nog onzekerder over hoe ze zich moet gedragen. Tomas zoekt zijn heil in de drank en als hij aan het eind van dit boek een delirium krijgt, wil Maj maar één ding: wegwezen. Maar van haar wordt verwacht dat ze de sterke, de stabiele factor is.
Alle twijfels van Maj, gebeurtenissen die zich soms alleen in haar hoofd afspelen, bespiegelingen van de schrijver over de tijdgeest: het maakt het geen eenvoudig leesbaar boek. Toch is het de moeite van het lezen waard. Maj is een gewoon meisje uit een hardwerkend arbeiders gezin waarin weinig werd gepraat en waarin weinig aandacht was voor affectie. Als zij in het ziekenhuis is voor haar bevalling, denkt ze nog dat het kind uit haar buik komt. Regels en handvaten die er zijn, grijpt zij met beide handen aan: houd je huis schoon, zorg voor je man, wees een liefhebbende moeder, een goede gastvrouw en zie er goed uit. Voor niemand een een eenvoudige opgave.