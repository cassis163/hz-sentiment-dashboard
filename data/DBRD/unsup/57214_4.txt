Voor een goed begrip van dit verhaal gaan we even terug in de geschiedenis. De Janitsaren waren de elitetroepen van het Osmaanse rijk. In die tijd dienden bewoners van het platteland mannelijke kinderen in te leveren bij de sultan, als vorm van belasting. Deze kinderen werden vervolgens bekeerd tot de Islam. Deze praktijk begon in de 14e eeuw, en gaandeweg de jaren kregen deze elitetroepen steeds meer macht. Met deze macht, en hun vele privileges, kwam dus ook het verval. Uiteindelijk werden de troepen door Sultan Mamut II in 1826 op eenvoudige wijze uitgeschakeld: hij liet ze allemaal vermoorden.

Tien jaar later: Yashim, een eunich aan het hof van de Sultan, krijgt het sterke vermoeden dat enkele ondergedoken Janitsaren van plan zijn opnieuw de macht te grijpen. Aan de hand van vele, soms zeer cryptische, aanwijzingen komt hij er achter dat ook de Russen wel een oogje hebben op Istanboel.

Dit alles is de achtergrond voor een spannend speurdersverhaal, met Yashim als tamelijk onorthodox speurder. Yashim is een intelligente en goed opgeleide eunuch aan het hof van de sultan, maar zijn status is niet zo hoog dat hij de opdrachten die hij krijgt mag weigeren. Aldus raakt hij verstrikt, soms letterlijk, in avonturen die hem voeren van de krochten van de stad naar de boudoirs van de hoogste inwoners
Een boek voor liefhebbers van historische misdaadverhalen, maar wel een boek met een gedegen achtergrond, leuke intelligente karakters en een spannend verhaal. Een heel klein vleugje romantiek maakt het geheel af.