Titel: Op glad ijs
Auteur: Inge Duine
Uitgever: De Fontein Romans &spanning
Blz. 320
Verschijningsdatum: januari 2018

Over de auteur:
Inge Duine debuteerde met De laatste Tour, een thriller over doping en matchfixing in de wielersport. ‘Op glad ijs’ is haar tweede thriller. Op glad ijs speelt zich af tegen de achtergrond van de Olympische Spelen en terroristische dreiging.


Achterflap:
Nog geen half jaar na de terroristische aanslagen van 9/11 vinden in Salt Lake City de Olympische Winterspelen van 2002 plaats. Amerika is in angst en de autoriteiten willen koste wat het kost voorkomen dat opnieuw een aanslag wordt gepleegd. Dit moeten de Patriot Games worden. Topschaatster Jennifer Rose vermoedt dat haar vriend Mike Parker – dé ijshockeyvedette van de VS –verwikkeld is in louche zaken en wellicht de veiligheid van de Spelen met opzet in gevaar brengt. Wanneer er een dode vrouw wordt gevonden met de afbeelding van de olympische ringen op haar borst met daarbij de tekst ‘Uncle Sam killed me’, raakt de zaak in een stroomversnelling. In een race tegen de klok moet Jennifer de waarheid zien te achterhalen, voor er meer slachtoffers vallen.

Mijn mening:
Sam en Sue Parker vormen samen met hun zonen Robert en Mike een doorsnee gezin wat in de ogen van hun omgeving geen enkele scheve schaats zal rijden. We weten echter allemaal dat er geen perfecte gezinnen bestaan, elk huisje heeft zijn kruisje. De familie Parker doet alle mogelijke moeite hun problematische zoon Robert uit de schijnwerpers te houden. Robert heeft het zwaar, het stigma geestesziek lijkt op zijn voorhoofd te staan. Mike, hun andere zoon is belangrijk, zo niet het allerbelangrijkste, teamlid van het Amerikaanse ijshockeyteam en heeft de taak de eer van de familie hoog te houden. Hij heeft een relatie met Jennifer Rose, voorheen schaatsster op topniveau maar vanwege meerdere oorzaken gestopt met topsport, ze is nu sportverslaggeefster, en doet verslag van de schaatswedstrijden tijdens de Olympische winterspelen.
Stiekem verlangt ze samen met Mike naar het huisje boompje beestje, waarin ruimte is voor kinderen.
Mike moet zich eerst focussen op de spelen en tijdens die periode is er geen tijd voor de liefde. Wanneer Jennifer een boodschap krijgt dat de spelen in gevaar zijn gaat ze op onderzoek uit.
Als lezer ga je mee op onderzoek en wordt je deelgenoot van de gedachten van Jennifer. Bij alles wat ze zich in haar hoofd haalt rijst de vraag of het terecht of onterecht is? Laat ze zich meeslepen door de vooroordelen van de mensen om haar heen of trekt ze haar eigen conclusie? Gedachten kunnen een mens flink op hol brengen, terecht of onterecht?
Vele vragen die tot het eind van het verhaal onduidelijk blijven. Als lezer heb ik allerlei vermoedens die ervoor zorgen dat het tot het eind toe onduidelijk blijft hoe de vork precies in de steel zit. Mijn verdenkingen zitten wel op het goede spoor.
Op glad ijs is een verhaal wat ervoor zorgt dat je stilstaat bij de olympische winterspelen die eraan zitten te komen en waar je dan toch een beetje een naar gevoel van krijgt. Het zal toch niet?
Inge Duine heeft voor de tweede keer een thriller geschreven die gebaseerd is op een aankomend sportevenement waardoor het verhaal zeer realistisch overkomt. Het schudt je weer even wakker.

Originaliteit: 3
Schrijfstijl: 4
Spanning: 3
Leesplezier: 4
Psychologie: 4
Plot: 3

Op glad ijs krijgt van mij 3,5 sterren.
Bianca