Dave Eggers is een van die zeldzame auteurs die met succes fictie èn non-fictie schrijven. The Monk of Mokha is non-fictie, maar door de journalistieke stijl van Eggers leest het net zo meeslepend als een spannende roman. Het is het verhaal van Mokhtar Alkhansali, een jonge Amerikaan uit een van origine Jemenitische familie. Na een periode van twaalf ambachten en dertien ongelukken is hij juist van plan zijn opleiding voort te zetten om rechten te kunnen gaan studeren, als hij gegrepen wordt door zijn ultieme missie: de allerbeste koffievariëteiten importeren uit Jemen, ooit de bakermat van de koffieteelt, deze koffie overal ter wereld verkopen, en hiermee een beter bestaan bieden aan de mensen die deze koffie telen en bewerken.

Het boek vertelt de geschiedenis van koffie door de eeuwen heen en hoe arabica koffie, mits net zo zorgvuldig geteeld en geproduceerd als wijn, een delicatesse is waaraan veel meer smaak te ontdekken valt dan aan het alledaagse bakkie troost. En vooral vertelt het boek het avontuurlijke coming of age verhaal van Mokhtar. Hij is opgegroeid tussen twee culturen, tussen een Amerikaanse achterbuurt en de rust van het Jemenitische platteland waar zijn grootouders behoren tot een invloedrijke clan, hij is streetwise en grappig, en hij ontwikkelt zich tot een ongelooflijk gedreven jonge man, die naïef begint als totale leek in de koffiehandel en erin slaagt zich te scholen tot gediplomeerd koffieproever en makelaar in koffie.

Het laatste deel van het boek lijkt het scenario voor een actiefilm. Als Mokhtar eind 2014 opnieuw in Jemen is om op grote schaal met geleend geld koffie in te kopen, escaleert de toch al instabiele toestand in het land door zelfmoordaanslagen en een burgeroorlog. De meeste Amerikanen verlaten het land op advies van hun regering. Mokhtar en een bevriende Amerkaanse koffieproducent, Andrew, willen het eerst nog even aanzien maar de situatie verslechtert in korte tijd. Saoedi-Arabië mengt zich in de burgeroorlog en het lijkt onmogelijk om het land nog te verlaten. Ondertussen moeten Mokhtar en Andrew hun bijzondere koffiesoorten promoten op een belangrijke wereldwijde conferentie in Seattle.

Een charmante hoofdpersoon, een goede zaak, een spannend avontuur, en een nieuwe kijk op koffie, op Jemen en de afschuwelijke oorlog die daar wordt uitgevochten, dat zijn de ingrediënten voor deze pageturner.