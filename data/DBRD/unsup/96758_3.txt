‘In yogaland’

‘In yogaland’ verhaalt over de zoektocht van Marciel naar de yogavorm die voor haar een echte meerwaarde biedt. De yogavorm waar ze zich helemaal goed bij voelt. In haar zoektocht komt ze ook in aanraking met de filosofie achter yoga en meditatie.

In haar verhaal neemt Marciel je mee in de wereld van de yoga in Nederland. Ze noemt verschillende scholen en heeft het daarbij over de vorm die zij aanbieden. Doorheen haar verhaal leer je zo verschillende yogavormen kennen en maak je daarnaast ook kennis met meditatie en pranayama.

Marciel Witteman

In het boek leer je Marciel ook een beetje kennen: moeder van een tweeling en scenarioschrijfster. Sinds 2000 is ze gebeten door het yogavirus en heeft uiteindelijk de yogadocenten opleiding gevolgd bij Gert van Leeuwen van het Critical Alignment Yoga instituut.

Daarnaast is Marciel ook bezig met WA- meditatieve eutonie, een Vlaamse lichaamsbewuste meditatievorm, om de meditatieve kant van de yogabeoefening te verdiepen.

‘In Yogaland’ is het boek dat ze in 2009 schreef over haar spirituele zoektocht naar de ‘juiste’ yogavorm in een stressvolle periode in haar leven.

Mijn oordeel

‘In Yogaland’ was een heerlijk boek om te lezen. Het inspireert om zelf ook op zoek te gaan naar de methode die bij mij past. Tijdens het lezen van dit boek had meteen weer zin om aan de meditatie en de yoga te gaan.

Marciel toont dat je voor een interessante spirituele zoektocht niet persé een reis à la ‘Eten, bidden en beminnen’ moet gaan maken, maar dat je die ook perfect in je drukke, werkende leven kan inpassen. Ze vat de yogawereld samen in klinkklare bewoordingen, zonder al te ‘zweverig’ te worden. Van Marciel geloof je meteen dat yoga heel ‘down to earth’ is.

Ben je echter op zoek naar een glasheldere uitleg over de geschiedenis van yoga, de verschillende vormen en de exacte filosofie erachter, dan ben je met dit boek niet aan het juiste adres.

Conclusie

Een aanrader voor wie op zoek is naar een boek met een inspirerend verhaal over een spirituele zoektocht!