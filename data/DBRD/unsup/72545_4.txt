Bijzonder aardig debuut van Anya Niewierra –ondanks haar uitheems klinkende naam een Nederlandse schrijfster. Vrij uitzicht is niet direct een titel die erg tot de (criminele) verbeelding spreekt. Ook de onmiskenbaar romantische coverfoto doet niet meteen vermoeden dat het hier -zoals de uitgever op de omslag meldt- om een 'literaire thriller' gaat. De teneur ligt dan ook ergens in het midden.

Tess Clement -43 jaar, pas gescheiden en een prille wees- heeft een groot geheim in haar verleden. Tegen beter weten in keert ze terug naar het Zuid-Franse dorp Mosset waar zich ooit een drama afpeelde dat haar leven voorgoed veranderde. Eenmaal daar wordt ze zo aangetrokken door de Franse charmes van het dorp -en haar oude jeugdliefde- dat ze besluit zich in Mosset te vestigen. Tess stort zich op een project om het markante, verlaten chateau te ontwikkelen tot een riant appartementencomplex. Na enig wroeten blijkt dat het verleden lange armen heeft en haar alsnog probeert te grijpen. Iemand probeert haar plannen te dwarsbomen en ze moet vrezen voor haar veiligheid en die van haar geliefden. Niemand om haar heen is te vertrouwen. Tess kan geen kant op, maar ze is beslist niet voor een gat te vangen en verzet zich. Niet zonder gevolgen.

Zij het met een paar kleine merkwaardigheidjes (waarom bijvoorbeeld wordt boven elk hoofdstuk de weersomstandigheden en temperatuur gemeld, zonder uitgesproken functie?) zit het mysterieuze plot goed in elkaar. Met subtiele hints weerlegt Niewierra voortdurend de achterdocht. Het anonieme perspectief vanuit haar belager schuift op overtuigende wijze steeds weer een andere mogelijke dader op de voorgrond. Door het tempo en de inhoud, met dagelijkse beslommeringen gelardeerd met méér dan een vleug romantiek in een Franse sfeer die je bijna ruikt en proeft, neigt Vrij uitzicht eerder naar een spannende roman dan een ‘heuse’ thriller. Tegelijkertijd is het hoge 'kasteelromangehalte' juist wat het boek erg prettig lezen maakt, samen met de losse, intieme schrijfstijl. Vrij uitzicht is een sfeervol, veelbewogen verhaal met op het eind een twist vol onverwacht mededogen. Een boek om de boel even zomaar de boel te laten.