Ze heeft de ene serie nog niet af en ze is alweer begonnen met een nieuwe serie. De boeken van Abbi Glines verschijnen meerdere keren per jaar en het bijblijven in alle series is bijna niet bij te benen. Zo maakten we eerder dit jaar al kennis met de ‘Sea Breeze meets Rosemary Beach’-serie en in juni kwam het eerste deel in de ‘Sweet little lies’-serie uit. Haar leugens is dunner dan andere boeken. Weet Glines met dit boek net zo overtuigend te zijn als altijd?
Wanneer Beulahs moeder overlijdt, weet ze geen andere oplossing dan samen met haar zusje aan te kloppen bij Portia van Allen. Beulahs moeder noemde Portia’s naam op haar sterfbed en wonder boven wonder neemt Van Allen Beulah aan als werkster. Dat Portia ook de instelling van Beulahs zusje Heidi betaalt, snapt Beulah niet, maar het bezorgt haar (tijdelijk) minder kopzorgen. Wanneer zoon Jasper thuiskomt, merkt ze meteen dat ze in een liefdeloos gezin terecht is gekomen. En haar grootste angst – geen opvang voor Heidi – lijkt waarheid te worden.
Tijdens het lezen herken je al snel de verhalen van Virginia Andrews. Arm meisje komt bij rijke familie terecht en wordt ‘slecht’ behandeld. Of goed, maar dan doordat iemand in het gezin zijn of haar hachje wil redden. Dit gevoel heb je tijdens het lezen van Haar leugens ook. Er speelt iets tussen de Van Allens en Beulah en Heidi, maar er is lang geen vinger op te leggen. Die onderhuidse spanning gebruikt Andrews ook in haar boeken.
Verder houdt de vergelijking met Andrews al snel op. Jasper lijkt een eikel en soms gedraagt hij zich ook zo, maar eigenlijk is het een jongen die gekwetst is. Als hij Beulah voor de eerste keer ziet, wil hij haar niet meteen ontslaan – zoals Portia steeds zegt. Hij is geïnteresseerd en heeft moeite om toenadering te zoeken, mede door het relatieverleden dat hij heeft.
Langzaam ontstaat er een band tussen Jasper en Beulah en Beulah ontdekt dat niet alles in het leven is wat het lijkt. Door middel van korte hoofdstukken en tegen het eind een wisselend perspectief weet Glines je van begin tot eind te boeien. Ondanks dat het verhaal minder diepgaand is dan andere boeken van haar hand, weet ze je vast te houden tot het eind. Je wilt immers het familiegeheim ontrafelen en weten hoe het verder gaat met Heidi, Beulah en natuurlijk ook Jasper en Portia.
Helaas valt het geheim, dat je al van kilometers ver ziet aankomen, tegen. In twee bladzijden wordt onthuld waarom Portia de zorg voor Heidi en Beulah op zich nam en dan eindigt het verhaal abrupt. Dit maakt dat je enigszins verbaasd achterblijft na het dichtslaan van Haar leugens.
De omvang van het boek, 198 bladzijden, is goed gekozen. Zoals gezegd is Haar leugens minder diepgaand dan andere boeken van Glines. Veel pagina’s zou zo’n boek niet ten goede komen. De keuze om een dun boekje in deze nieuwe serie te schrijven, is goed. De problemen en situaties zijn minder heftig dan we van Glines gewend zijn, maar vooral het einde maakt nieuwsgierig naar volgende delen. En dat doet de schrijfster goed, want deel 2, Zijn herinneringen, is al beschikbaar en het laatste deel Onze dromen verschijnt in augustus. Dit eerste deel belooft een heerlijke serie om de zomer mee door te komen.