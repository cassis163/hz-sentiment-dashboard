Doe het hem maar na … een kleine 1000 pagina’s schrijven èn de lezer geboeid houden. Wel, Cronin is daar helemaal in geslaagd. Ondanks het feit dat sommige passages iets minder interessant of langdradig zijn is ‘De oversteek’ simpelweg een boek dat je moeilijk links kan laten liggen.
Of je nu het boek hebt met de oude of nieuwe cover de aantrekkingskracht is er … het lijkt je uit te dagen, het is net alsof het zegt : Grijp me, doe maar … sla mijn eerste pagina om en ik pak je helemaal in. En ‘De oversteek’ doet dit echt wel.

Het verhaal begint bij kleine Amy. Zij trekt samen met haar moeder telkens naar nieuwe oorden in de hoop gelukkig te worden. Wanneer dit moeilijker blijkt te zijn dan gedacht wordt Amy achtergelaten.
De Amerikaanse overheid voert in het geheim een medische experiment uit op 12 proefpersonen, ter dood veroordeelden die nauwelijks familie of vrienden hebben, mensen die simpelweg niet gemist worden. Er zijn slechts een handvol personen die hiervan op de hoogte zijn. Amy wordt eveneens als laatste door de FBI meegenomen en ook op haar wordt er getest. Wanneer ‘de 12’ uitbreken betekent dit het einde van de mensheid op Amerikaans gebied. Een aantal overlevenden tracht in een kamp een nieuw leven op te bouwen. Zijn ze de enigen ? Of zijn er nog kampen ? Dan plots 100 jaar later staat de groep oog in oog met de zwijgzame Amy …

Het is niet zomaar een thriller. Het is een mooie verweving van uitgediepte personages, mooi weergegeven relaties, facetten van horror, … Het doet je wel stilstaan bij het feit dat overheden (medische) experimenten uitvoeren waar de normale mens geen weet van heeft. Kan dit echt gebeuren ? Wat zou jij of ik doen in zo’n situatie ?
Met momenten zijn er soms flarden die herkenbaar zijn van ‘The Walking Dead’, maar ‘De oversteek’ is veel meer dan dat, minder oppervlakkig. Het is een boek waar je tijd voor moet nemen, ééntje waarvan je moet beseffen dat dit niet op 1-2-3 kan uitgelezen worden. Eens je gewend bent aan de uitgebreide beschrijvingen slorpt het je helemaal op en is er geen ontkomen meer aan.