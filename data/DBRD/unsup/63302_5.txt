Veel groter dan ik had verwacht. En dan heb ik het over het boek Rudolph kookt en niet over Rudolph van Veen zelf. Bestaan er nog mensen die Rudolph nog nooit gezien hebben? Kan haast niet waar zijn. Zowel zijn programma’s op 24kitchen als zijn kookboeken zijn zeer populair. Rudolph van Veen schreef ook “Het basiskookboek voor iedereen” met hier en daar wat uitgebreidere gerechten vanuit het idee dat lekker eten klaarmaken helemaal niet zo moeilijk hoeft te zijn. Iedereen kan het en dat maakt hij met dit boek meer dan duidelijk. Een groot boek met een zachte buitenkant en veel mooie foto’s.

Een goede indeling met een duidelijke en uitgebreide inhoudsopgave zodat je snel zult vinden wat je zoekt. Handige extra’s zoals twee pagina’s “5x ....” als aanvulling op ieder hoofdstuk. Als voorbeeld 5x koude saus of 5x vis als voorgerecht. Kleine tips of receptjes die aansluiten op het voorgaande onderwerp. Bij ieder recept staat apart nog een tip of aanvulling van Rudolph om het net even anders te doen. Heel fijn vind ik het kadertje “Lekker met ..” bij ieder recept. Soms zie je een fijn gerecht en dan denk je, wat zullen we er dan bij eten. In dit boek vind je bij ieder gerecht drie suggesties met verwijzing naar de pagina’s waar je het recept van het gerecht voor erbij kunt vinden. Het zijn duidelijke stap voor stap recepten met ook de voedingswaarde per persoon zodat je makkelijk de hoeveelheid kcal, eiwit, koolhydraten etc. in de gaten kunt houden. Het boek sluit af met een groentekalender, fruitkalender en een lijst met kerntemperaturen voor vlees.

Zoete aardappelpuree met rucola en salie
Bijgerecht – 4 personen

Ingrediënten:
500 gram zoete aardappelen
Rasp van ½ sinaasappel
1 ½ eetlepel olijfolie
12 blaadjes salie
150 gram rucola
Zout
Versgemalen peper

Bereiden:
1. Schil de aardappelen en snijd ze in gelijke stukken.
2. Doe de aardappelen met de sinaasappelrasp in een pan. Voeg zoveel water toe tot de aardappelen net onder staan.
3.Breng het water in een gesloten pan snel aan de kook. Kook de zoete aardappelen op een laag vuur, afgedekt, in ca. 15 minuten gaar.
4. Verhit intussen een laagje olijfolie in een koekenpan en bak de salieblaadjes krokant. Laat ze uitlekken op keukenpapier. Bewaar de olie.
5. Giet de aardappelen af en stamp ze fijn. Schep de rucola erdoor en breng op smaak met peper en zout. Bestrooi de puree met de salieblaadjes en sprenkel de salieolie erover.

De recepten in het boek zijn door iedereen te maken. Hier en daar is het handig om iets meer kookervaring te hebben maar als je als beginner met de basisrecepten start dan zul je snel de iets uitgebreidere gerechten aandurven. Een boek om regelmatig uit de kast te halen. Wie even geen idee heeft wat er nu weer eens op tafel moet komen zal in dit basiskookboek altijd iets vinden waar alle tafelgenoten blij mee zijn. Veel gerechten zijn uitstekend geschikt om ook tijdens een wat chiquer diner te serveren. Zowel de beginnende als de wat meer ervaren kok zal in dit boek genoeg van zijn gading vinden. Minpuntje vind ik de foto’s van Rudolph zelf. De afgesleten en gescheurde spijkerbroek is een mislukte poging om lekker vlot over te komen. Erger nog is de gestyleerde gemaakte hemelse glimlach waarmee Rudolph in de verte staart terwijl zijn handen totaal ergens anders mee bezig zijn.  Dat heeft een man als Rudolph niet nodig. Gewoon lekker koken en mooie boeken maken zoals “Het basiskookboek voor iedereen.”
Neem ook eens een kijkje op www.culinette.nl