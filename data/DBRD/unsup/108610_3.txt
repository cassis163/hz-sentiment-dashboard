Flaptekst

De Belg Alex Dupuis smokkelt drugs vanuit Gran Canaria. Zijn jacht met een grote lading cocaïne aan boord wordt gestolen. Wanneer hij ontdekt dat zijn vriendin Dalva daarbij betrokken is, vermoordt hij haar. Omdat hij ook twee acolieten van de lokale maffia heeft neergelegd, vlucht hij naar België. In Gent tracht hij zijn zaakjes verder te zetten met de hulp van Ad de Graaf, een lokale drugsbaron. Maar daar is een ware drugsoorlog losgebarsten.  Er werd al een lid van een Albanese drugsbende vermoord.
Freelance journalist Marc Ackein en zijn vriendin, hoofdinspecteur Sara Vits van de lokale recherche, gaan elk op hun eigen manier uit op onderzoek. Ze ontdekken dat een zekere ‘IJsbeer’ achter de moord zit. Het hek is helemaal van de dam als nog meer leden van de drugsbende worden vermoord. Wie is die IJsbeer? Wat is zijn doel? Wil hij regeren over de lokale cocaïnemarkt? Het uiteindelijke plan is echter veel gruwelijker …


“Geen enkele drug kan het bewustzijn verruimen;
het enige wat een drug verruimen kan,
is de winst van diegenen
die de drugs op de markt brengen”
(Thomas Szasz)


Hoewel Bergs al verschillende thrillers op zijn palmares heeft staan is dit het eerste boek dat ik van hem lees. Als je wat opzoekwerk verricht zie je dat dit het vijfde boek is met freelance journalist Marc Ackein in de hoofdrol. Toch is ‘Coke in voorraad’ perfect als standalone te lezen.

Bergs heeft zich goed geïnformeerd omtrent het drugsmilieu en daardoor is het verhaal zeker geloofwaardig te noemen. Toch komt het geheel soms erg verwarrend over, omdat het lijkt dat de auteur van de hak op de tak springt. Ik zeg ‘lijkt’, omdat je (zeker in het begin) niet doorhebt dat er verschillende verhaallijnen door elkaar lopen. Je ziet het verband niet. Ook door de vele namen die de revue passeren is het opletten geblazen en vergt het concentratie om je volle aandacht erbij te houden. Daardoor boet het verhaal in op snelheid en leest het minder vlot wat jammer is.

Het drugsmilieu en de hele traffic daarrond worden duidelijk en uitgebreid weergegeven, maar de karakters blijven, naar mijn mening, redelijk oppervlakkig. Ik had die graag wat meer uitgediept gezien. Een leuk gegeven in het verhaal is de relatie tussen Marc en Sara. Omdat Sara hoofdinspecteur is en Marc journalist zitten ze geregeld in elkaars vaarwater. Hun romance geeft een extra dimensie aan het verhaal, maar ook hier had meer ingezeten. Het blijft allemaal nogal oppervlakkig.

De schrijfstijl van Bergs is rechttoe rechtaan zonder poespas met hier en daar een sublieme humoristische noot. Ik denk hierbij aan de coke-cooning of de menselijke barbecue, zoals hij vakantiegangers beschrijft die liggen te ‘bakken’ rond het zwembad. Hier en daar duiken typisch Vlaamse woorden op, wat zeker geen belemmering is. Bergs draait er zijn hand niet voor om ook de hedendaagse maatschappelijke thema’s in zijn verhaal aan te kaarten. Zwarte Piet, terreur, smokkel om er maar een paar aan te halen. Het verhaal an sich is niet ijzingwekkend spannend, maar naar de plot neemt de spanning toe. De onverwachte plotwending zie je niet aankomen en is verrassend.

Eens je aan de schrijfstijl van Bergs gewend bent is het een aangenaam, doordacht verhaal voor enkele uren leesplezier. Maar volgens mij had het meer potentie. Niet alles is echt uitgewerkt. Een willekeurig voorbeeld: ik vraag me nog steeds af hoe ze de witte bestelwagen ‘daar’, out of the blue, hebben gevonden. Geen evidente plaats als er niet specifiek naar gezocht wordt, lijkt mij. Daardoor blijf je als lezer toch een beetje op je honger zitten. Ik geef 3 sterren voor ‘Coke in voorraad’.