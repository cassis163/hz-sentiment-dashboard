Renske Nijland doet als expert gevaarlijke stoffen onderzoek naar verkeerd gebruik van deze stoffen en geeft hier advies over. Wanneer ze op een ochtend gaat hardlopen, stuit Renske op een man die erg verward overkomend en naar alcohol ruikt. Samen met zijn vriend was hij aan het vissen, toen die vriend in het water sukkelde. Renske probeert de man nog te redden, maar slaagt hier niet is. De politie doet het af als een dronken ongeluk, Renske is er echter van overtuigd dat de mannen bedwelmd waren en wil verder onderzoek. Hoewel de politie haar meermaals opdraagt zich niet te mengen, kan ze het toch niet laten. Onbedoeld brengt ze daarbij niet enkel zichzelf, maar ook haar kinderen in levensgevaar.

Tamara Onos is arboprofessional (arbeidshygiënist en hogere veiligheidskundige). Zij adviseert en schrijft over veilig en gezond werken. Onder invloed is haar debuut en de eerste in een reeks. Het hoofdpersonage Renske Nijland zal ook in volgende boeken weer verschijnen.

Het verhaal begint met een proloog die meteen de nodige spanning oproept, maar die in eerste instantie los lijkt te staan van het verhaal. Pas veel later komt dit stuk weer naar voren. Ook het eigenlijke verhaal wordt snel intrigerend genoeg om ervoor te zorgen dat je het liefst door blijft lezen. De korte hoofdstukken en dito zinnen, maken dat het erg makkelijk wegleest.

Een kanttekening is dat het soms iets te ongecompliceerd overkomt. Het blijft allemaal redelijk oppervlakkig, zowel de zinsbouw, als de omschrijving van mensen en plaatsen. Door middel van flashbacks krijg je nog wel enigszins een beeld van Renske en de andere belangrijke personages. Meer uitdieping zou echter zeker mogen.

Dit is meteen het enige minpunt dat ik kan bedenken. Op geen enkel moment voelt Onder invloed aan als een debuut. Doordat het makkelijk en vlot is geschreven, is Onder invloed een boek dat erg toegankelijk is en dus een breed publiek zal aanspreken.

Het hoofdpersonage Renske is net zo toegankelijk als het verhaal. Het is een toegewijde moeder en een vrouw die zich onverschrokken vastbijt in iets waar zij in gelooft. Hierdoor krijg je al snel veel sympathie voor haar en is ze meer dan geschikt om in meerdere boeken te verschijnen. Daarnaast zijn er de nodige gebeurtenissen in dit boek, waarvan je wilt weten hoe deze zich verder zullen ontwikkelen.

Ikzelf kijk dan ook – redelijk ongeduldig – uit naar het volgende deel. En dat is niet enkel omdat ik gewoon wil weten hoe het verhaal van Renske verder zal gaan. Als een debuut reeds zo goed is, ben ik net zo goed erg benieuwd hoe Tamara zich verder zal ontwikkelen als auteur.