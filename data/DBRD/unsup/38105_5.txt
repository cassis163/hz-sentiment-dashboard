Mijn leeservaring:
Sinds ik zijn eerste boek onder mijn neus kreeg ben ik groot fan van Baldacci. Ook al zijn er soms pietlutten die neuzelen over dat zijn ene boek beter is dan zijn andere, ja nou en? Hij schrijft in series waar bepaalde karakters steeds terug komen en je houdt nou eenmaal meer van het ene dan van het andere karakter. Maar dat wil niet zeggen dat een boek slechter is geschreven of ingenieuzer in elkaar zit dan een ander. Smaken verschillen nou eenmaal zoals ik wellicht al duizend keer heb aangegeven.

John Puller kwam dit keer weer eens om de hoek kijken, werkend voor het CID – Criminal Investigation Division – krijgt hij van enkele hooggeplaatste mannen het bevel om zijn ontsnapte broer Robert op te sporen en te arresteren die voor hoogverraad sinds 2 jaar vastzat in een van de zwaarst beveiligde militaire gevangenissen in de States.
John wordt hier bijgestaan door Veronica Knox, een dame met geheimen en een vrachtlading intellect die voor INSCOM werkt – een beveiligingsdienst/organisatie die de security behartigd voor internationale militaire doeleinden. Ze gaan op zoek naar informatie en graven daarbij zo diep dat het steeds meer de schijn heeft dat Robert onterecht heeft gezeten. Wat is de reden daarvoor en waarom heeft Robert deze straf geaccepteerd zonder enig schijntje van verzet?
Maar John en Veronica zijn niet de enigen die op zoek zijn naar Robert. Het wordt steeds moeilijker om info te krijgen en ze moeten zich in allerlei bochten wringen met gevaar voor eigen leven.

Ook Robert heeft een verhaallijn, de intelligente oudere broer die koste wat kost zijn familie wil beschermen en gevaar daarbij niet uit de weg gaat. Zijn eigen zoektocht loopt parallel aan die van zijn broer tot ze op een gegeven moment niet anders kunnen dan elkaar helpen.
De complotten en intriges van verschillende eenheden van de regering lopen vaak door elkaar heen, altijd is er wel ergens een hoge pief die meer voor het geld gaat dan oprecht voor zijn land werkt.

Spanning is weer van hoog niveau en altijd ben ik weer verrast dat er ook dingen die in het echte leven aan de orde zijn terug te vinden zijn in zijn boeken. Het zou me zelfs niet verbazen als Baldacci stiekem een kamer heeft in het Witte Huis waar hij zijn intrigerende verhalen schrijft en op geregelde basis zijn President om een kop koffie uitstuurt om dan vervolgens een scenario te bespreken over wat er op een bepaalde plaats in de wereld moet gebeuren om gevaar te voorkomen, maar hey, ik heb misschien iets of wat teveel fantasie ;-)

Het was me weer een waar genoegen om zijn boek te verslinden, voor de mede-Baldaccifan een aanrader weer!

http://josesprakeloos.blogspot.nl/2014/11/david-baldacci-de-ontsnapping.html