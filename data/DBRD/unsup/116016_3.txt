In Met zachte hand schrijft Siska Mulder over het leven van Mijntje van de Lelie. Het is een psychologische thriller die verscheen in 2013. Mijntje is haar brave leven beu, en bedenkt samen met haar vriendinnen manieren om wraak te nemen op mannen die vrouwen het leven zuur maken. Met zachte hand is het vierde boek dat zij schreef. Ik was heel erg benieuwd naar de inhoud van het boek, dus ik besloot het te lezen.


Mulder studeerde voor journalistiek, maar werd daarnaast ook schrijfster. Het boek Met zachte hand beschrijft het leven van vier vriendinnen die uit zijn op wraak. Frederique, Berdine, Claire en Mijntje leren elkaar online kennen en al snel wordt duidelijk dat ze om dezelfde dingen gefrustreerd zijn. Hun band wordt steeds sterker en ze beginnen plannen te maken waarvan alleen zij afweten om wraak te nemen op mannen. Ondanks dat Mijntje alles heeft om gelukkig te kunnen zijn; een dochter, een man, een mooie job, … verlangt ze naar meer. Haar huwelijk met Duncan lijkt stilaan op zijn einde te lopen, net zoals de huwelijken van haar vriendinnen. Ze komen tot de conclusie dat alle mannen slecht zijn, en dat ze vrouwen mishandelen. Als eerste pakken ze een serieverkrachter, een man die zijn vrouw mishandelt, en een pedofiel aan. De vrouwen zijn trots op wat ze bereiken en halen er voldoening uit, totdat een van hen voorstelt haar eigen man als doelwit te kiezen. Mulder schreef hiervoor al andere meeslepende thrillers zoals Na Delphine en Doof. Het is dan ook niet de eerste keer dat ze met haar werk geprezen werd door de pers.

Het verhaal is geschreven vanuit het standpunt van Mijntje van de Lelie, de protagonist. Er wordt gebruik gemaakt van een vertellend ik-perspectief. In sommige hoofdstukken wordt gepraat vanuit het standpunt van een van de vriendinnen, daarvoor wordt een personaal perspectief gebruikt. Het verhaal verloopt niet geheel chronologisch. Er wordt gewerkt met sprongen in de tijd en flashbacks. Het boek leest heel vlot en is niet zo moeilijk geschreven. De verteltijd is korter dan de vertelde tijd. De tijd waarin het verhaal zich afspeelt is ongeveer een half jaar. Er gebeuren choquerende dingen in het verhaal, mensen worden vermoord, verkracht, mishandeld, … De thematiek is dan vooral het wraak nemen op deze misdaden.

Het begin van het boek vond ik niet zo goed, er werd veel herhaald en weinig nieuw gezegd. Naarmate het boek vorderde, werd het spannender. In de loop van het boek was er af en toe een fragmentje uit het dagboek van een gevangene. Aan het einde werd duidelijk wie het was, ik had die persoon nooit verwacht. Mannen worden in de thriller Met zachte hand heel erg bestempeld als ‘de slechteriken’. Er wordt enorm veralgemeend, mannen zijn volgens Mijntje en haar vriendinnen bijna allemaal psychopaten. Frederique, Berdine, Claire en Mijntje hebben echter allemaal zelf een moord op hun geweten. Daarbij waren deze moorden veel schokkender en meer uitgedacht. Het is opmerkelijk dat Mulder deze personages toch positief heeft laten lijken, dat vond ik heel goed gedaan. Ik betrapte mezelf er soms op dat ik sympathie begon te krijgen voor hen, terwijl ze eigenlijk psychopaten zijn. Het boek is vrij pessimistisch geschreven en dat vond ik wel jammer. De vrouwen geloven niet meer in echte liefde. Alhoewel Mijntje aan het einde toch weer een beetje hoop lijkt te krijgen dat haar huwelijk weer goed gaat komen.


Ik vond het aangenaam om het boek te lezen en het las ook heel vlot. Er zaten ook een aantal spannende fragmenten in. Het was niet het beste boek dat ik al gelezen heb, maar ik zou het zeker niet afraden.