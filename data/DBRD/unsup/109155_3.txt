Boek der Zielen gaat verder waar het Boek der Doden was gebleven. Het is overigens niet noodzakelijk om eerst deel 1 te lezen, maar ik raad het wel aan, al is het alleen maar omdat deel 1 beter is dan zijn opvolger..

Aan het eind van het Boek der Doden blijft één grote vraag open, waarom stopt de bibliotheek bij 9 februari 2027, natuurlijk is dit het aangrijpingspunt om het verhaal voort te zetten in deel 2. Als je weet dat er ook nog een deel 3 is dan weet je ook gelijk of deze vraag aan het einde van dit boek beantwoord wordt of niet...
Wat dat betreft is het allemaal erg voorspelbaar.

Het eerste deel in dit boek is eigenlijk nog het beste, Cooper gaat uitgebreid in op het ontstaan van de bibliotheek, het einde van de schrijvers en hoe de bibliotheek diverse historische figuren heeft beïnvloed. Deze historische verhaallijn is goed, interessant en zit degelijk in elkaar. Het verwerken van Calvijn is ronduit een goede vondst.
Zou de schrijver misschien een calvinistische achtergrond hebben? Zou de theologie van de predestinatie de grondslag voor het plot gevormd hebben? Het zou zomaar kunnen.

Dan het heden, Will Piper wordt ingehuurd om erachter te komen wat er na 2027 gebeurt. Er mist één boek in de bibliotheek en dat zou het boek zijn die het raadsel zou moeten oplossen. De speurtocht die erop volgt, inclusief een Engels landhuis, is te simpel. Dit soort speurtochten kan Cooper beter overlaten aan schrijvers die groot zijn geworden binnen dat genre.

Als zo'n beetje alle antwoorden wel duidelijk zijn komt het laatste gedeelte van het boek, waarin zich een standaard thrillerplot ontvouwd. Een man tegen een geheime overheidsdienst, actie, schieten, achtervolging. Ik vond dit hele gedeelte inspiratieloos. Het einde volgt alle clichés van een trilogie en deel drie moet de lezer antwoord geven op de grote vraag.
Er is echter een probleem, ik, als lezer, brand helemaal niet van verlangen om alle antwoorden te weten. De cliffhanger is dus eigenlijk niet zo'n groot succes.

Toch ben ik wel benieuwd hoe Cooper er een eind aan gaat breien en of hij de sterke verhaallijn weer kan oppakken die hij in deel 1 heeft neergezet. Of gaat hij uit de bocht vliegen en wordt het één grote deceptie? Voor mij is dat de eigenlijke cliffhanger.

3 sterren vanwege de sterke historische verhaallijn.