Waan je in het prachtige Wenen aan het eind van de Negentiende eeuw met de roman Hotel Sacher van Rodrica Doehnert. Centraal staat het vandaag de dag nog steeds befaamde hotel Sacher met zijn eigenaren, gasten en natuurlijk zijn heerlijk en beroemde Sachertorte.

Verhaal
Na het overlijden van Eduard Sacher zet zijn vrouw Anna alles op alles om zijn luxe en befaamde hotel onder haar supervisie draaiende te houden in deze cultureel bloeiende periode. Gesteund door haar trouwe personeel en met ijzeren wilskracht belooft de jonge weduwe zichzelf en haar omgeving dat ze een n√≥g groter succes zal maken van het befaamde hotel dat zijn naam leende aan de bekende Weense chocoladetaart. Onder het toeziend oog van de Dood, het Leven en de Liefde maken wij kennis met de adelijke prins en prinses Von Traunstein en het artistieke uitgeversechtpaar Martha en Maximilian Aderholt. Deze vier hotelgasten blijken op een dramatische wijze met elkaar verbonden te zijn. Als laatste is daar Marie Stadler, een 11-jarige bediende uit het hotel die plots verdwijnt. Wie is zij toch, en wat is haar rol in deze verwikkeling?

Als Eerste Wereldoorlog uitbreekt eist dat bij een ieder zijn tol. Zal de Liefde uiteindelijk zegevieren na een periode van oorlog en kwaad?

Look & Feel
Allereerst wil even zeggen hoe GEWELDIG ik de omslag vind! Prachtige illustratie die exact lijkt op het werkelijke hotel te Wenen. De gouden letters benadrukken het chique gevoel dat bij het hotel hoort. Door het boek een matte gloed te geven, lijkt de titel van de cover te springen. Wel een beetje jammer dat tijdens het lezen de gouden opdruk vervaagde (misschien had ik net een misser?). De flappen aan de omslag zorgen voor een extra sierlijke uitstraling. Een pareltje voor elke boekenkast!

Dan nu even over de indeling van het boek.

Wanneer de lezer het boek openslaat wordt deze getrakteerd op het recept voor een originele Sachertaart. Vandaag de dag nog steeds een begrip, en niet alleen in Wenen. Het recept heb ik nog niet kunnen testen, maar dat staat zeker op de planning, want wat heb ik zelf genoten van deze chocoladetaart tijdens mijn bezoek aan Wenen in 2016!

Het verhaal is onderverdeeld in drie tijdsperiodes. Deze tijdsperiodes worden door de schrijver onderverdeeld in de Dood (1), het Leven (2) en de Liefde (3):

1) 1892-1893
2) 1898-1900
3) 1914-1919

Het boek wordt afgesloten met een zogenaamde historische kroniek. Deze tijdlijn heb ik als heel prettig ervaren tijdens het lezen, omdat ik telkens even terug kon kijken naar de belangrijke gebeurtenissen. Denk hierbij bijvoorbeeld aan het overlijden van Keizerin Elisabeth (Sissi) en de politieke ontwikkelingen die uiteindelijk in een oorlog resulteerde.

Oordeel
Rodica Doehnert brengt het historische verhaal tot leven op een pakkende, maar toch luchtige manier. Het is zeer onderscheidend geschreven en heeft een mooie romantische verhaallijn. Misschien af en toe een beetje te ver gezocht, maar dat heeft mij niet belemmerd in het genieten tijdens het lezen. Naast een toefje romantiek zorgt de verdwijning van Marie voor een goede dosis spanning als tegenhanger.

Alle aspecten van het veranderende Oostenrijk komen aan bod. Zo zien we dat het culturele en adellijke Wenen na de Eerste Wereldoorlog verandert is in een nieuwe Republiek Oostenrijk waarin de adelstand wordt opgeheven. Zeer leerzaam om toch even mee te pikken als lezer.

Als je, net als ik, Wenen ooit hebt bezocht, is het een feest der herkenning. Zo wordt er bijvoorbeeld uitgebreid stilgestaan bij de naastgelegen Staatsoper (staatsopera). Daarnaast ben ik groot fan van Sissi (Keizerin Elisabeth), dus haar naam tegenkomen in dit boek was voor mij een extra cadeautje.

Kortom, een prachtige roman waarin je ongemerkt jouw geschiedeniskennis verbreedt. Een absolute aanrader en niet alleen voor liefhebbers van historische romans!

Sterren: ****

Specificaties
Uitgever: Uitgeverij Boekerij
Uitgave: Paperback met flappen, ook beschikbaar in e-book
Vertaling: Sander Hoving
Publicatiedatum: 02-03-2018
Pagina's: 304
ISBN: 99789022582732