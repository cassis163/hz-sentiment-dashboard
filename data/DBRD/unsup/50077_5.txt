De Nederlandse balletdansers, Mischa en de Russische Nikolaj, vormen zowel professioneel als privé een koppel. Hun dochtertje is bij een auto-ongeluk om het leven gekomen. Hun diepe verdriet lijkt hen nog dichter bij elkaar te hebben gebracht.

Wanneer er brand uitbreekt in het huis waar het koppel tijdelijk onderdak heeft, overleven Mischa en Nikolaj ternauwernood de vuurzee. Beiden komen zwaargewond in het ziekenhuis terecht. Politieonderzoek wijst uit dat de brand is aangestoken. Het schijnbare geluk, dat geruime tijd als een gloed over het danspaar heeft gelegen, blijkt niet meer dan een zorgvuldig geconstrueerde leugen. Mischa beschuldigt Nikolaj ervan de brand te hebben gesticht. Op zijn beurt beweert Nikolaj dat Mischa hem wil vermoorden. Wie van de twee spreekt de waarheid?

“Pijn was geen massieve materie, het was leven, het werd groter, kleiner, puntiger, zachter, harder, hoekiger, al naar gelang de inspanning die ik leverde of de blessure waar ik mee worstelde.”

‘Vonk’ is alweer de zesde literaire thriller van Terpstra en deze auteur weet zichzelf telkens weer te overtreffen. ‘Vonk’ kent een uitstekende opbouw en zeer verassend plot. Het verhaal wordt geschreven vanuit de visie van de twee hoofdpersonages, die overigens meer dan uitstekend over het voetlicht komen.

“Mijn benen trilden. Alsof ik tot aan mijn knieën door de modder waadde, ploeterde ik verder, met mijn handen zwaaiend om mijn evenwicht te bewaren. Heel even leunde ik tegen de muur om op adem te komen.”

Het stijlniveau van deze auteur staat buiten elke discussie; dat is simpelweg prima. Bovendien weet zij op kundige wijze haar hoofdpersonages tot leven te brengen en hun emoties zeer goed te verwoorden. Elke dialoog is raak en geloofwaardig. Kortom, een uitstekende literaire thriller.

Over de auteur
Anita Terpstra (Hallum, Friesland, 1974) is een Nederlandse thrillerauteur. Naast haar auteurschap is zij freelance journalist en redacteur. Ze studeerde journalistiek en kunstgeschiedenis. Terpstra's verhalen zijn gepubliceerd in Avant Garde en Lava en werden bekroond in de Trouw-verhalenwedstrijd.

In 2009 debuteerde ze als misdaadauteur met ‘Nachtvlucht’, dat genomineerd werd voor de Schaduwprijs en de Crimezone Thriller Award. Van haar vierde thriller ‘Anders’ (2014) werden de rechten aangekocht door Denoël, een Franse uitgever.

Uitvoering
Uitgeverij Cargo
ISBN 9789403118802
Paperback, 288 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/