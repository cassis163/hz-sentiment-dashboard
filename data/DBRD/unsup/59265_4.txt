Hoofdpersoon is Rachel Childs, die alles goed voor elkaar lijkt te hebben: ze is gelukkig getrouwd, heeft een goede baan bij de televisie en een mooi appartement. Totdat ze op een dag een totale breakdown krijgt en ze van de een op de andere dag haar huis bijna niet meer uitdurft. Een toevallige ontmoeting zorgt er echter voor dat haar leven nog verder uit elkaar valt en niet alleen haar leven, maar ook haar huwelijk en Rachel zelf…

Het boek begint langzaam: de auteur neemt de tijd om het karakter Rachel te introduceren en om haar achtergrond en verleden uit de doeken te doen, onder andere de moeizame relatie die ze met haar moeder had en de zoektocht naar haar biologische vader. Het beste woord om Rachel mee te omschrijven is ‘echt’. Ze is niet perfect en juist dat maakt haar zo interessant. Ze lijkt fragiel, maar ze is heel sterk. Doordat het verleden van Rachel en haar disfunctionele familie uitgebreid aan bod komen, begrijp je als lezer de keuzes die ze in haar latere leven maakt veel beter. Van een rustig voortkabbelend leventje, komt Rachel ineens in een rollercoaster terecht en verandert haar leven in een psychologische thriller.

Doordat het boek een langzame opbouw kent en heel rustig begint, zou ik me kunnen voorstellen dat lezers het boek vroegtijdig aan de kant leggen. Doe dit vooral niet! Hoe verder je komt, hoe spannender het boek wordt. Ook de schrijfstijl is prettig en korte en lange hoofdstukken wisselen elkaar in een prettig tempo af. Dit boek is met recht een psychologische thriller te noemen. Als bonus zitten er ook nog een paar leuke twists in die je zeker niet ziet aankomen.

Met dank aan uitgeverij Ambo/Anthos voor de vooruitleesactie.