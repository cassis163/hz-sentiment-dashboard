In Lakeview, een dromerig plaatsje in Amerika, woont het gezin Bigelow. Het gezin bestaat uit chirurg Graham Bigelow, zijn vrouw Eliza en hun twee kinderen Zane en Britt. Een op het oog zeer succesvol gezin, graag gezien bij het de overige inwoners van het plaatsje. Maar wat niemand weet is dat Graham Bigelow zijn gezin terroriseert. Vooral Zane moet het bij hem ontgelden, Graham mishandelt hem zo dat de verwondingen aan de buitenkant niet te zien zijn. Zane’s moeder grijpt dan niet in, zij lijkt eerder te genieten van het geweld dat zij overigens ook moet doorstaan. Zane en Britt staan er alleen voor wanneer bij Graham alle stoppen doorslaan en hij niet alleen Zane maar ook Britt aanvalt. Zane probeert Britt te beschermen en slaat terug. Wanneer de politie arriveert, geven Graham en Eliza de schuld aan Zane. Hij zou Britt aangevallen hebben, Britt kan hem niet verdedigen, ze is door Graham gedrogeerd. Maar gelukkig zijn er ook nog lieve mensen die Zane en Britt wel geloven. Ze weten de onderste steen boven te krijgen en zorgen ervoor dat Graham en Eliza worden veroordeeld tot gevangenisstraffen. Zane en Britt gaan bij hun tante Emily wonen. Ze worden in hun gezin opgenomen en groeien uit tot goede en evenwichtige volwassenen. Zane gaat studeren, wordt advocaat, gaat werken in een andere stad maar in het jaar dat Graham vrijkomt uit de gevangenis, verhuist hij terug naar Lakeview. Zane heeft het verleden verwerkt en wil weer gaan genieten van het mooie plaatsje maar vooral ook van zijn familie.
Intussen is Darby McCray ook in Lakeview gearriveerd. Zij is hovenier en wil in Lakeview haar eigen bedrijf opstarten. Darby is het jaar ervoor haar moeder verloren, ze kon niet meer aarden in het plaatsje waar ze met haar moeder woonde en zoekt een stadje waarin ze zich thuis kan voelen. Nou, dat is Lakeview ook! In no time heeft ze een aardige clientèle opgebouwd en bovendien heeft ze Zane ontmoet, een man naar haar hart. Er ontwikkelt zich een stormachtige romance tussen hen, ze halen het beste in elkaar naar boven. Toch bevinden zich in hun verhaal ook een aantal onderstromen. Een van de onderstromen gaat over Graham Bigelow, die na achttien jaar weer op vrije voeten is. Zal hij het verleden achter zich laten of gaat hij samen met zijn vrouw Eliza op zoek naar hun kinderen? En wat te denken van de familie Draper, die klant probeert te worden bij Zane maar die door Zane afgewimpeld worden. Zane herkent bij Traci Draper de blik die hij zelf ook maar al te vaak gehad heeft. Wordt Traci mishandeld? En kan Zane hier iets aan doen gezien de niet al te beste reputatie die de Draper clan heeft? Zane en Darby rollen van de ene gevaarlijke situatie in de andere, Darby staat daarbij meer dan haar mannetje maar is dat voldoende om alle onderstromen op te heffen? Want waar is Darby eigenlijk voor gevlucht in het verleden? Wat maakte dat ze bij haar moeder ging wonen? En waarom wil ze zich nog niet helemaal aan Zane binden?

Mijn mening: Nora Roberts kan als geen ander spanning en romantiek met elkaar verweven. Ze heeft weer een sterke intrige neergezet. Hoofdthema is mishandeling binnen een gezin en de verstrekkende gevolgen die dat kan hebben. Mooi dat de auteur ook het beroep van Darby, hovenier zo uitgebreid beschrijft. Het voegt echts iets toe aan het verhaal waarin de vakantiehuisjes van Lakeview er steeds aantrekkelijker uit gaan zien. De slechteriken worden overtuigend neergezet, bijna griezelig zoals Graham Bigelow zijn kinderen zolang ongezien kon terroriseren. Dat mogen we niet vergeten, het gebeurt helaas nog steeds en hopelijk hebben we nu geleerd om de signalen te herkennen en ernaar te handelen.
Vier sterren voor een spannend boek met een moraal.