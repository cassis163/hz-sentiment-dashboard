Vlaams auteur Anja Feliers (Bilzen – Limburg, 1971) schrijft zowel jeugdboeken als boeken voor volwassenen. In 2010 werd haar thrillerdebuut voor volwassenen Verleid me  uitgegeven door Uitgeverij Manteau. De directe aanleiding voor het schrijven van dit boek was de vondst van een aantal verborgen camera’s in hun gehuurde vakantiehuisje in de Franse Provence. In 2011 behaalde Verleid me de derde plaats bij de Crimezone Thriller Awards. Nu, een aantal jaren later, is een volledig nieuwe druk van deze ijzersterke psychologische thriller, voorzien van een mooie nieuwe cover, uitgegeven door Uitgeverij Lannoo. Verleid me  is sinds februari 2014 opnieuw verkrijgbaar.
Een moment van onoplettendheid en weg was ze. Dood. Niets meer dan een herinnering. Het besef verder te moeten leven zonder hun dochtertje veroorzaakt, vier jaar na het tragische ongeluk, nog elke dag veel pijn. Nanou is nog altijd stuk van verdriet en haar man Thomas hoopt dat een vakantie met de kinderen in Frankrijk hun gezin goed zal doen. Ieder voor zich genieten ze, maar het is van korte duur, want eenmaal terug in Nederland wacht hun een aantal zeer onaangename verrassingen. Een ding is duidelijk, voor spijt is het inmiddels veel te laat.
Anja Feliers is erin geslaagd een zeer krachtig en boeiend debuut voor volwassenen te schrijven. Het verhaal wordt per hoofdstuk, om en om, verteld vanuit het oogpunt van een van de twee hoofdpersonages. Enerzijds maken we kennis met de lieve maar kwetsbare Nanou, anderzijds met de zorgzame en vriendelijke Thomas. Beiden vertellen in de ik-vorm wat ze beleven, denken en voelen. Het inlevingsvermogen van Anja Feliers is groot en de emoties van Nanou en Thomas brengt ze met gemak over op de lezer. Althans zo lijkt het, want de personages zijn levensecht, overtuigend en bijzonder interessant. Naarmate het verhaal vordert, leer je hen steeds beter kennen en al snel leef je elke minuut van de dag met ze mee.
Verleid me  is een flinke thriller van ruim 360 bladzijden. De opbouw van het verhaal is redelijk sterk. Het boek is opgesplitst in twee delen en op het incident in de proloog na, begint het verhaal rustig. Aanvankelijk heeft Verleid me  meer weg van een liefdesroman met wat onderhuidse erotische spanning dan van een bloedstollende thriller, maar eenmaal bij het tweede deel aangekomen keert het tij en ontstaat er een uiterst grimmige sfeer. Vanaf dat moment wordt het meteen akelig. De spanning stijgt, de adrenaline neemt toe en het omslaan van de bladzijden gaat steeds rapper. Er is geen twijfel mogelijk: Verleid me  is plotsklaps veranderd in een duistere thriller, maar wel een die, door het ontbreken van een aantal verrassende wendingen, tot aan de ontknoping een beetje mat en voorspelbaar blijft. Toch is dit niet heel erg, het hoeft immers niet altijd spectaculair en overweldigend te zijn. Gewoon goed is in dit geval meer dan genoeg. Door de prettige, vlotte schrijfstijl van Anja Feliers, de korte hoofdstukken en het wisselende perspectief, zit er vaart in het verhaal en ben je geneigd dit boek in één ruk uit te lezen. Bovendien hoef je niet uiterst geconcentreerd te lezen om het verhaal goed te kunnen volgen. Wel kent het boek een aantal Vlaamse woorden en uitdrukkingen, maar die zullen het leesplezier alleen maar vergroten. Het was een goede beslissing om dit boek opnieuw uit te geven en een groot geluk voor iedereen die het nog niet gelezen heeft.