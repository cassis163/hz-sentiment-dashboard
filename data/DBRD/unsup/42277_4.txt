Dit kookboek geeft per seizoen een scala aan gerechten met veel smaak en kleur. Donna Hay is geboren in Australië en heeft in het Engels al vele kookboeken verkocht. Haar populariteit is al jaren de landsgrenzen over en de boeken worden steeds meer vertaald. Nu is dus ook dit seizoenskookboek, met de beste recepten uit Donna Hay magazine, in het Nederlands verkrijgbaar. In Australië heeft Donna Hay niet alleen een eigen kooktijdschrift, ook is ze een veel gevraagde gast van de alom bekende kookshows op TV. Met al haar makkelijk te maken recepten inspireert zij veel lezers om toch zelf te koken en eens iets anders te proberen. Vaak zijn de gerechten binnen een half uur klaar en met een minimaal aantal ingrediënten blijven de smaken puur en toch smaakvol. 

Dit kookboek heeft bij ieder seizoen echt voor alle eters en kokers wat wils. Van een simpele pasta tot een ietwat ingewikkelde taart, een goed stuk vlees of een salade. De seizoenen zijn duidelijk ingedeeld en vanzelfsprekend worden dan alleen die gerechten vermeld waarvan de ingrediënten ook in dat seizoen te koop zijn. Althans in Australië, de seizoenen van groente en fruit komen niet helemaal overeen met Nederland maar dat levert weinig moeilijkheden op met het maken van de gerechten.
Over het algemeen zijn de ingrediënten goed te krijgen bij de gemiddelde supermarkt. Bij ieder seizoen is een lijst met hartige recepten en een lijst met zoete recepten.  Tijdens het bladeren helpen de aantrekkelijke foto’s je om een keuze te maken voor het gerecht dat je wilt maken en presenteren zoals op de foto is ook heel goed haalbaar.

Op een zomerdag waarop een herfststorm voorbij raasde heb ik de Chilipasta met krokante Pancetta gemaakt.

Ingrediënten:
150 gr. pancetta, in blokjes
6 tenen konoflook
500 gr. Hokkaïdo-pompoen, geschild en in stukjes
½ theelepel chilivlokken
60 ml citroensap
60 ml olijfolie
1 theelepel suiker
400 gr. spaghetti
70 gr. jong bietenblad

Verwarm de over voor op 180 C. /gasstand 4. Schep pancetta, knoflook, pompoen en chilivlokken goed om in een kom. Stort in een ovenschaal en bak de pompoen in 25-30 min. gaar. Pel de knoflook en plet de tenen goed met de bolle kant van een lepel. Meng knoflook, citroensap, olie en suiker in een kom en houd apart. Kook de pasta in een grote pan gezouten water op hoog vuur in 10-12 minuten beetgaar.  Laat uitlekken en doe terug in de pan. Voeg pompoen, pancetta, bietenblad en dressing toe en schep goed om.

Voor 4 personen.

Dit gerecht is niet ingewikkeld. Met een minimaal aantal ingredienten kwam er een smaakvolle en gezonde maaltijd op tafel. Tijdens het koken ben je wel met verschillende onderdelen van het gerecht tegelijk bezig, maar als je het recept volgt gaat dat zeker goed. De maten en gewichten zoals ze in het recept staan zijn prima maar ook makkelijk aan te passen voor de eters die van wat pittiger houden. De Hokkaïdo-pompoen was niet verkrijgbaar in de supermarkt maar is makkelijk te vervangen met een andere pompoensoort.

Dit dikke kookboek, dat een prominente plaats op tafel waard is, is een must voor de werkende kok die de seizoenen graag van buiten mee naar binnen neemt door een heerlijke maaltijd op tafel te zetten.