Juliet Doyle komt naar het politiebureau van Eastvale om bij DCI Alan Banks aangifte te doen van het feit dat haar dochter Erin een geladen wapen verstopt heeft op haar kamer. DCI Banks, een vriend van de Doyle´s is echter met vakantie. Het wapen blijkt afkomstig te zijn van de vriend van Erin, Jaff McCready, een uitermate charmante man waarop Tracy de dochter van Banks in stilte verliefd is.

Als de inval in het huis van de Doyle´s uit de hand loopt en Tracy ontdekt dat de politie met Jaff wil praten, waarschuwt zij hem. Zij verbergen zich in het huis van Tracy´s vader en daar ontdekt zij dat Jaff McCready niet alleen een charmeur is maar dat er ook een zieke geest in hem schuilt. Tracy kan niet meer ontsnappen en wordt meegezogen in een voor haar levensgevaarlijke vluchtpoging om uit handen van de politie te blijven.

Uitschot is een nieuw boek met DCI Alan Banks die aanvankelijk als vakantievierder in het boek zijn opwachting maar die bij thuiskomst wordt geconfronteerd met een voor hem uiterst moeilijke situatie. Als vader van Tracy en als politieman die om belangenverstrengeling te voorkomen slechts zijdelings bij het onderzoek wordt betrokken.

Het verhaal zit goed in elkaar en wordt door Peter Robinson op een beeldende manier verteld. Er zijn verschillende verhaalllijnen die verrassend in elkaar worden geweven. De spanning is voelbaar en groeit naarmate het boek vordert. De personages worden goed uitgewerkt. Een goed karakter wordt als goed neergezet en een slecht karakter als slecht. Ook Annie Cabott, de rechterhand van Banks speelt weer een belangrijke rol in het verhaal.

Ik heb meerder boeken van Peter Robinson met DCI Alan Banks gelezen en ik vind dat de verhalen met ieder nieuw boek beter worden. Uitschot is een uitstekende leeservaring. Het is terecht dat er van deze boeken een eveneens hoog gewaardeerde televisieserie werd gemaakt.