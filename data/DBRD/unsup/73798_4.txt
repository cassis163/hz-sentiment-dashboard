Voor het uitbreken van de Tweede Wereldoorlog moeten twee mannen, Jacob Markovitsj en Zeëf Feinberg, vluchten, omdat Zeëf betrapt is met de vrouw van de slager.
Op aanraden van een vriend van Zeëf, de adjunct-leider van de ondergrondse, vertrekken zij naar Europa om daar een nep-huwelijk te sluiten, om zodoende Joodse vrouwen de kans te geven het nationaalsocialisme te ontvluchten en zich in het beloofde land te vestigen.
De bedoeling is dat de huwelijken bij terugkeer meteen ontbonden worden. Voor Zeëf is dat geen probleem, hij wil zo snel mogelijk met zijn geliefde Sonja trouwen. Maar als Jacob Bella,de mooiste vrouw die hij ooit gezien heeft, trouwt en vervolgens weigert van haar te scheiden, wordt hun huwelijk een levenslange obsessie. Jacob blijft hopen op de liefde van Bella, maar Bella wil alleen maar scheiden en keert zich van Jacob af. Bijna helemaal aan het eind van het boek wordt de titel duidelijk.
Het boek beschrijft verder het leven van deze hoofdpersonen en hun kinderen, en daarnaast van een aantal anderen die voor de hoofdpersonen van belang zijn.

Het boek is met erg veel humor geschreven, maar beschrijft daarnaast ook ernstiger zaken, zoals de vrijheidsoorlog van Israël, de rol van de vrouw (en vrouwenemancipatie), trouw én ontrouw.
Vooral het stuk waar de rol van Jacob beschreven wordt tijdens de oorlog vond ik erg mooi, de trouw die een kleine groep mannen aan elkaar is. Maar ook de rol die Jacob op zich neemt om de families van zijn overleden vrienden te bezoeken na de oorlog.
Zeëf heeft heel andere ervaringen in die tijd en hij komt met, wat we nu zouden noemen, PTSS terug. Om daar overheen te komen stuurt de adjunct-leider hem weer naar Europa. Zijn belevenissen daar zijn deels schokkend, maar aan de andere kant vond ik ze ook ontroerend.
Geuren nemen in het boek een belangrijke plaats in en zijn zo goed omschreven dat ik ze haast kon ruiken.

Ik wil dit boek aanraden aan iedereen die naast een stukje geschiedenis ook graag een humoristisch boek leest. De personages worden goed uitgediept, met hun positieve en negatieve karaktereigenschappen, van filosofische uitspraken tot dorpsroddels. Juist deze afwisseling maakt het een leuk en aantrekkelijk boek.