Philip Le Bon is veiligheidsadviseur en woont in de buurt van het schilderachtige Brugge. Voor het schrijven van zijn debuut nam hij een sabbatjaar, vooral noodgedwongen na een mislukte operatie. Er volgde een tweede medische ingreep en hij kreeg een nieuwe heup. Tijdens deze lange rustperiode begon hij te schrijven. Ambitieus was hij: Le Bon pende meteen twee stevige misdaadromans neer, in totaal ruim 800 pagina’s. Sara is het eerste deel van het vierluik De Mooie Moorden. Met deze serie wil de auteur choqueren, in de hoop dat zijn lezers even blijven stilstaan bij het leed dat kinderen en vrouwen over de hele wereld wordt aangedaan. Ook verwijst hij naar de farmaceutische industrie die danst op het slappe koord van mensen genezen en/of puur geldgewin.

Het verhaal speelt zich vooral af in de mondaine en multiculturele stad Londen, waar twee belangrijke producenten van farmaceutica vechten om als eerste een middel om Alzheimer te voorkomen op de markt te brengen. Sara is de dochter van de CEO van CytoSerum, een groot farmaceutisch bedrijf. Ze wordt door enkele Tsjetsjenen ontvoerd. Deze heren werken in opdracht van een mysterieuze man die zichzelf de Duke noemt. Met de hulp van de bloedmooie kleurlinge Benissa, wil Duke zijn collega’s een hak zetten en verslaan. Benissa is een genadeloze huurmoordenares en ze zal haar beste beentje moeten voorzetten om haar taak te volbrengen. Sara wordt door de aartsvijand als menselijk wapen in beslag genomen om de veldslag te winnen. Het zenuwslopende kat-en-muisspelletje kan beginnen!

Philip Le Bon kent, met bijzondere dank aan zijn zus die in Londen woont, deze stad als een ervaren reisgids. Zijn kennis van de farmaceutische wereld, beveiliging en informatica is van een zeer hoog niveau. Het is tijdens het lezen wel even wennen aan het vakjargon van deze sectoren. In het eerste deel van deze spannende thriller komen de karakters onpersoonlijk over. Het is pas in het tweede gedeelte, wanneer de bloedmooie Benissa aan bod komt, dat de emoties vrij spel krijgen.

Le Bon schrijft zijn verhaal gedetailleerd, soms zelfs te veel uitgediept. Het ontembare enthousiasme van deze debutant is waarschijnlijk hiervan de oorzaak. Van actiescènes weet hij wanten, dit bewijst hij meermaals. Af en toe flirt hij met de geloofwaardigheid; toch blijft hij stevig overeind. Even de wenkbrauwen van verbazing ophalen wanneer hij bekende personen een rol in het boek geeft, zoals John Grisham die in de huid van chauffeur en bewaker kruipt. Verder komen bijvoorbeeld ook Hemmingway, Boris Becker en Hannibal aan de beurt. Ten slotte zet hij zijn joker in door de nieuwsgierigheid van de lezer op de proef te stellen: het verhaal eindigt met een cliffhanger. Een meesterlijke zet. Le Bon wil immers boeken verkopen, daarover bestaat geen enkele twijfel.

Deze debutant heeft met Sara een mooi visitekaartje afgegeven. Uitkijken naar deel twee, naar Benissa.