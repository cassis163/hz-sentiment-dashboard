De Deen Jens Henrik Jensen is in 1963 in het plaatsje Søvind in de regio Midden-Jutland geboren. In 1982 studeerde hij af aan de middelbare school in Horsens. Hierna volgde hij een opleiding aan de Deense school voor Journalistiek, die hij in 1987 beëindigde. Voor de krant Vestkysten was Jensen sportjournalist en vervolgens hoofdredacteur. In 2001 werd hij nieuwsredacteur en in die hoedanigheid maakte hij diverse reizen over de hele wereld. Deze reizen hebben hem inspiratie gegeven voor een aantal van zijn boeken. In 1997 debuteerde de auteur met Wienerringen, waarna hij een trilogie met CIA-agent Jan Jordi Kazanski schreef. Zijn echte doorbraak kwam pas in 2012 met de thriller De hondenmoorden, het eerste deel van de Oxen-trilogie.

Oorlogsveteraan Niels Oxen is de hoogst onderscheiden soldaat die het Deense leger ooit gekend heeft. Hij leeft teruggetrokken en heeft regelmatig last van nachtmerries. Om hieraan te ontvluchten vertrekt hij naar het noorden van Denemarken waar hij in de bossen zijn kamp opslaat. Als hij bij een naburig kasteel een dode hond aan een boom ziet hangen vlucht hij weg. Niet veel later wordt het lichaam van de voormalig ambassadeur Hans-Otto Corfitzen gevonden. Ondanks dat Niels als hoofdverdachte wordt beschouwd, krijgt hij het aanbod om met de veiligheidsdienst van de politie samen te werken. Samen met agent Margrethe Franck onderzoekt hij de moord en een aantal verdachte sterfgevallen. Ze ontdekken dat opgehangen honden de bindende factor zijn. Maar behalve dit blijkt er nog veel meer aan de hand te zijn.

Het verhaal, dat fictief is, maar wel situaties kent die zich werkelijk hebben voorgedaan, speelt zich in het begin afwisselend af in het Spaanse Andalusië en Denemarken waardoor meteen de vraag oprijst wat de links is tussen deze twee landen die geografisch ver uiteen liggen. Dit is niet de enige vraag die aan het begin van het boek opkomt. Aan het eind van praktisch ieder hoofdstuk in dat begin word je nieuwsgierig gemaakt en kun je jezelf de vraag stellen wat er is gebeurd of wat er gaat gebeuren. Een goede manier om de aandacht van het boek vast te houden.

Ook De hondenmoorden is een thriller die typisch Scandinavisch genoemd kan worden. Een groot deel van het boek, en dat geldt dan voornamelijk voor de eerste helft ervan, is namelijk vrij langzaam. Pas halverwege neemt de spanning toe en wordt het verhaal nog boeiender en interessanter dan het in feite al was. Een ander kenmerk van de 'Scandithriller' is een maatschappelijk thema. In dit boek is dat bijvoorbeeld PTSS en wat de gevolgen kunnen zijn van militaire uitzending naar oorlogsgebieden.

De belangrijkste personages in het boek zijn Niels Oxen en Margrethe Franck. Gedurende het verhaal worden ze steeds meer uitgewerkt, hoewel er aan het eind daarvan nog wel wat onduidelijkheden rond deze karakters open blijven. Omdat dit het eerste deel van een trilogie is, zullen die in de volgende delen ongetwijfeld opgehelderd worden. Toch krijg je tijdens het lezen steeds meer een band met hen en worden ze als het ware per bladzijde sympathieker.

Ondanks dat het verhaal niet bol staat van verrassende plotwendingen komen ze wel degelijk voor. Deze ontwikkelingen zijn dan dusdanig dat ze absoluut niet zijn te voorzien. Het is een knap staaltje werk van Jensen om de lezer van begin tot eind in het ongewisse te laten en uiteindelijk weet te verrassen met het werkelijke motief van de moorden. De hondenmoorden is al met al een boek waar je even in moet komen, maar zodra dat achter de rug is, is de behoefte om aan het vervolg te beginnen wel heel erg groot.