Mijn zusje de seriemoordenaar, geschreven door Oyinkan Braithwaite, is een lichtvoetig verhaal met als hoofdpersonen 2 zussen. Het is vlot en in kleine hoofdstukken geschreven, steeds vanuit een ander perspectief. De rode draad zijn de verschillende vrienden van Ayoola, het jongere zusje van Korede. Die vrienden worden namelijk vermoord door Ayoola, terwijl Korede er voor moet zorgen dat niemand daar achter komt. Totdat Korede voor de verandering zelf eens verliefd wordt op een arts in het ziekenhuis, waar zij werkt. Helaas leert die arts ook de knappe Ayoola kennen, en hij valt voor haar als een baksteen. Dan volgen er allerlei verwikkelingen die het hele verhaal op zijn kop zetten.
De titel van het boek doet vermoeden dat het om een thriller gaat. Ook de foto van de cover, waarin je een mes ziet schitteren in de zonnebril, lijkt daarvan uit te gaan. Maar daar ben ik het niet mee eens. Goed, er komen spannende stukjes in het verhaal voor, maar het is toch voornamelijk op een vermakelijke manier geschreven. En het slot? Dat droeg nog een verrassing met zich mee.
Al met al een luchtig, gemakkelijk te lezen verhaal. Maar als je het niet leest is er ook niets verloren.