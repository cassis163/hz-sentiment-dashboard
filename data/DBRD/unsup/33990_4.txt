Waar zouden we tegenwoordig nog zijn zonder computers? De hele maatschappij draait erop en ze nemen ons steeds meer werk uit handen. Niet zo vreemd dus dat in het nieuwe boek van Greg Iles, Opstanding, een supercomputer de spil is waar alles om draait.

Wetenschapper David Tennant werkt aan een geheim overheidsproject dat de naam Trinity draagt. Doelstelling: het creëren van een supercomputer die zelfstandig kan denken en handelen. Hoe verder het project vordert, hoe meer dubbele agendas zijn collegas lijken te hebben. Wie is er te vertrouwen en wie niet? Als David en zijn collega Andrew Fielding besluiten het project op ethische gronden tijdelijk stil te leggen, is het hek van de dam. Fielding komt op dubieuze wijze om het leven en ook David is zijn leven niet meer zeker. Samen met zijn psychiater Rachel Weiss slaat David op de vlucht. Hoewel Rachel eerst denkt dat David aan waandenkbeelden lijdt, gebeuren er zoveel vreemde dingen dat ze op een gegeven moment niet anders kan dan hem geloven. Fielding is op subtiele wijze vermoord en David zal het volgende slachtoffer worden. Stap voor stap komen de twee dichter bij de schokkende waarheid. Niet alleen hun eigen leven staat op het spel, maar dat van de hele mensheid. In een race tegen de klok moeten David en Rachel alles op alles zetten om de wereld te redden

Zinderende spanning, diepgang, een prachtig plot en fantastische hoofdrolspelers. Iles heeft al deze ingrediënten feilloos weten te verwerken in een topthriller. Opstanding leest als een trein maar doet je tegelijkertijd ook stilstaan bij fundamentele vragen over het leven en de zin van het bestaan. Het boek is enerzijds leerzaam en filosofisch, anderzijds doorspekt met actie en pittige dialogen. Alles klopt en de plot staat als een huis. Kortom, een genot om te lezen. Fans van Iles zullen zeker niet teleurgesteld worden, maar ook liefhebbers van Dan Brown zullen uitstekend met dit boek uit de voeten kunnen. Een echte aanrader voor thrillerfans die houden van boeken die naast een enorme portie spanning ook nog stof tot nadenken geven en tegelijkertijd leerzaam zijn. Opstanding is een paradepaardje in de boekenkast dat nog lange tijd zal nadreunen. Een echte aanrader!