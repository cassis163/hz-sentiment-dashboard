De verwachtingen van Alles of niets! waren hoog want ik hoorde alleen maar positieve reacties op eerdere boeken maar ook op dit boek. Maakt Gillian King de verwachtingen waar, is het een heerlijk boek of valt het enorm tegen?

Wanneer ik de cover zie van Alles of niets! verwacht ik een heerlijk romantisch verhaal waar ik van ga genieten. Het straalt romantiek uit maar ook een rust, mooie keuze. Na het bekijken van de cover blader ik het boek door en kijk hoeveel bladzijdes het boek telt. Stomme gewoonte misschien maar ik vind het fijn te weten hoe dik een boek is. 253 bladzijdes, niet heel dik.

Alles of niets! leest heerlijk weg, je leest om en om de gevoelens van Nikki en Roos. Je weet precies wie er nu is doordat het groot op de bladzijde staat voordat je het stuk gaat lezen. In het begin is het handig omdat je dan Niki en Roos nog moet leren kennen erna leest het als vanzelf want de twee personages zijn zo anders. Onder de naam staat elke keer een stukje tekst wat op dat gedeelte slaat, erg leuk gedaan op deze manier.

Ik vond het heerlijk om een boek van Nederlandse bodem te lezen. Situaties zoals hoe Niki en Thijs elkaar in de trein tegen komen kan ik me goed voorstellen. Bekende plekken komen voorbij en dat maakt de beleving veel intenser. Ik herken ook kleine dingen waarom ik moest lachen zoals "hij is van de bijenkorf met stippenkorting" Echt zo Nederlands om nog even de korting te melden want ja anders is de bijenkorf wel héél duur natuurlijk.

Zijn mijn verwachtingen waar gemaakt? Ja zeker. Hoe verder ik kwam hoe moeilijker ik het boek weg kon leggen. Was ik eerst nog een Nikki steuner werd ik later toch weer naar de kant van Roos getrokken.

Mooi vind ik hoe Gillian King hedendaagse dingen erbij haalt. Zo las ik een stukje waar stond " heb je dat ook weleens dat je op Facebook kijkt en iedereen een perfect leven lijkt te hebben en jij niet?" Iets wat velen van ons doen, iemands leven beoordelen op iemands social account. Nikki is het type die dit geloofd als waarheid en denkt niet verder. Ik vind het mooi hoe ze dit verwerkt in het boek en hoe Bee de vriendin van Nikki daar op reageert.