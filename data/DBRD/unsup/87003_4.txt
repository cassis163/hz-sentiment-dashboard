Lana heeft een reis geboekt naar Amerika. Ze gaat met een groep onbekende reisgenoten diverse Amerikaanse steden bezoeken. Ze was het helemaal niet van plan, ze wilde eigenlijk trouwen en een gezin stichten met haar grote liefde Pascal. Dat laatste gaat niet door omdat Lana hem met een ander heeft betrapt in hun bed. Daarna neemt ze meerdere radicale beslissingen, waaronder dus deze reis. Op schiphol krijgt ze de schrik van haar leven als Pascal zich aanmeldt als een van de reisgenoten. Tijdens de reis komen de reisgenoten er langzamerhand achter wat er aan de hand is tussen Lana en Pascal en eigenlijk drukt dat een stempel op de hele groep. De een weet het nog beter dan de ander. Lana is heel onzeker en richt zich tijdens deze reis op een van de andere mannen die meegaan. Samen maken ze mooie wandelingen en er lijkt iets op te bloeien tussen die twee.

Tijdens het verhaal van exit USA komen vooral de gevoelens en gedachten van Lana aan bod, ze is boos als Pascal vreemdgaat, geeft hem geen kans meer en slaapt liever op een matras bij een vriendin. Ze is boos op haar moeder die niets liever wil dan dat Pascal en Lana weer bij elkaar komen. Uitgeput gaat ze op reis maar echt ontspannen wordt het natuurlijk niet. De verschillende meningen van de reisgenoten en de druk die Lana voelt als ze merkt dat haar situatie de hele reis gaat bepalen maken dat ze niet echt een vakantiegevoel krijgt. Ze krijgt wel veel begrip bij een van de mannen. Dan lijkt het einde al duidelijk. Ze worden verliefd en leven nog lang en gelukkig…..óf weet Pascal Lana toch te overtuigen om hem een tweede kans te geven. Wat zal het worden?
Dat is het heerlijke stukje spanning die in een boek als deze thuishoort waardoor de lezer het verhaal niet los kan laten en pas rust heeft als het uit is.
Als lezer vraag je je af waar de reis naar toe gaat en of je bij jezelf ook de ware liefde kunt vinden. Een mooi gezegde is “dat als je niet van jezelf houdt, je ook niet van een ander kunt houden.” Deze gedachte bleef me bij na het lezen van dit boek.

In 2007 maakte Suzanne Peters een reis door Amerika en ze bedacht toen al dat er een boek over geschreven moest worden, dit vertelde Suzanne Peters tijdens de boekpresentatie waar ik op 9 januari bij aanwezig was. Het is geen reisverslag maar een verslag van een reis naar de ware liefde.
De opgewekte manier van schrijven, de liefde die Suzanne heeft voor Amerika en de passie die ze heeft voor schrijven hebben ervoor gezorgd dat het tiende boek van haar een succes zal worden!