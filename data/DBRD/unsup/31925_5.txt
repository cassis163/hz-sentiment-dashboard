De Palestijnse Naomi groeit uit tot een van de meest gewetenloze terroristen van de Al-Aqsa Martelarenbrigade nadat de Israëli's zowel haar familieleden als haar dromen uitroeiden. Maar dan wordt ze gevangengenomen door de Shin Bet, de Israëlische geheime dienst.

Wanneer Naomi immuun lijkt voor de vele 'manipulaties', laat de Shin Bet een expert in onzichtbare marteltechnieken overkomen vanuit Guantánamo Bay. Naomi’s dagen lijken geteld. Huurling Troy helpt haar echter te ontsnappen en –ondanks dat Naomi nimmer meer dezelfde zal zijn- zet hij haar in voor zijn volgende missie; een privékwestie die Troy zeer na aan het hart ligt.

Mijn visie
Met ‘Naomi’ levert Philip Le Bon opnieuw een thriller van internationaal niveau af. ‘Naomi’ is het derde en laatste deel van Le Bons ‘De Mooie Moorden-serie’. In dit derde en laatste deel van De Mooie Moorden komen de verhalen van Sara, Benissa en Naomi samen.

De nachtmerrie van de familie Harris lijkt voorbij te zijn nu Sara in veiligheid is en, samen met Benissa, de vrouw die haar heeft gered, in het ziekenhuis verblijft om te herstellen. Een tweetal weken later blijkt dit gevoel van relatieve veiligheid echter ijdel te zijn geweest. Sara’s vader wordt, tijdens een partij golf, neergeschoten. De dader blijkt Naomi, de gewetenloze scherpschutter die in opdracht handelt van de Duke.

Het feit dat ‘Naomi’ de reeks afsluit zullen heel wat lezers betreuren, maar wellicht is het wel verstandig om te stoppen op het hoogtepunt van succes. Ik ben die mening in elk geval toegedaan.

“Monter speurt Frank in het rond, op zoek naar de liefde van zijn leven, en zodra hij haar opmerkt, maakt zijn hart een sprongetje. Patty is druk in gesprek, maar ineens, alsof ze zijn blik voelt,
draait ze haar hoofd in zijn richting en trakteert ze hem op een mooie glimlach.”

Le Bon wint nog altijd aan kwaliteit. Zijn schrijfstijl is eigentijds, zorgvuldig en vlot. Zijn personages uiterst sterk. Ook met deze derde dame in rij trakteert Le Bon de lezer op een berg spanning, een rollercoaster van gebeurtenissen en ingenieuze plotwendingen.

“Emilio Torre, de Filipijnse vechtinstructeur van CO-19, grijpt naar zijn borstkas, die met kevlar en een stalen plaat is afgeschermd. Dan laat hij zich, als een westernacteur uit een B-film, languit op
de grond vallen.”

‘Naomi’ is opnieuw een stevige thriller en derhalve niet bestemd voor de liefhebber van het romantische genre. Het is echter zeker geen typisch ‘mannenboek’. Ook de vrouwelijke lezer zal genieten van ‘Naomi’, door de uitgebalanceerde combinatie van criminaliteit en psychologische aspecten.

“Ze zijn op de brug, waar de canvaszak hun de weg verspert. Benissa vervloekt het klotegeld en tilt de zak noodgedwongen op. Met haar armen om het gedrocht waggelt ze over het laatste stukje
brug. Kostbare seconden gaan verloren. Dan hoort ze het schot.”

De boeken van Philip Le Bon –en dus ook ‘Noami’- hebben wat mij betreft internationale allure! Ik vraag mij dan ook af wanneer de boeken van Le Bon verfilmd worden…

Over de auteur
Philip Le Bon woont in de buurt van Brugge. Hij werkt projectmatig als beveiligingsadviseur voor bedrijven en openbare instanties of hij schrijft. Met de bloedstollende reeks ‘De mooie moorden’ heeft hij zich ontpopt tot een meesterlijk regisseur van criminele actie, spanning en psychologie.

Uitvoering
Uitgever Lannoo
Paperback, 320 pagina's
ISBN10: 9401428727
ISBN13: 9789401428729

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger.
http://hanneketinorcenti.nl/