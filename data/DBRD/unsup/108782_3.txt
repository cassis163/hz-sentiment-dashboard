Je stapt als lezer in het leven van de 33-jarige vrijgezelle Noor. Ze houdt van stappen en van onenightstands. Het moet vooral niet te serieus worden, dan is ze weg. Echte liefde bestaat niet, daar is ze pijnlijk genoeg achter gekomen toen ze jong was. En ook haar moeder is er een levend bewijs van met het ene vriendje na de andere.
Maar ze begint toch de daten, met de jongere Dave, een medestudent. En met James, een wat oudere man, die ze kent via haar werk. Zij wil het allemaal vrijblijvend houden, maar de mannen zijn serieus, ze vallen voor haar. Wat moet ze nu? En wat voelt ze zelf eigenlijk? Dat kan toch geen verliefdheid zijn?

Voer voor een lekkere chicklit: een vrijheid blijheid-type die niet voor één, maar twee mannen tegelijk valt! De vaart in het verhaal en de humor passen er ook goed bij. Maar….

Ik hou van auteurs met een vlotte schrijfstijl, dus aan de ene kant vond ik het fijn, maar aan de andere kant ging het hier toch echt af en toe té vlot. Het springen van de ene situatie naar weer een hele andere (wel uiteindelijk weer terugkomend op de vorige) vond ik niet zo prettig, het voelde daardoor wat hakkerig op sommige momenten. Ook kon ik me gewoon absoluut niet identificeren met de hoofdpersoon. Ik snap haar keuzes en haar leefstijl niet. Dat zal wel komen doordat ik (bijna 33) al een paar jaar getrouwd ben en twee kinderen heb. Ik kan me gewoonweg niet voorstellen dat je alleen maar voor oppervlakkige, kortstondige relaties gaat na één keer gekwetst te zijn door een ex….

Wat ik wel pluspunten vind zijn de humor, gedeeltelijk dus de vaart, de sexy kanten aan het verhaal en de verrassende wending die erin zit.
Uiteindelijk niet helemaal mijn boek dus helaas… Maar ik heb Krista’s eerste boek ook nog liggen en die ga ik zeker ook gewoon een kans geven!