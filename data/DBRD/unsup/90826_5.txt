Vanmorgen begon ik met lezen in deze jeugdthriller en vanmiddag om drie uur had ik het uitgelezen! Alle 192 bladzijden. Ik voelde een spanning vanaf het begin en kon het boek niet wegleggen. De spanning is gebleven tot het laatste woord. Geweldig goed geschreven, dit verhaal. Ook mooi om personages uit 'Moordvrienden' (2012) weer tegen te komen. Maar het is zeker geen vervolg op deze thriller!
De opbouw van het verhaal is heel goed gedaan, de spanning stijgt en stijgt tot op het moment waarop je het boek uit hebt gelezen. Dan slaak je een heel diepe zucht: 'wat kunnen mensen slecht zijn', denk je dan! En ook verbaas je jezelf weer hoe sommige mensen zich laten gebruiken om bij iemand in een goed blaadje te komen staan. Iemand die meent dat hij/zij het allerbelangrijkste is op deze aardbol en anderen alleen maar naar zijn/haar mening moeten luisteren en handelen. Helaas zie ik dat ook in het werkelijke leven en op social media gebeuren.
Een hartstikke goed onderwerp, want het kan niet genoeg benadrukt worden dat het dan om heel zieke mensen gaat.