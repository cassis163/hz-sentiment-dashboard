'het is heel stil
de tuin moet nog ontwaken
de bijen zoemen niet
je hoort geen kikker kwaken'

In dit lieflijk geïllustreerde boek van Gitte Spee draait het allemaal om Rosa de rozenfee, haar trouwe vrienden en de vier seizoenen van het jaar. In de lente onthult de rozenfee de magie van de rups. En in de zomer ervaren de vrienden dat deze pas echt van start kan gaan als de zonnebloem open gaat staan. De herfst geeft weer een nieuwe uitdaging en in de winter ervaart Rosa de kou én de warmte.

De tekst in het boek is op rijm en verschaft op elke bladzijde wel een pareltje van een strofe. Met humor zet Gitte Spee de karakters van de hoofdrolspelers neer. Rosa laat bijvoorbeeld duidelijk merken dat zij geniet van een goed ontbijt, de kleine slak is erg dapper en Tim...tja...

'Tim weet de namen van de vlinders
hij weet hoe alle bloemen heten
en hij weet nog veel meer dingen
die anderen niet eens willen weten'

Kortom; een heerlijk jaargetijden-boek om voor te lezen!

Vrolijke groet,
Fien de Voorleesfee
www.voorleesfee.nl