Rondkijkend in mijn boekenkast met nog te lezen boeken viel mijn oog op 'De voeder' en op 'Voortvluchtig' van Peter de Zwaan. Beiden horend bij een serie rondom Jeff Meeks. Gelukkig was De voeder het eerste deel in de serie, daarom deze opgepakt en ben gaan lezen....... en had het boek binnen 2 dagen uit.
Humoristisch, hard, bij vlagen absurd; ik heb genoten van dit boek en van Jeff Meeks; wat eigenlijk raar is want hij is nu niet bepaald een lieverdje. En toch kun je als lezer niet anders dan aan zijn kant staan.

Harde thriller; de doden vliegen je om de oren, maar ook heerlijke karakters zoals de bijna onzichtbaar Tyee en de hard boiled maar af en toe ook klungelig opererende Meeks. Grappige situaties wisselen af met stompzinnige fouten en met mooie ontmoetingen. Het eindigt allemaal in een mooie plot met een verrassend einde.
En nu op zoek naar het tweede deel in deze serie!