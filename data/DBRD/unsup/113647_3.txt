Uiteraard had ik wel al van de Baron gehoord. Ik kende flarden van zijn verhalen en had diverse scenes ervan gezien op tekeningen en standbeelden. Maar ik had het hele werk nog nooit gelezen. Toen ik deze set aan klassiekers vond, was ik dan ook ongelooflijk blij dat dit boek ertussen zat. Het was het perfecte boek om 's ochtends vroeg even snel te lezen op een verder hele drukke dag.

De vertaling van dit boek is ietwat ouderwets, maar zoals in het voorwoord te lezen is, is dit ook deels een bewuste keuze. Ik denk dat het ook een goede keuze is. Het plaatst het verhaal in perspectief en in het juiste tijdsbeeld. Iets wat in moderne taal toch lastig zou worden en niet echt goed over zal komen. Het vergt even wat gewenning in het begin, maar als je er eenmaal in zit vertraagt het het leesplezier eigenlijk niet.

Voor de rest zijn de verhalen van de baron ongelooflijk absurd. Uiteraard is dat de lol van deze verhalen, maar ik merk dat ik persoonlijk toch een beetje een rode draad mis. Het is niets anders dan een collectie van sterke verhalen en zogenaamde avonturen die op een avond, onder invloed van sterke drank, in een kroeg verteld worden.

Al met al vermakelijk om een keer te lezen, maar geen boek dat ik nog ga herlezen.