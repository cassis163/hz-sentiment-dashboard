Toen ik een bezoekje bracht aan mijn favoriete boekhandel dacht ik even dat ik per ongeluk Super de Boer ingewandeld was. Superjuffie, Superheldjes, Superhelp (ja een P), Superjan, Superdolfje..........De kinderboekenkasten waren voor een groot deel gevuld met boeken over echte helden, Superhelden en helden op sokken. Het is weer Kinderboekenweek en, mocht het je ontgaan zijn, het thema van dit jaar is Superhelden! Omdat ik, net als in de Supermarkt, altijd op zoek ben naar het beste kocht ik het boek Superhelden.nl van Marcel van Driel.

Sinds de dood van haar vader en de verdwijning van haar broer leven de 13 jarige Iris en haar moeder langs elkaar heen. Iris leven bestaat voornamelijk uit gamen en ze is verslaafd aan het spel Superhelden. Door haar enorm goede geheugen doorloopt ze de levels in recordtempo. Wanneer Iris het laatste level bereikt wordt zij ontvoerd door 2 echte superhelden. Alex en fiber nemen haar mee naar het eiland Pala waar Iris, met nog tientallen andere talentvolle kinderen, tegen haar wil wordt vastgehouden. Ze belandt in de klauwen van de geheimzinnige en gewelddadige Mr Oz die de wereld wil veroveren en de kinderen opleidt tot Superheld.

Het boek leest lekker weg en is helemaal van deze tijd. Erg leuk is dat de schrijver zijn lezers de cover heeft laten kiezen en de kinderen die niet genoeg hebben kunnen krijgen van het boek op www.Superhlden.nl! zelf een Superheld kunnen worden. Pas wel op! Na het lezen van het boek ben je gewaarschuwd. Laat je leven niet zo eindigen als dat van Iris, stop op tijd met gamen!
Ik hoop dat Marcel van Driel in de tweede druk van zijn boek wat grove zinnen zou willen verwijderen. Want elkaar verrot slaan, ontleden van zijn ballen en hij wil alleen maar n....n hoort niet thuis in een goed kinderboek. De taal van kinderen verloederd toch al verschrikkelijk en ik vind dat Nederlandse kinderboekenschrijvers het goede voorbeeld moeten geven aan hun jonge lezers!