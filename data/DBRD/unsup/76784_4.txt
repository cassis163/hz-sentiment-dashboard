Toen ik hoorde dat er een ‘nieuw’ Jack Reacher boek was uitgekomen, reageerde ik verrast want ik dacht dat die pas in het najaar zou verschijnen. Dat bleek naderhand ook inderdaad het geval te zijn, het volgende boek in de serie staat namelijk gepland voor november 2018. Dit boek “No Middle Name’ is weliswaar nieuw maar het betreft een verzameling van korte verhalen, de eerste keer dat alle korte verhalen over Jack Reacher zijn gebundeld. Het bevat de 7 korte verhalen die eerder al werden gepubliceerd en een aantal nieuwe verhalen. Een Reacher fan zijnde, had ik de reeds gepubliceerde korte verhalen natuurlijk allemaal al gelezen, dat zijn namelijk “Second Son”, “High Heat”, “Deep Down”, “Small Wars”, “James Penney’s New Identity”, “Everyone Talks”, en “Not a Drill”. Dus waarom zou ik deze collectie korte verhalen kopen als ik meer dan de helft daarvan al had gelezen? Moet ik geld uitgeven alleen omdat ik die andere 5 verhalen, waaronder een novella, niet heb gelezen en die verhalen ook nergens anders dan in deze bundel zou kunnen lezen ? Eerlijk gezegd: ja daarom ! En omdat ik een grote Reacher fan ben én omdat ik álles maar ook echt álles ván en óver Reacher wil lezen! Eerder een fanaat dan een fan dus…

En, als bijkomende factor moet ik bekennen, omdat zijn laatste boek “Nachthandel” dat vorig jaar is verschenen, mij toch wel een beetje is tegengevallen. De personage Reacher in dat laatste boek is weliswaar de Reacher zoals ik hem kende van alle vorige boeken en op wie ik verzot ben geraakt, maar toch – hij was nét niet helemaal diezelfde Reacher. In “Nachthandel” begon het boek en de personage politiek-correcte elementen te vertonen en ik vond het jammer dat het on-orthodoxe stoere gedrag van Reacher leek te verdwijnen, of in ieder geval ondergesneeuwd dreigde te raken. Ik hoop niet dat die lijn voortgezet wordt in het volgende boek want dat eigenzinnige gedrag maakt Reacher immers uniek en onderscheidt hem van alle andere seriepersonages. Dus na die lichtelijk teleurstellende laatste boek had ik sterk de behoefte om verhalen te lezen met daarin die oude vertrouwde Reacher. En in die behoefte werd gelukkig voorzien.

Het boek begint weliswaar met een nieuw verhaal, een novella, “Too Much Time” , maar de daaropvolgende verhalen zijn in chronologische volgorde geplaatst.

Je leert Reacher kennen als 13-jarige puber in “Second Son” waarin hij deel uitmaakt van het gezin met vader, moeder en broer Joe, als tiener in “High Heat” waarin hij een avondje gaat stappen en een confrontatie heeft met Son of Sam en tenslotte als volwassene gedurende zijn 13-jarige diensttijd als MP gevolgd door zijn zwervend bestaan in de overige verhalen.

Deze collectie korte verhalen geven een goed beeld van de Reacher-serie dus als je nog niet eerder een boek uit de serie hebt gelezen, is dit een leuke kennismaking.

Voor de fans van Reacher zijn deze verhalen een leuke aanvulling, alhoewel niet alle verhalen aan de verwachtingen zullen voldoen. Want de eerlijkheid gebiedt te zeggen dat een paar verhalen niet meer zijn dan anekdotes over hetgeen Reacher tijdens zijn omzwervingen heeft meegemaakt, zoals “Maybe they have a tradition” en “No room at the Motel”. Maar goed, als rechtgeaarde fan zou ik zeggen dat ook deze verhalen aantonen dat Reacher zelfs onder de onbeduidendste omstandigheden zichzelf blijft en zijn avontuurlijke inslag behoudt.

De 7 korte verhalen die al eerder werden gepubliceerd en de nieuwe verhalen “Guy walks into a Bar” , “The Picture of the Lonely Diner” en the novella “Too much Time” zijn zoals de boeken maar dan in mini-formaat en doen wat spanning en kwaliteit betreft niet daarvoor onder. Deze verhalen zijn een genot om te lezen.

Deze collectie korte verhalen helpen je om de tijd door te komen tot het volgende boek dat in november 2018 uitkomt. Het is alweer het 23e boek in de reeks en zal als titel “Past Tense” dragen. Dat zal in het Nederlands waarschijnlijk (letterlijk) als Verleden Tijd worden vertaald. In dit boek duikt Reacher, zo is mij ter ore gekomen, in het verleden van zijn vader, een marineman. In het korte verhaal “Second Son” maakte je al kennis met zijn vader en ik geloof graag dat er over hem nog wel een aantal interessante dingen zijn te vertellen, dus ik kijk uit naar dat volgende boek!!