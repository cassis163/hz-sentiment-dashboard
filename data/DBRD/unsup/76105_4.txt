Nadat ik The One uitgelezen had baalde ik. Het verhaal was voorbij (althans dat dacht ik, het blijkt nu namelijk dat het geen trilogie is!) en al direct voelde ik ontwenningsverschijnselen. Ik kon toch niet zonder mijn dagelijkse dosis America, Maxon en Aspen? Hoe moest mijn leven nu verder gaan?

Maar gelukkig zijn er nog de novella’s! The Prince kwam uit na The Selection en The Guard kwam uit na The Elite. Inmiddels is er een editie uitgekomen waarin beide novella’s zitten. En wederom heeft dit boek een prachtige cover!

The Prince

The Prince draait natuurlijk om Maxon Schreave: de toekomstige koning van Illéa. Zijn verhaal begint in principe op hetzelfde punt waar het boek The Selection ook begint; de periode waarin allemaal meiden zich inschrijven voor de selectie. We maken mee hoe hij het ervaart. Het verhaal van Maxon is niet heel erg nieuw gezien wij door America’s ogen en oren al veel van Maxon wisten. We zien letterlijk meerdere scènes die we ook in The Selection al hebben gelezen, maar dan met de gedachtegang van Maxon. The Prince eindigt vlak na het moment dat America hem een knietje geeft.

Ik vond The Prince niet vernieuwend om te lezen, ik had meer het gevoel dat ik The Selection opnieuw aan het lezen was. Dat vond ik overigens niet erg want dit is wel het soort verhaal dat ik zou overwegen om nog eens te lezen. We zien zijn ontmoeting met America, maar dan vanuit zijn ogen. Maxon is natuurlijk het hoofdonderwerp in de Selectie dus het is ook niet meer dan logisch dat er zoveel overeenkomsten zijn met The Selection, al zijn er wel een paar stukken die nieuw zijn (vooral in het begin). Ik zou het overigens helemaal niet erg vinden om The Selection opnieuw te lezen vanuit Maxons oogpunt, want ik zou wel meer willen weten over zijn activiteiten met de andere dames uit de Selectie.

The Guard

The Guard vond ik wel erg vernieuwend! The Guard is natuurlijk Aspen Leger. Aspen is minder prominent in beeld gekomen in The Selection en The Elite en kenden we daardoor wat minder goed. We zagen hem zo nu en dan met America, maar wat hij daarnaast meemaakte was bij ons niet bekend – in elk geval minder bekend dat wat Maxon meemaakte in het begin van de Selectie. Door het lezen van The Guard krijg je beter zicht op wat achter de schermen afspeelt bij de Guards en de dienstmeisjes. Zo zien we namelijk ook meer van America’s dienstmeiden buiten de omgang met America.

In The Guard waren veel meer momenten waarbij ik niet het gevoel was dat ik aan het herlezen was; ik las echt zijn verhaal. Dit vond ik interessant om te lezen en ik leerde Aspen zo ook beter kennen. Het verhaal begint de ochtend na het halloweenfeest – de vreselijke gebeurtenis waar Marlee en Woodwork bij betrokken waren – en eindigt vlak na het moment dat America gevonden is in het bos.

Extra’s

Het boek bevat ook extra’s. Zo bevat het de eerste 3 hoofdstukken van The One – ik had The One al gelezen dus dat voegde voor mij niet veel toe, maar voor degenen die aan het wachten zijn op The One natuurlijk wel. Er zit een Q & A in met Kiera Cass die ik persoonlijk erg leuk vond om te lezen. In haar hoofd zit nog zoveel meer van het verhaal en dat is erg leuk om te lezen. Ook zit de stamboom van America, Aspen en Maxon in het boek inclusief een toelichting die erg interessant is, en het boek eindigt met een playlist voor The Selection en The Elite.

Conclusie

The Prince is voor een groot deel een hervertelling van dingen die tussen America en Maxon zijn voorgevallen, maar dan met zijn gedachtegang erachter en valt in de tijdspanne van The Selection. The Guard bevat meer achtergrond. Alles dat daarin gebeurt valt in de tijdspanne van The Elite. Natuurlijk hebben we Aspen gezien terwijl hij dingen vertelde aan America, maar nu zien we zoveel meer en ik persoonlijk vond zijn verhaal daarom erg leuk om te lezen. Mocht je twijfelen of je de novella’s wel of niet gaat lezen dan raad ik aan om het wel te doen, want op die manier blijf je nog net even wat langer in de wereld van America, Maxon en Aspen, en het verhaal voelt verre van saai aan. Daarnaast vind ik de extra’s ook een leuke toevoeging en leren we net weer een beetje meer over de wereld die Kiera Cass heeft gecreëerd.

The One is al uit in het Engels en is vanaf 5 november verkrijgbaar in het Nederlands. Tenzij je naar het Best of YA Event gaat, dan kun je de Nederlandse vertaling op 3 november al in je bezit hebben! Daarnaast verschijnt op 2 december een nieuwe novella die zal draaien om The Queen (daar kijk ik ontzettend naar uit!) en op 3 maart zal de bundel met daarin de novella’s The Queen & The Favorite (over Marlee) uitkomen. The Favorite is ook los verkrijgbaar vanaf 5 maart. En waar we natuurlijk allemaal met smart op gaan zitten wachten is 5 mei 2015; dan komt namelijk deel 4 in de The Selection Serie uit, getiteld The Heir!

www.reviewsandroses.nl