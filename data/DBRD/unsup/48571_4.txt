Soms verschijnen er boeken die je meteen aanspreken. Dat kan te maken hebben met de titel, het omslag of de uitvoering. Aangezien al deze uiterlijke kenmerken helemaal niets zeggen over de kwaliteit van het boek, gaan veel mensen hiermee regelmatig de mist in. Maar het is tevens een feit dat uitgeverijen veel tijd en moeite steken in het proces om hun producten er zo mooi en aantrekkelijk mogelijk uit te laten zien. In dat opzicht heeft uitgeverij Signatuur uitstekend werk verricht bij het uitbrengen van de roman Drakenogen van de Mexicaanse auteur Bernardo Fern치ndez. Een intrigerende titel, een prachtig omslag en een beeldschone uitvoering. Zelfs het klassieke leeslintje bleek niet te ontbreken en wervende teksten als 'De nieuwe literaire sensatie uit Mexico' en 'Een meesterlijke vertelling' deden de rest.

Drakenogen speelt zich af in het Mexico van 1923 en is het verhaal van de ondergrondse stad La Chinesca. Pi Ying, een inmiddels bejaarde man, is heer en meester over de stad en draagt al jaren een geheim met zich mee. Geruchten over dit geheim zorgen voor een toeloop van de meest wonderlijke personages: een ambitieuze jager van exotische diersoorten, die geobsedeerd is door het spoor van een enorm beest; een dierenarts en zijn zoontje, die geneeskrachtige elixers verkopen op hun vlucht voor de Revolutie en hun herinneringen. Maar ook een afgevaardigde van keizer Wilhelm II, die vanwege politieke belangen naar Mexico afreist, maakt zijn entree.

Alle personages in Drakenogen zijn ergens naar op zoek en hun verhalen vormen het hart van deze mooie roman. Alle individuele verhalen komen uiteindelijk bij elkaar in de ondergrondse stad waar Pi Ying, die decennialang illegaal opium en alcohol verhandelde, als enige de werkelijke waarde van zeldzaamheid lijkt te doorgronden.

Drakenogen is een roman die de meeste lezers genadeloos zal weten te raken, maar is tevens zeer geschikt om door de wat oudere jeugd te worden gelezen. De zoektocht naar het onbereikbare staat centraal, al zijn de zeldzame dieren waarin dit door Fern치ndez is vormgegeven, in veel gevallen een metafoor voor wat de meeste mensen belangrijk vinden in hun eigen leven. Geld, macht, aanzien, maatschappelijk succes. Maar het laat tevens zien dat diep van binnen voor veel mensen de jacht uiteindelijk belangrijker is dan het resultaat. Want als we uiteindelijk vangen waar we lange tijd op hebben moeten jagen, dan verliezen we al snel onze interesse en is er wel weer iets anders waar wij onze pijlen op gaan richten.

In zijn totaliteit is Drakenogen mooi, spannend en meeslepend en zet het je zeker aan het denken. Tevens laat het boek je achter met het gevoel dat er misschien wel iets meer in had gezeten. Dat Fern치ndez niet de volledige potentie van het verhaal heeft weten te benutten. Maar misschien is dat wel een persoonlijke zoektocht naar datgene dat feitelijk onhaalbaar is. In dat geval is Drakenogen misschien wel n칩g beter dan van tevoren gedacht.