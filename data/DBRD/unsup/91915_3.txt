Jessica keert vanuit Curaçao met haar man Victor en kinderen terug naar Nederland. Victor heeft in Nederland een goede baan aangeboden gekregen. Het afscheid van het leven in Curaçao en hun vrienden valt haar zwaar. Eenmaal in Nederland komt Jessica en haar gezin terecht in ‘Het Reservaat’
Het kost Jessica moeite om haar draai te vinden in haar nieuwe woonplaats en is dolgelukkig als na maanden haar buurvrouw Amanda op de stoep staat.
Er ontwikkelt zich een vriendschap. Amanda laat haar kennismaken met haar vriendinnen en het leven in Het Reservaat. Een leven dat bestaat uit bezoeken aan de kapsalon, shoppen, dure lunches en vakantiereizen. Jessica verandert in een kloon van Amanda en gaat bij de vriendinnengroep passen.
Na een paar waarschuwingen gaat Jessica langzaam maar zeker anders kijken naar haar vriendschap met Amanda. Is zij wel wie ze zegt dat ze is. Een zoektocht naar het verleden van Amanda maakt al één en ander duidelijk. Maar Jessica blijft twijfelen, Amanda is haar beste vriendin.

Het Reservaat is neergezet als een Gooise thriller. Ik vind het geen thriller maar meer een chicklit of een roman. Liselotte beschrijft uitvoerig de middagen vol shoppen en lunchen. Ook is zij erg gedetailleerd in haar beschrijvingen van kleding, kapsels en vakantiebestemmingen. De nadruk wordt gelegd op het vele geld dat de mannen van de vriendinnengroep verdienen en het gemak waarmee zij het weer uit kunnen geven. De dames hebben er ook geen moeite mee om waar mogelijk elkaars echtgenoten te verleiden. Alle ingrediënten voor een chicklit.
Het boek leest makkelijk weg, maar mist de spanning die je van een thriller mag verwachten. Pas in de laatste dertig pagina’s wordt de spanning opgevoerd en leidt dat naar een te verwachten ontknoping.