Een onweerstaanbaar echt Murakamiverhaal. Het blijkt één van zijn eerste romans. In het interview achterin het boek zegt Murakami over zijn hoofdpersoon: ‘Hij leidt een verloren bestaan. Hij heeft al die jaren wel geleefd, maar de betekenis, ’t doel van zijn bestaan, zijn hem ontgaan. Hij zou ze wel willen vinden, maar het ontbreekt hem aan een vaste overtuiging waar hij steun bij kan zoeken.’

De ik-figuur heeft al die jaren niet zo bewust geleefd, is meegegaan met de grote stroom, woonde in de grote stad, en nu hij bijna dertig is, beseft hij dat die laatste tien jaar misschien wel verloren jaren zijn geweest.
Is zijn jacht op het schaap misschien een zoektocht naar wat hij verder met zijn leven moet doen? In deze speurtocht wordt hij gelukkig geholpen door verschillende personages, zoals het meisje met de mooie oren, de receptionist van het Dolfijnenhotel, Dr. Schaap.

Het boek heeft humor, is mysterieus, zit vol symboliek, en door absurde gebeurtenissen volg je het soms ècht niet meer allemaal. Een schaap wat bij mensen, in hun lichaam inwoont, dat vind je toch alleen bij Murakami? En bij hem is het ook nog eens volkomen normaal. Het voelt een soort van vertrouwd.
‘Wat geeft het voor gevoel wanneer een schaap bij je naar binnen gaat?’
Dr Schaap: ‘O, niks bijzonders hoor. Alleen het gevoel dat het schaap er is. Je voelt het wanneer je ’s ochtends opstaat: er is een schaap in me. Het is een heel natuurlijk gevoel.’
En verderop:
‘Ik weet alleen dat het een heel bijzonder doel voor ogen had: een groots opgezet plan om de mensheid en de wereld waarin wij wonen volledig te veranderen’ En dan:
‘Op een morgen deed ik mijn ogen open, en het schaap was weg. Op dat moment besefte ik eindelijk wat het betekent om “ontschaapt” te zijn. Het is een hel. Het schaap laat alleen een idee achter. Maar zonder het schaap is het onmogelijk om dat idee kwijt te raken’.
Het schaap gaat daarna op zoek naar de juiste persoon om zijn plan te realiseren.(de Leider).

Het begint wat stroef maar naarmate het moment van de ontknoping nadert, ontpopt het verhaal zich als een echte page-turner!