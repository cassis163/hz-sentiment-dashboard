“De koningin van de psychologische thriller”.
Zo noemen ze Lisa Unger op de kaft van haar boek “in mijn bloed” en na het lezen van dit boek ben ik het helemaal met hen eens. Te zien aan haar verschijningen in de New York Times bestseller list, de miljoenen verkochte kopieën en haar boeken die naar 26 talen vertaald worden ben ik duidelijk niet de enigste.
Lana Granger is een studente aan het Sacred Heart College in The Hollows, waar ze probeert een nieuw leven op te bouwen om te ontsnappen aan haar verleden. Ze gaat door het leven als een introverte, niet zo opvallende jonge vrouw die studeert en leeft van een toelage uit het fonds van haar moeder, die 7 jaar eerder gestorven is. Als haar leraar en mentor Langdon Hewes haar aanraadt een baantje te zoeken naast haar studies vindt ze met zijn hulp een vacature om au pair te worden van Luke. Eens ze Luke leert kennen ontdekt ze dat hij merkwaardige karaktertrekken heeft, net als zij, en ontstaat er een soort machtsspel tussen de twee. Dit is op zich al enorm spannend, maar hier komt ook nog eens bij dat één van de kamergenotes van Lana, Beck, verdwijnt en er een heuse zoekactie op poten wordt gezet. De verdwijning van Beck doet denken aan de verdwijning van een ander meisje op de campus enkele jaren eerder, dat meisje werd toen dood teruggevonden, waardoor iedereen enorm bang is dat Beck hetzelfde overkomen is. De politie onderzoekt alle mogelijkheden en ontdekt dat Lana de laatste persoon was die haar vriendin gezien heeft voor ze verdween. Dit verhaal in het boek wordt telkens afgewisseld met dagboekfragmenten van een moeder. In die dagboekverhalen vertelt de moeder over hoe het kind haar leven beïnvloedt en haar relatie met haar man verandert. In het begin van het boek heb je geen idee wie deze moeder is, maar naarmate het verhaal vordert wordt dit steeds duidelijker. Persoonlijk vind ik dat deze dagboekfragmenten een enorme meerwaarde geven aan het boek, het zorgt mee voor een groot deel van de spanningsopbouw. Zowel het gewone deel van het verhaal als de dagboekfragmenten worden in de ik-persoon verteld waardoor je een nog beter inzicht krijgt in de karakters van de personages. Lana speelt in dit boek de hoofdrol en is een zeer goed uitgewerkt en doordacht personage, je merkt doorheen het boek dat ze dingen geheimhoudt voor de mensen om haar heen maar ook voor de lezer, wat haar enorm mysterieus maakt. Het feit dat ze een groot geheim heeft waar ze bijna alles voor zou doen om het geheim te houden maakt haar ook net dat tikje interessanter. Lana stelt zich ook heel het boek lang vragen over haar eigen identiteit, over of ze de waarheid niet onder ogen moet zien en of je kan ontsnappen aan je afkomst. Vooral de vraag of je kan ontsnappen aan je afkomst vormt een rode draad doorheen heel het verhaal. Ook Luke speelt een grote rol in dit boek en heeft enorm ingewikkeld karakter, hij zit op een school voor kinderen met gedragsproblemen. Dit merk je in zijn omgang met mensen, hij komt heel erg wijs over voor een jongen van zijn leeftijd en geeft je altijd het gevoel dat hij iedereen een paar stappen voor is. Luke komt vaak ook een beetje eng over en heeft psychotische trekjes, het komt namelijk over alsof hij het grappig vindt dat Beck vermist is of bijvoorbeeld dat het meisje dat een paar jaar eerder vermist was dood teruggevonden werd. Dit geeft het verhaal dan ook een tikje een lugubere kant.
Lisa Unger is geboren in Conneticut in 1970 maar heeft haar jeugd doorgebracht in Nederland, New Jersey en New York en woont nu met haar gezin in Florida. “In mijn bloed” was haar achtste boek, en heeft verschillende prijzen gewonnen waaronder de “2015 Silver Falchion Award for Best Novel”. Ze schrijft zeer unieke en innovatieve boeken en heeft een zeer goede kennis van de manier waarop mensen met trauma’s omgaan, die ze vaak in het verhaal laat zien waardoor het nog veel geloofwaardiger wordt. De thema’s die als rode draad doorheen het verhaal lopen zijn overspel, familieproblemen, gedragsproblemen, liefde en moord. Ook thema’s die door andere schrijvers vaak ontweken worden omdat ze nogal moeilijk zijn zoals seksuele oriëntatie komen aan bod in dit boek, waardoor het een extra dimensie krijgt. Lana heeft namelijk zelf vaak vragen over haar seksuele oriëntatie en dit vormt in het boek een zeer interessant achtergrondverhaal dat ook nog eens belangrijk is voor de plot van het boek. De plek waar dit verhaal zich afspeelt is ook vrij speciaal, het is een klein, onbekend dorpje dat in enkele jaren tijd opgeschrikt wordt door twee zaken van vermiste meisjes. Dit dorpje, The Hollows, speelt ook in enkele andere boeken van Lisa Unger een grote rol. Het is een plek die ze zelf gecreëerd heeft en ze beschrijft het als een plek die exact is wat je er zelf in stopt. The Hollows bevat ook een groot bos, wat dus een perfect landschap is voor een paar enge en mysterieuze scènes, waar Lisa Unger dan ook gretig gebruikt van maakt. Ze laat de spannendste en beslissendste scènes afspelen tegen een donkere en enge achtergrond, wat op zichzelf weer bijdraagt aan het hoge spanningsgehalte van dit boek. Lisa Unger is werkelijk een meesteres in spanningsopbouw, je wordt van begin tot einde zo meegesleurd in het verhaal dat het bijna onmogelijk is het niet in één keer uit te lezen. Ze gebruikt vaak cliffhangers aan het einde van een hoofdstuk waardoor je telkens meteen aan het volgende hoofdstuk wil beginnen. Ook houdt ze soms informatie achter zodat de spanning telkens meer opbouwt. Een van de dingen die ik zo fijn vind aan dit boek zijn de plottwists, het boek zit er vol van en ze gebruikt ze telkens op exact de juiste momenten. Ik ben na het lezen van dit boek zeker van plan ook enkele van haar andere boeken uit te proberen en na te gaan of deze ook zo fantastisch goed geschreven zijn.

Bibliografie:
• Wikipadia, (2016), Lisa Unger. Geraadpleegd op 25 oktober 2016, via https://en.wikipedia.org/wiki/Lisa_Unger
• Lisa Unger, (2016), Lisa Unger. Geraadpleegd op 24 oktober 2016, via http://lisaunger.com/