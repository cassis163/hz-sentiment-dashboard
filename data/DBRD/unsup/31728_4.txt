De Amerikaan Alex Berenson is behalve debuterend auteur ook verslaggever van The New York Times. Hij weet als geen ander hoeveel schade terrorisme berokkent en verwerkt het onderwerp in De betrouwbare terrorist.

Protagonist John Wells weet na 9/11 als eerste CIA-agent te infiltreren bij Al Qaida. Hij kent de moslimtradities tot in de finesses en verdoezelt zijn onbegrip voor de islamitische wraakacties op meesterlijke wijze. Zelfs Wells’ wantrouwende collega’s in Amerika kunnen zijn ware bedoelingen niet doorgronden. Hij komt ondertussen steeds meer te weten over de snode plannen van Al Qaida. Het lot van Amerika ligt in zijn handen.

De betrouwbare terrorist  is fictie die de werkelijkheid doeltreffend verwoordt. Berenson waarschuwt en vermaakt de lezer tegelijkertijd. Een onvertraagd tempo, muurvaste plot, en inventieve hoofdpersoon resulteren in een niet te versmaden thriller. Dit is spionage op haar best.