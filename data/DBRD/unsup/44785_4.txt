Wanneer het kunstenaarsechtpaar, Alicia en Gabriel Berenson, zeven jaar getrouwd is, schiet Alicia, schijnbaar uit het niets, haar man vijf keer in het hoofd. De politie doet diverse pogingen haar te ondervragen, maar Alicia zegt geen woord meer. Ze wordt opgenomen in The Grove, een psychiatrische kliniek. De moord en het zwijgen van Alicia veroorzaken een bizarre fascinatie bij pers en publiek en de prijzen van haar schilderijen schieten omhoog.
Psychotherapeut Theo Faber is er van overtuigd dat hij Alicia weer kan laten praten. Hij solliciteert bij The Grove en stort zich op de behandeling van ‘de stille patiënt’.

“Met andere woorden, ik had een plan in beweging gezet om Alicia te helpen zonder te weten hoe ik het kon uitvoeren. En nu moest ik met resultaten komen, niet alleen om Diomedes te bewijzen dat ik het kon, maar, en dit was veel belangrijker, om mijn plicht tegenover Alicia na te komen: haar te helpen.”

‘De stille patiënt’ kent een subtiele opbouw qua spanning en ontrafeling van de eerdere gebeurtenissen. Het verhaal is op geraffineerde wijze geconstrueerd. Michaelides ziet kans de spanning heel subtiel op te bouwen en een beklemmende sfeer te bekleden. Ondanks het bizarre thema, is het nergens ongeloofwaardig. Dat ligt natuurlijk aan het talent van deze auteur, maar tevens aan zijn praktijkervaring die hij opdeed tijdens zijn werk in een gesloten psychiatrische inrichting voor jongeren.

Ook de dialogen zijn van een natuurlijke vanzelfsprekendheid en dat terwijl een van de hoofdpersonen niet spreekt; knap! Michaelides weet de non-verbale communicatie op soepele wijze weer te geven en ook het dagboek van Alicia, dat op enig moment boven water komt, helpt daarbij.

“Ik heb de man weer gezien. Hij was iets verder weg ditmaal, hij zat op een bankje in het park, maar ik weet zeker dat hij het was. Iedereen loopt in luchtige, licht gekleurde kleding korte broek en T-shirt, maar hij droeg een donker overhemd, een donkere broek, een zonnebril en een pet. En hij zat met zijn hoofd gedraaid, in de richting van ons huis.”

Het verhaal is bovendien zeer indringend omdat het is geschreven vanuit de visie van Theo Faber en de verschillende verhaallijnen geven de lezer telkens extra informatie. Geleidelijk gaat het verhaal richting ontknoping waarbij enkele plotwendingen de opmars zijn naar een zeer verrassend einde.

Kortom, ‘De stille patiënt’ is een bijzonder verdienstelijk debuut met een ingenieuze constructie en bovengemiddelde goede schrijfstijl.

Over de auteur
De Britse, maar op Cyprus geboren auteur Alex Michaelides wilde als kind al schrijver zijn. Voor hij als scenarioschrijver voor films aan de slag ging, werkte hij in een gesloten psychiatrische inrichting voor jongeren. Daar ontsproot bij hem het idee voor ‘De stille patiënt’. Dit debuut is al in meer dan twintig talen vertaald en voor verschijning zijn zelfs de filmrechten gekocht.

Uitvoering
Uitgever: Cargo
ISBN: 9789403152301
Paperback, 352 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/