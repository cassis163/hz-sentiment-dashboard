Sebastian Fitzek is een van de meest succesvolle Duitse auteurs. Zijn eerste boek, De therapie, werd in 2006 direct al een bestseller en zorgde ervoor dat De Da Vinci Code van de eerste plaats van de Duitse bestsellerlijst verdween. Van zijn thrillers zijn wereldwijd miljoenen verkocht in maar liefst negenentwintig talen. Zijn nieuwste boek, Het Joshuaprofiel, is in 2016 verschenen.

Max Rohde is schrijver en heeft één succesvolle thriller op zijn naam staan. De daaropvolgende boeken zijn allemaal geflopt. Max is getrouwd en heeft een tienjarige pleegdochter. Hij leidt, in tegenstelling tot zijn broer Cosmo, een rustig en eigenlijk wel degelijk leven waarin hij nooit in de fout is gegaan. Op een dag vraagt een stervende man hem of hij hem in het ziekenhuis wil bezoeken. Daar krijgt hij van hem te horen dat hij niets strafbaars mag en dat hij Berlijn het beste een jaar lang moet verlaten. Max negeert dit laatste advies. Dat leidt ertoe dat hij al snel een misdaad pleegt. Maar hij is zich daar zelf niet van bewust. In tegenstelling degenen die hem willen ombrengen.

Het begin van het boek doet wat vreemd aan en zorgt voor een beetje verwarring. In het eerste hoofdstuk, maar ook later in Het Joshuaprofiel, wordt het doel van dit begin duidelijk. Het is een fragment uit een door Max geschreven boek dat belangrijk is voor het verhaal. Toch zorgt dat fragment er wel voor dat het verhaal je vanaf de allereerste bladzijde meteen in de greep heeft en je vooral nieuwsgierig maakt naar het verdere verloop.

Naarmate het verhaal vordert neemt de spanning, die toch al meteen aanwezig was, alleen maar toe. Fitzek heeft dat uitstekend opgebouwd en zorgt ervoor dat het boek boeiend blijft. Naast die ruim aanwezige spannende momenten hanteert de auteur ook een gezonde dosis humor, speelt het verhaal zich in een hoog tempo af en zijn er meer dan voldoende verrassende wendingen. Door deze ingrediënten is het bijzonder moeilijk om het boek even aan de kant te leggen.

Het verhaal wordt verteld vanuit het perspectief van diverse personages. In de desbetreffende hoofdstukken wordt steeds meer bekend van deze belangrijkste personages. Ze worden goed uitgewerkt en daardoor kom je geleidelijk aan ook meer over hen te weten. Een goede keuze van de schrijver.

Sebastian Fitzek heeft in Het Joshuaprofiel een aantal thema's verwerkt, waaronder pedofilie, voorspellen van crimineel gedrag en kindermishandeling. In het nawoord, dat zeker gelezen moet worden, licht Fitzek zijn keuzes toe. Dit geeft zeker een toegevoegde waarde aan het verhaal.

Dit alles in ogenschouw nemend, lijkt Het Joshuaprofiel nu al een van de betere thrillers van 2016 te zijn en zeker een van de beste van Fitzek. Hij zal het moeilijk krijgen om zichzelf met een volgend boek te overtreffen.