Het verhaal wordt verteld vanuit het oogpunt van Auburn en Owen. Auburn is nog maar recent verhuisd naar Dallas en werkt er als kapster. Owen is een jonge, succesvolle kunstenaar die kunst maakt op basis van bekentenissen die mensen hem opsturen.
Opmerkelijk bij dit boek is dat de schrijfster, Colleen Hoover, de bekentenissen die haar lezers hebben opgestuurd, heeft gebruikt als uitgangspunt voor dit boek. Dit maakt het wel bijzonder om deze bekentenissen doorheen het verhaal te lezen.

Auburn en Owen ontmoeten elkaar als Auburn op zoek is naar een extra baantje en ze kan helpen op een expositie van Owen om zijn schilderijen te verkopen. Het is meteen duidelijk dat de hoofdpersonages zich erg aangetrokken voelen tot elkaar, maar beiden hebben ze elk hun geheimen en problemen, waardoor een relatie tussen hen twee niet mogelijk is.

Wat ook speciaal is aan het verhaal zijn de kunstwerken die erin zijn opgenomen. Aan de hand van de illustraties kan je je zo een beter beeld vormen van de kunst die Owen maakt en hoe hij de bekentenissen van de mensen interpreteert en uitwerkt in een schilderij.

Zoals alle boeken van Colleen Hoover leest dit verhaal ook heel erg vlot, ik heb het dan ook op een paar dagen uitgelezen. Door de verrassende elementen in het boek, is het verhaal zeker niet voorspelbaar en blijft de spanning er tot het laatste moment in.