In Tot Stof maken we kennis met Siem Coburg, een man die de oorlogsgebeurtenissen nog niet heeft kunnen verwerken. Hij zondert zich af op zijn woonboot, wil met niets en niemand te maken hebben, is verbitterd en eenzaam zonder zich dat te realiseren. Dan wordt zijn hulp ingeroepen door een boer die hem, via zijn gehandicapte kleinzoon, gered heeft tijdens een actie in de oorlog. Zijn gehandicapte kleinzoon, Siebold Tammens, is na de oorlog uit huis geplaatst en in Sint Norbertus geplaatst, een internaat in Limburg. Siebold is daar volgens de broeders een natuurlijke dood gestorven maar zijn opa gelooft daar niets van en vraagt Siem om het uit te gaan zoeken. Siem kan het verzoek niet weigeren en gaat op onderzoek uit in het winterse Limburg. Er ontspint zich een spannend verhaal daar in Limburg en via flashbacks komen we langzaam maar zeker het verhaal van Siem Coburg kennen. Hij is opgegroeid in een gegoed milieu met een in kunst geïnteresseerde vader en een geesteszieke moeder. Beide ouders plegen zelfmoord en Siem en zijn zus komen terecht bij een oom en tante zonder kinderen die daar ook niet echt op zitten te wachten. Het vormt Siem, hij hoort nergens echt bij en gelooft nergens in. In de oorlog wordt hij betrokken bij het verzet, hij wordt ingeschakeld om liquidaties te plegen, hij heeft daar geen gevoel bij, het gaat hem goed af. Totdat hij Rosa ontmoet, dan wordt het leven hem lief, met haar wil hij oud worden. Dat is hen niet gegund, door verraad komt Rosa om het leven evenals velen anderen. Siem kan dit niet verwerken, wordt zelf onterecht na de oorlog van collaboratie en verraad beschuldigt en gevangen gezet. Wegens gebrek aan bewijs wordt hij vrij gelaten maar er zal altijd de geur van verraad om hem heen blijven hangen. Eigenlijk wil Siem zonder Rosa niet meer leven maar de gedachte aan wraak houdt hem op de been totdat ook Ashoff, degene die o.a. Rosa verraden heeft, tot dood veroordeeld wordt en vervolgens is geëxecuteerd. Het verhaal van Siebold houdt hem dan op de been, hij gaat op onderzoek uit in het Sint Norbertus, broeder Anselmus, Damianus en Felix komen tot leven, elk met hun eigen verhaal. Wie is verantwoordelijk voor de dood van Siebold? Siem bijt zich vast in het verhaal, onderzoekt alle feiten, komt veel weerstand tegen wat hem zelfs bijna het leven kost. Maar hij zet door, neemt niet het recht in eigen hand, dat is al te vaak gebeurd.

Mijn mening: een prachtig boek die ons een stukje geschiedenis mee laat maken over de Eerste en Tweede wereldoorlog met vele zinloze doden.