In haar woord van dank bedankt Tess Gerritsen uitvoerig Halford Jones, een specialist inzake oude Chinese gevechtskunst en tevens beoefenaar van deze eeuwenoude traditionele sport. Op vraag van Jones koos Gerritsen voor haar negende boek in de Rizzoli-en-Islesreeks, Het Stille Meisje, 'martial arts' als onderwerp. Ze schreef een superspannende thriller waarin martial arts centraal staan en die wederom bijdraagt aan haar reputatie van 'must read' auteur voor ieder die van spanning houdt.
Een deelnemer aan de Chinatown Ghost Tour in Boston doet tijdens zijn rondleiding een lugubere ontdekking. Hij vindt een afgehakte vrouwenhand in een steeg. Tot verbijstering van de andere deelnemers blijkt de hand geen practical joke van de organisator te zijn maar een echte mensenhand. De zaak komt in handen van rechercheurs Jane Rizzolli en Barry Frost, gretig bijgestaan door hun collega Johnny Tan, die zelf van Chinese afkomst is. Handig als je onderzoek zich toespitst op de gesloten wereld van Bostons Chinatown die nauwelijks toegankelijk is voor niet-ingewijden. Onderzoek wijst uit dat de afgehakte hand toebehoort aan een onbekende vermoorde vrouw die in de GPS van haar gesloten wagen twee adressen heeft staan: het eerste van een Chinese school voor martial arts, en het andere van een oud, leegstaand restaurant, de Red Phoenix, waar negentien jaar eerder een vijfvoudige moord werd gepleegd. Op het eerste gezicht is er geen rechtstreeks verband tussen beide, totdat blijkt dat er een vloek rust op de familie van de slachtoffers van de Red Phoenix. Een akelig patroon van jonge meisjes die verdwijnen en van oude rekeningen die worden vereffend tekent zich af, en er vallen nog meer dodelijke slachtoffers. Voor Jane Rizzolli en Maura Isles hoogtijd om de oude moorden terug onder de loep te nemen. Met de nieuwste onderzoekstechnieken proberen ze inzicht te krijgen in het verleden. Maar niet iedereen is ervan overtuigd dat die vijfvoudige moord opnieuw in de spotlights moet komen.
De verhaallijn van Het Stille Meisje spitst zich voornamelijk toe op de intrigerende wereld van de Chinese mythologie en legenden. Gerritsen balanceert als het ware heel het verhaal op het dunne koord tussen werkelijkheid en dromen. Niets is wat het lijkt maar alles heeft een doel in dit fantastische boek. Gerritsen heeft geprobeerd hetgeen ze zich herinnert uit haar eigen jeugd, de verhalen en sprookjes verteld door haar moeder en grootmoeder en de tradities in haar familie, in het verhaal te integreren en daarin is ze op magistrale wijze geslaagd. Ondanks het feit dat het gesloten wereldje van Chinese immigranten centraal staat, biedt ze toch ook genoeg aandacht aan de hoofdpersonages. Personages uit voorgaande boeken passeren al dan niet toevallig de revue en geven de reeks een heel eigen karakter. Toch is het mogelijk het boek te lezen zonder enige voorkennis van de hoofdpersonages. Gerritsen geeft immers genoeg feedback aan haar nieuwe lezers zodat deze zonder moeite kunnen aanpikken. Ik was alvast als lezer weer zeer aangedaan door de familiale opstootjes in de relatie van Jane Rizzoli, en de toewijding van patholoog Maura Isles hoewel ze door de politie van Boston niet meteen op een zilveren blaadje wordt gedragen.
Het stille meisje heeft alles wat een goede thriller moet hebben: actie, spanning, mystiek, lugubere feiten en een slimme en doordachte plot. De laatste vijftig paginaÂ’'s zijn een schoolvoorbeeld van plotwendingen en actie. Gerritsen heeft aan alles gedacht en bewijst nog maar eens een rasechte thrillerauteur te zijn, iemand die je als thrillerlezer moet koesteren en liefhebben.