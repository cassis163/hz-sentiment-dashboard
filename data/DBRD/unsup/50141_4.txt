De rechercheurs Sanne Philips en Luca Borra staan voor een raadsel wanneer in het tuinhuis van een welgestelde familie de lichamen worden gevonden van vier personen. Om achter de daad van deze gruwelijke vondst te komen moeten ze graven in het verleden van de familie Tildro. Maar dat valt niet mee omdat de oude eigenaren al jaren geleden om het leven zijn gekomen en hun enige zoon al meer dan twintig jaar vermist is. Ze stuitten op een bizar verleden waarbij ieder verdacht persoon ze weer terug leidt naar het landhuis. Als dan ook nog een oude vrouw wordt vermist die in eerste instantie als losstaand van de gebeurtenissen in het tuinhuis wordt gevonden vinden Sanne en Luca de aanknopingspunten die leiden naar een zinderend einde.

Verboden Tranen is het tweede deel in de VT-serie van Melissa Skaye. Het boek is heel goed als stand-alone te lezen. Heel af en toe waren er passages waarin verwijzingen staan naar het eerdere deel (Virtuele Tango) in de reeks maar deze zijn niet onoverkoombaar.

Op zich is de keuze voor een serie met daarin een vrouwelijke (Sanne Philips) en mannelijke rechercheur (Luca Borra) en de door hun op te lossen moordzaken niet origineel. Er zijn talloze andere series, ik denk dan aan collega’s van Melissa zoals Ellen G., Kim Moelands, Milou van der Will maar het verveelt nooit.

De hoofdlijn in Verboden Tranen is erg boeiend. Continu stelt Melissa raadsels voor in het boek en zijn er kleine vernuftigheden in verwerkt waardoor de lezer op een dwaalspoor wordt gezet. Wat was dat nu met die grafzerken op het schilderij? Wie is Jack Tildro nu eigenlijk? Of moet je het als lezer een hele andere kant op gaan zoeken. Rudy Verhagen is maar een “rare” snuiter en die vreemde, geheimzinnige huishoudsters dan. Tot op het einde blijf je alert hierdoor maar in de laatste hoofdstukken valt het kwartje dan eindelijk.

Verboden Tranen is een vlotte, snelle misdaadthriller waarin de rechercheurs Sanne Philipsen en Luca Borra centraal samen. Het is vergelijkbaar met de Nederlandse politieseries op de kijkbuis alleen dan in boekvorm. De plaats waar het verhaal zich afspeelt is Hoorn.

Verboden Tranen is spannend leesvoer voor de stormachtige avonden die voor de deur staan!