Wat een boek? Ik was na het lezen zelf uitgeblust, verweesd en verbluft, vol verwondering en bewondering sloot ik, na het lezen van het laatste woord, zachtjes het boek en heb ik nog een hele tijd nagedacht over wat ik nu allemaal had gelezen en hoe ik had gelezen. Het dringt niet onmiddellijk tot je door, dit verwacht je totaal niet. Dit boek aanzie ik dan ook als een literaire hoogstaande parel. Aanvankelijk lijkt het alsof het over een doodnormale alledaagse puberliefde gaat, maar de manier waarop Skorobogatov dit schrijft is onmogelijk doodnormaal en alledaags wel ongelooflijk mooi. Heel diepgaand en toch heel sereen, heel duidelijk en toch ingetogen alsook heel eerlijk en oprecht wordt deze liefde ervaren, een liefde die alle grenzen overstijgt. Maar wat, als er een einde komt aan die oneindige mooie diepgaande liefde? Bestaat er nog een leven zonder die liefde? Kan er na de beleving van zoiets intens, genotvol en oprecht een volgende liefde opduiken?

Ik weet dat deze recensie heel vaag zal lijken, maar de diepgang kan ik niet verwoorden, ik ben Skorobogatov niet, ik bezit die magische manier van schrijven niet en ik wil niet teveel meegeven, dit boek moet echt zelf worden gelezen, ervaren en beleefd. Teveel informatie zou het mooie, de kracht en de intensiteit van de woordkunst van Skorobogatov nadeel berokkenen. Dit boek zou bij iedereen op de bovenste plank moeten liggen.

Het boek leest niet als een pageturner, dit is een boek waarbij je best goed nadenkt en waarbij de kans bestaat dat je na 30 blz. gelezen te hebben, herbegint omdat je het gevoel krijgt toch al iets gemist te hebben. Een boek dat het verdient, heel aandachtig te worden, een boek dat het zelfs verdient een tweede keer te worden gelezen, zodat je alles goed vat en bevat, en je zeker bent geen enkele zin oppervlakkig te hebben gelezen. Een boek om "U" tegen te zeggen!!!

Zowel voor schrijfstijl, verhaal, diepgang en plot geef ik de volwaardige 5 sterren.