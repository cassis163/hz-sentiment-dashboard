Het boek gaat over Waldemar, een rechtspsycholoog die zich na de dood van zijn vrouw en kind opsluit in zijn huis. Hij is voor niemand meer bereikbaar en hij probeert vergetelheid te zoeken door veel te drinken. Een goede vriendin van zijn vrouw, Mirjam, probeert hem te helpen en adviseert hem om aan “Virtual Himalayan Yoga” te gaan doen, een combinatie van meditatie, 3D-beelden en hersenonderzoeksmethoden. Ondanks zijn scepsis besluit hij hieraan te beginnen. Door deze sessie krijgt hij het idee dat het ongeluk waarin zijn vrouw en kind de dood vonden waarschijnlijk geen ongeluk was. Hij besluit samen met Mirjam op onderzoek uit te gaan en komt gaandeweg achter allerlei smerige praktijken. Een weekend Hotel du Cap is een boek waarbij je even moet wennen aan de manier van schrijven. De schrijver maakt regelmatig gebruik van flashbacks zodat je soms even niet weet in welk verhaal je zit. Het is echter de moeite waard om door te zetten. Het boek bouwt niet alleen spanning op naarmate de ontknoping nadert, maar je voelt ook spanning waar het gaat om Waldemars geestelijke ontwikkeling.