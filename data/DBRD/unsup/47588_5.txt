Thrillerauteur Linda Jansma (1967, Amsterdam) schrijft de ene fantastische thriller na de andere. Haar boeken Caleidoscoop, Tweestrijd  en Houvast  werden alle zeer goed ontvangen. Schuilplaats  is inmiddels haar vierde boek en ook deze thriller is razend populair.
Als pleegouders Han en Mayke wordt gevraagd om drie mishandelde zusjes in huis te nemen twijfelen ze geen moment. Nikki, Nadine en Noëlle worden liefdevol opgenomen in het gezin en krijgen eindelijk de aandacht die ze verdienen. Peuter Nadine en baby Noëlle lijken snel hun draai te vinden, in tegenstelling tot hun zusje. De veertienjarige Nikki lijkt angstvallig iets verborgen te houden. Han en Mayke hebben geduld en geven niet op. Tot Simon, een van de andere kinderen, op een dag niet thuiskomt. Na een flinke zoektocht vindt de politie bloedsporen van de jongen. Was Simon gewoon op het verkeerde moment op de verkeerde plek of is er meer aan de hand?
Schuilplaats  is een bijzonder geslaagd boek. De beschrijving van de personages, de boerderij en de omgeving zijn zo buitengewoon goed, dat het lijkt alsof je gewoon even op de koffie kunt gaan bij Han, Mayke en de kinderen. Door de gastvrije en gezellige sfeer die Linda Jansma gecreëerd heeft, krijg je het gevoel altijd welkom te zijn op die prachtige boerderij in het dorpje Holwerd.
Schuilplaats  kent veel verschillende personages en een aantal zeer boeiende verhaallijnen. Han en Mayke, met hun hart op de goede plek, en de pleegkinderen met hun droevige verleden. Suzanna, de lieve dame van Bureau Jeugdzorg, en de biologische ouders van de meisjes. De roddelende buurtbewoners, en nog vele anderen. Ze zijn allemaal helder neergezet en kundig uitgewerkt. Linda Jansma heeft voordat ze aan dit boek begon meer dan voldoende research gedaan en dat is duidelijk te merken. Er valt niet te twijfelen aan de geloofwaardigheid van de karakters, hun werkwijze of aan de procedures die voorkomen in het verhaal.
Rust en regelmaat, dat zijn de woorden die passen bij deze geweldige thriller. De plot is oersterk. De spanning wordt rustig opgebouwd en neemt gestaag toe naarmate het verhaal vordert. Het verhaal over het leven van Mayke, Han en de kinderen wordt regelmatig afgewisseld met het verhaal over de mysterieuze Mus, die zich al geruime tijd in de gevangenis bevindt. Daarnaast volgen we ook nog de belevenissen van Simon, een van de kinderen. Hij is een fervent vogelspotter, die leeft voor zijn vogels en daarbij vaak alles om zich heen vergeet.
Verleden en heden spelen een grote rol in het verhaal. Wat er zich in het verleden precies heeft afgespeeld blijft lange tijd verborgen, maar is van essentieel belang om het verhaal compleet te kunnen doorgronden. Het is een knappe prestatie van Linda Jansma dat ze de lezer zo lang in het ongewisse kan laten, zonder dat dit als storend wordt ervaren. Ze heeft gedurende het verhaal precies genoeg losgelaten, om de lezer geïnteresseerd te houden tot aan de allesomvattende ontknoping. En dat was absoluut geen voorspelbare uitgekauwde hap, maar een delicate verwennerij met een onvoorziene bittere nasmaak.
Schuilplaats is een heerlijk leesbaar, vlot geschreven thriller van zo'n 350 bladzijden, verdeeld over 38 hoofdstukken. Het boek is grotendeels geschreven vanuit het oogpunt van pleegmoeder Mayke en bevat opvallend goede dialogen. Een aangrijpend, ontroerend en uniek verhaal vol emoties en verlangens, deels gebaseerd op ware gebeurtenissen.