David Baldacci schiep John Puller, en plaatste naast hem zijn broer Robert Puller, allebei nazaten van een van de bekendste militairen uit de geschiedenis van het Amerikaanse leger, generaal Puller sr.
John Puller startte zijn carrière in De provocatie, steeg naar eenzame hoogte in het vervolgdeel Vergeten en heeft met deel 3, De ontsnapping, ervoor gezorgd dat we hem nooit meer zullen vergeten. Adjudant John Puller, militair onderzoeker met een grote hang naar eerlijkheid en waarheid.

Robert Puller is wegens hoogverraad veroordeeld en zit zijn straf uit in de US Disciplinary Barracks, de best beveiligde gevangenis van Amerika, waaruit ontsnappen niet mogelijk is. Toch dreigt het onmogelijke te gaan gebeuren. Een zwaar onweer boven het gebied veroorzaakt een stroomstoring en vervolgens weigert de noodstroomvoorziening. Gevolg is dat alle celdeuren ontsluiten. Het leger wordt ingezet om de orde te handhaven maar nadat de rust in de gevangenis is wedergekeerd, blijkt Robert Puller verdwenen te zijn.
Vanuit de legertop wordt John Puller verzocht zijn broer te gaan zoeken en hem terug naar de USDB te brengen. De verwachting is dat John zijn broer het best kent en weet hoe Robert denkt en redeneert en hem vervolgens opspoort. John aanvaardt de opdracht en krijgt onverwachte hulp van Veronica Knox, een hooggeplaatste militaire onderzoekster. Al snel ontdekken John en Veronica dat de ontsnapping van Robert geen gevolg is geweest van het onweer maar minutieus in scène is gezet. Door wie en met welk motief is nog niet duidelijk. Ook de ontdekking dat Robert destijds gedwongen is over het hoogverraad een bekentenis af te leggen om zijn familie te redden, dwingt John zijn onderzoek niet te beperken tot het opsporen van zijn broer. De ontsnapte Robert is dan ook al op zijn manier bezig om degene te vinden die zijn naam zo heeft bezoedeld én waarom. De werkelijke daders zullen moeten worden gevonden en rehabilitatie is dan een pre.

Met het derde verhaal rond John Puller heeft David Baldacci de roos vol weten te raken. Een eenvoudig lijkende speurtocht naar zijn ontsnapte broer leidt Puller al snel naar een wereld van internationale spionage en verraad. Een slangenkuil van intriges, omkoping, chantage, afpersing, bedrog, het zijn maar enkele van de bedenkelijke praktijken die in De ontsnapping uitgebreid voor het voetlicht komen. Hoe actueel kan een auteur zijn als ook de problemen rond het ebolavirus in Zaïre in het verhaal verweven blijken te zijn.

Van Baldacci is bekend dat hij over veel politieke kennis beschikt. Hij laat met die kennis het verhaal transformeren in een mondiale dreiging, waarbij door enkele hooggeplaatste personen in politiek gevaarlijke landen hoog spel wordt gespeeld en waarbij verliezen geen optie is. Dreigingen worden opgelost met eliminaties en in hoog tempo gaat het richting het einddoel.

Het lijkt erop dat De ontsnapping voor Baldacci aan drie belangrijke voorwaarden heeft moeten voldoen: spanning, snelheid en intelligentie. Alle drie zijn in meer dan voldoende mate aanwezig en dwingen de lezer ongelimiteerd tot doorlezen. Je wilt per se getuige zijn van wat er nog meer met de Pullers gebeurt.