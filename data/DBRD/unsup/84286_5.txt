Hitte is een vreemd beestje. Waar de meeste mensen er van houden om in de zomer een vakantie te boeken richting een oord waar 'the sun always shines' is het voor de personages in 'Verlaten' een natuurkracht om rekening mee te houden. De outback van Australië vormt wederom het perfecte decor voor een thriller van Jane Harper's hand en ze slaagt er weer in om dat decor helemaal in haar voordeel om te buigen.

De sfeer in 'Verlaten' is absoluut hetgene wat dit boek tot een must-read maakt. Met een schrijfstijl die ervoor zorgt dat je je als lezer helemaal in het verhaal waant, is het belangrijk dat de kadering van het verhaal goed zit. Je kan wel de kracht hebben om een goed plot te verzinnen, maar plaats je dat plot in dé perfecte locatie, dan krijg je toch een unieke ervaring.

De personages in 'Verlaten' hebben elk hun eigen problemen. De wisselwerking tussen de familieleden Bright onderling en met de andere inwoners van het 'stadje' vormen een compleet plaatje. In vogelvlucht beschrijft Harper hiermee de dynamiek van een afgelegen plaats in de outback. Toch komt de informatie niet allemaal in het begin van het boek en het geheel is meer een ontdekkingstocht waarbij er steeds weer puzzelstukjes op hun plek vallen. Net zoals de zon haar wil oplegt aan de personages, legt Harper haar wil op aan de lezer. Je moet je beurt afwachten, niet ongeduldig zijn, alles wordt duidelijk op zijn tijd. Het stoort niet tijdens het lezen, het feit dat je moet wachten laat je op de één of andere manier nog meer genieten van het verhaal.

'Verlaten' draagt weinig actie in zich, maar toch is de spanningsboog groot. Het scheppen van een bepaalde verwachting zorgt ervoor dat je als lezer zelf een mate van spanning opbouwt. Toch zal het voor de echt gruwelliefhebbers misschien te zoetsappig zijn. Er wordt vrij veel aandacht besteed aan de intermenselijke relaties, al dan niet romantisch.

Een kloppend plot in combinatie met een uitzonderlijk leesbare schrijfstijl en rijke personages. Meer aansporing heb je niet nodig om een avond (of twee/drie?) in de afzondering van de outback te gaan vertoeven, toch? Het is uitkijken naar het volgende hete boek van Harper!