In het leven loop je tegen van alles aan. Het is natuurlijk altijd mogelijk om zelf een oplossing te zoeken of een manier te vinden om hier mee om te gaan. Maar soms kost dat een hoop moeite en tijd en dan is het soms fijn dat iemand zegt hoe het moet. Al duizenden jaren zijn andere mensen ons voorgegaan en zij kunnen ons vast wel de levenslessen geven waar we wat mee kunnen in ons bestaan.

Geïnspireerd door een les van René Gude (denker des vaderlands): ‘Ga vooral te rade bij anderen’, is Claudia de Breij op de koffie/borrel gegaan bij wijze mannen en vrouwen die al het een en ander hebben meegemaakt met de vraag: ‘Wat is het geheim van een lang en gelukkig leven’. Samen met haar geliefde Jessica van Geel (journaliste) sprak ze met Willeke Alberti, Hedy d'Ancona, Anne-Wil Blankers, Hanneke Groenteman, Nico ter Linden, Geert Mak, Erica Terpstra, Herman van Veen, Paul van Vliet en Hans Wiegel. Naast deze bekende wijze mannen en vrouwen haalt De Breij ook interessante levenslessen bij haar familie, vrienden en zelfs haar pedicure.

De wijsheden die Claudia de Breij meegenomen heeft uit deze gesprekken zijn verwerkt in haar boek Neem een geit. Het boek is met veel hartstocht geschreven, je merkt aan alles dat het helemaal uit haarzelf komt en dat ze echt wil leren van anderen. Het boek zit vol humor, enige zelfspot en is soms een beetje cynisch of melancholisch. Het boek vlot geschreven en leest als een trein. Het is heerlijk hoe eerlijk en to the point Claudia de Brei kan zijn.

In het boek komen allerlei thema’s uit het leven aan bod, zoals jeugd, ouders, verliefdheid, vriendschap, seks, liegen, jaloezie en nog veel meer. Het boek bevat 100 kleine verhaaltjes, die allemaal een eigen onderwerp hebben. Ook passeren bekende uitdrukkingen de revue, zoals: ‘Slaap er nog een nachtje over’ en ‘Achteraf weet je altijd alles’. Claudia vraagt bij mensen na of hier een kern van waarheid in zit en diept ze verder uit. Daarnaast worden er ook nieuwe mooie uitspraken gebracht die de wijze mannen en vrouwen meegeven aan Claudia.

Als lezer treedt er regelmatig herkenning op en moet je bij jezelf te rade gaan, wat jij er aan kunt doen om gelukkiger te worden. Want uiteindelijk wil iedereen een een lang en gelukkig leven!