‘Crossed’ is het vervolg op ‘Matched’ van Ally Condie. Een Young Adults (Dystopisch) dat zich afspeelt in een wereld waar alles is geregeld voor iedereen. Van de school waar je heen gaat tot het werk wat je uitvoert, van de persoon met wie je gaat trouwen tot de dag dat je op 80-jarige leeftijd sterft. Behalve in de Buitenprovincies. Daar ben je aan je eigen lot overgelaten totdat de Vijand je vermoordt.
Cassia is naar de Buitenprovincies gegaan omdat ze weet dat de Unie daar Ky heeft gedropt om als lokaas voor de Vijand te fungeren. Hij en tientallen andere Dwalingen.

Het boek is dit keer anders opgebouwd. Waar Cassie in ‘Matched’ het woord heeft, wordt in ‘Crossed’ het perspectief afgewisseld tussen Ky en Cassie. Een hele slimme keuze van auteur Ally Condie. Hierdoor krijg je veel meer diepgang in de personages dan er in ‘Matched’ was.
Je maakt kennis met Ky en zijn mysterieuze gedachtegang en je leert Cassia beter kennen. Ook drijven er andere personages, zoals Xander en Cassia’s familie naar de achtergrond en komen we andere karakters tegen zoals Indie en Eli.
Ky is momenteel mijn favoriet. De mysterie druipt nog altijd van hem af. Hoewel hij redelijk gesloten blijft en zich als een bloem langzaam opent, blijft de nieuwsgierigheid naar hem groeien. Zijn gedachtegang kan ik wel poëtisch noemen en daar moet je als lezer van houden.
Auteur Ally Condie heeft deze twee personages prachtig uitgewerkt.
Mijn nieuwsgierigheid naar Xander is trouwens ook gegroeid, want uiteindelijk blijkt dat hij niet de persoon is als hij zich voordoet. Hier kom je achter door de kennis die Ky over deze perfecte jongen heeft.
Ik ben benieuwd naar boek drie, omdat ik hoop dat we dan Xander nog beter zullen leren kennen.

De Buitenprovincies zijn ook mooi uitgewerkt. Het wordt op de juiste manier beschreven, waardoor je het idee krijgt dat je er zelf bent. Het mooie is, is dat de Buitenprovincies alles is en beschikt wat de Unie niet is en heeft. Daar waar de Unie veilig en vertrouwd is, zijn de Buitenprovincies gevaarlijk, onbetrouwbaar maar bieden ze op een of andere manier toch wel veiligheid tegen de Vijand en de Unie.

Het verhaal zelf is emotioneel zwaarder dan het eerste deel. Dit komt, denk ik, vooral doordat personage Ky hier voornamelijk aan het woord is. Er is weinig fysieke actie, maar emotioneel en mentaal zijn de personages wel erg veel in gevecht. Niet alleen met elkaar, maar ook met zichzelf. Keuzes maken is bijna onmogelijk, maar wel iets wat ze allemaal graag willen.

‘Crossed’ is een boek apart en een prachtig deel van de Matched-trilogie, geschreven door Ally Condie. Mijn nieuwsgierigheid naar het einde in ‘Reached’ is enorm gegroeid en momenteel heb ik geen flauw idee waar de auteur ons naar toe gaat leiden.
Ik ben in ieder geval fan!