Strikken van Domenico Starnone is een prachtig geschreven roman over familiebanden, geheimen en hoe verschillend mensen zaken kunnen beleven.
Het verhaal is opgedeeld in 3 delen, in ieder deel wordt het zelfde verhaal vanuit een ander gezinslid en op een ander moment in de tijd verteld. Het boek geeft heel goed weer hoe een echtscheiding voor iedereen vervelend is en ook bij iedereen zijn sporen behoorlijk nalaat. Zowel bij degene die voor de scheiding ‘koos’ als bij degenen die achtergelaten werden.
Het verhaal vanuit zowel vader, moeder als kinderen vertellen vond ik echt heel knap gedaan, je leeft met iedereen mee. Vanuit wie het verhaal ook wordt verteld, ik kreeg sympathie voor diegene en voelde de woede naar de ander toe.
Ondanks de prettige schrijfstijl, zou ik het boek wel als typisch Italiaans bestempelen. Geen boek dat je even gemakkelijk tussendoor leest, je moet wel je gedachten erbij houden. Het boek wordt echter nergens saai, langdradig of voorspelbaar. Het blijft boeien en op het einde worden alle losse eindjes uit het boek duidelijk. Wat mij betreft een aanrader!