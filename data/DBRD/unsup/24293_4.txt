‘De stille vallei’ is het derde en laatste deel uit de Cirkel-trilogie uit 2006 die nu voor het eerst in een Nederlandse vertaling is verschenen. De demon Lilith is meer dan duizend jaar oud, ze staat op het punt om de wereld zoals wij die kennen, te vernietigen met haar leger van vampyrs. De godin Morrigan probeert dat te voorkomen door haar eigen leger samen te stellen. Dit leger bestaat uit vijf mensen en een vampyr: de cirkel van zes. Hoyt en Glenna, Larkin en Blair, Cian en Moira, samen vormen zij de cirkel van zes. Zij maken zich op voor de finale eindstrijd tussen goed en kwaad. Lilith stelt alles in het werk om een wig te drijven in de cirkel van zes, Cian is daarbij haar voornaamste doelwit. Maar Cian weet zich geborgen in de cirkel van zes. Voor het eerst in zijn eeuwenlange leven, Cian is een vampyr, leert hij onvoorwaardelijk lief te hebben. Met zijn zessen trainen ze het volk van Geall om hen bij te staan tegen de overmacht van Lilith. Lilith weet zich gesteund door een duistere tovenaar, haar wraakzuchtige geliefde Lora en haar vampierzoon. Tel daarbij duizenden vampyrs op die haar slaafs volgen. Lilith trekt met haar demonenleger op naar de stille vallei. Hier is lang, heel lang geleden, de eerste grote slag tussen de goden en de demonen geweest. De grond voelt het vergieten van bloed daar nog steeds.
De cirkel van zes staat er niet alleen voor, het volk van Geall strijdt mee. Bovendien kunnen ze gebruik maken van inventieve magie, daar zorgen Hoyt en Glenna voor. Larkin is een gedaanteverwisselaar, hij mobiliseert de draken van Geall. Blair traint de inwoners van Geall tot ware strijders, zowel de mannen als de vrouwen. Moira is de koningin van Geall, zij zal vooropgaan in de strijd. Maar Moira is ook een vrouw met een onmogelijke liefde. Ze is verliefd op Cian en Cian heeft het eeuwige leven, haar liefde voor hem is gedoemd met haar te sterven. Zal de hechte samenwerking in de cirkel van zes genoeg zijn om de storm van Lilith te trotseren? Hoe loopt het af met de liefde tussen Moira en Cian?

Mijn mening: ‘De stille vallei’ is een heerlijk boek, het verhaalt over tovenaars en vampyrs, goden en demonen. De eeuwige strijd tussen goed en kwaad. Nora Roberts heeft een zeer toegankelijke schrijfstijl, zij combineert spanning en romantiek als geen ander. Als lezer word je in het leven van Glenna, Blair, Moira, Hoyt, Larkin en Cian gezogen. Naast de vele spannende gevechten, ontstaan er ook drie romances. In elk boek van deze trilogie staat een romance, naast de gevechten, centraal. Ik heb hier weer volop van genoten, het is een prima slot van een leuke trilogie. Vier sterren dus!