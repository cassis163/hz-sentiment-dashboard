Rachel Joyce schreef in 2012 de roman De onwaarschijnlijke reis van Harold Fry. Een hoog geprezen roman over een man die een voetreis maakt van honderden kilometers om een vrouw te bezoeken die in een hospice op sterven ligt. Queenie Hennesy met wie hij lang geleden heeft samengewerkt en die hij in 20 jaar niet meer heeft gezien. Zij blijft in deze roman wat op de achtergrond. Het liefdeslied van Queenie, de derde roman van Rachel Joyce is daarentegen helemaal gewijd aan deze geweldige vrouw.

Queenie is opgenomen in een hospice Sint Bernadine in Berwick-upon-Tweed. Zij heeft kanker en een gedeelte van haar gezicht is daardoor aangetast. Ze kan niet meer praten en heeft niet lang meer te leven. Twintig jaar geleden is zij hals-over-kop vertrokken uit de stad waar ze met Harold Fry in een bierbrouwerij werkte. Zij heeft nooit kunnen uitleggen waarom ze zo overhaast is vertrokken. Toch wil ze haar verhaal vertellen. De Franse non Mary Inconnu helpt haar bij het schrijven van deze bijzondere liefdesgeschiedenis. De tijd dringt want ze weet dat Harold Fry naar haar onderweg is en ze wil hem haar verhaal laten lezen voordat zij elkaar weer ontmoeten.

In het nawoord bij deze aangrijpende roman zegt Rachel Joyce: “Ik blijf erbij dat ik geen vervolg heb geschreven op De onwaarschijnlijke reis van Harold Fry. En evenmin een voorloper. Ik heb een boek geschreven dat naast Harold Fry staat. Zo moeten ze ook gezien worden – zij op de passagiersplaats, hij achter het stuur. Naast elkaar. Ik zou dit boek een metgezel noemen.” Je kunt het boek lezen zonder De onwaarschijnlijk reis te hebben gelezen. Verwijzingen naar wat zich in het verleden tussen Harold en Queenie heeft afgespeeld worden uiterst subtiel in de juiste context geplaatst.

Je zou vermoeden dat het verhaal over een ernstig zieke vrouw die op sterven ligt heel zwaar en donker zal zijn maar dat is niet het geval. Natuurlijk ontkomt Rachel Joyce er niet aan om over de dood te schrijven want Sint Bernadine is het eindstation van Queenie, meneer Henderson, Barbara, Finty en Koning BlingBling maar de manier wordt zij de personages beschrijft en de interactie tussen hen geeft het verhaal een aangename luchtigheid. Het zijn gewone mensen die bijzonder worden door hun kijk op het leven en die je hart stelen.

Dit is een roman over liefde, vriendschap, het verlangen naar vergeving en bovenal over menselijke waardigheid. Prachtig geschreven in een elegante en intense schrijfstijl. Een boek met een volstrekt onverwacht einde dat je vol raakt en diep ontroert.

Het liefdeslied van Queenie is een roman van hartverwarmende schoonheid.