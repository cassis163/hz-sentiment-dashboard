Succesvolle scenarioschrijvers slaan een even succesvolle nieuwe weg in als thrillerauteurs. Dat is zo een beetje het verhaal van het Zweedse echtpaar Cilla & Rolf Börjlind. Na jaren aan de slag te zijn geweest met het werk van anderen, besloten ze zelf werk te maken van een thrller, met het in 2013 verschenen 'Springvloed' als gevolg. Een boek dat, net als zijn opvolger 'De derde stem' aangenaam wist te verrassen. En nu is er 'Zwarte dageraad', het derde deel in de Rönning en Stilton-serie en het boek waarmee de Börjlinds nu definitief hun plaats opeisen in het lijstje succesvolle Scandinavische thrillerauteurs.

Alles begint met de moord op een driejarig meisje. Olivia Rönning, gestationeerd in Skåne, wordt op de zaak gezet. Enkele dagen later valt er een nieuw slachtoffer, deze keer in de buurt van Stockholm. Opnieuw een kind, opnieuw de nek gebroken. Alles wijst in de richting van racistische motieven en Olivia gaat, samen met Mette Olsäter, op zoek naar de mogelijke daders.
In een boek gestoken krantenknipsels confronteren Tom Stilton ondertussen met een zaak die hem nooit losgelaten heeft: de gruwelijke moord op een prostituee. Zijn interesse is opnieuw gewekt en hij start een nieuwe zoektocht, vastberaden om de dader deze keer definitief te ontmaskeren.

Net als bij hun vorige boeken nemen de Börjlinds ook deze keer een vliegende start. Geen lange inleiding of langzame opbouw, van bij de start wordt de lezer bij de keel gegrepen en die greep wordt pas 381 pagina's later weer losgelaten. Een voor een komen de gekende personages opnieuw hun rol opeisen en het is veelzeggend hoe die personages, na slechts twee boeken, al zo vertrouwd overkomen. Hun uitwerking is - net als die van de verhaallijnen trouwens - heel knap, al moeten de Börjlinds er over waken om het soms niet al te ver te gaan zoeken. Bij momenten komt de geloofwaardigheid ter discussie te staan, al wordt dit dan wel weer ruimschoots gecompenseerd door de heel royale portie leesplezier. Een onderhoudende, actuele thriller die de middelmaat overstijgt en bijgevolg zeker een aanrader.