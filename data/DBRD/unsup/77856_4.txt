Richard Price (1949), geboren en getogen in the Bronx, New York, begint zijn beroepsmatige leven als docent creatief schrijven aan een tweetal universiteiten. Tussen deze werkzaamheden door werkt hij aan een roman; The Wanderers. Het wordt zijn grote doorbraak als schrijver. Na succesvolle verfilmingen van zowel dit boek, als van zijn opvolger Bloodbrothers, waagt Price de grote stap en vertrekt naar Hollywood. Inmiddels heeft hij een groot aantal geslaagde films op zijn conto staan en is hij een wereldberoemd (scenario-)schrijver.
Straatleven vertelt het verhaal van Eric Cash. Eric droomt van een carrière als schrijver en/of acteur. In het echte leven werkt hij echter als ober in het café van een oud-studiemaatje. Op een avond, als hij met zijn collega Ike gaat stappen, wordt het tweetal overvallen. Ike weigert echter zijn geld af te staan, waarna hij wordt doodgeschoten. Eric weet zijn huid te redden, maar verkeert in een shock. Als hij door de politie wordt verhoord, is hij nog steeds in de war en legt hij tegenstrijdige verklaringen af. Het ooggetuigenverslag van een tweetal voorbijgangers brengt hem verder in de problemen. Voordat hij het door heeft is zijn status veranderd van getuige in die van verdachte.
Straatleven is een indrukwekkende roman, met prachtige karakters en dito dialogen. Op meesterlijke wijze weet Richard Price het verdriet en de onmacht van de nabestaanden te beschrijven. Ook het (veelal) nutteloze bestaan van de bewoners van de Lower East Side weet hij perfect weer te geven. Als spannende thriller schiet het boek echter te kort. Daarvoor zit er niet genoeg vaart in en gebeurt er te weinig. Een ander minpunt is de stijl van de schrijver. Alle gebeurtenissen worden haast fragmentarisch weergegeven. In films of op tv kan dit prima, maar tijdens het lezen werkt dit dusdanig verwarrend, dat je de draad van het verhaal zo kwijt raakt.
Voor wie als lezer(es) van een uitdaging en goede dialogen houdt, is Straatleven een goede keuze. Zoek je meer een spannende thriller, dan kun je beter een ander boek uitkiezen.