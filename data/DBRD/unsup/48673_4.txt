De negenjarige Darsie van Dijk, door zijn vader Slimpie Dimpie genoemd, is hoogbegaafd. Hij spreekt zeven talen, is muzikaal, sportief en lijkt op een wandelende encyclopedie. Er is maar één ding waar hij niet goed in is en dat is vrienden maken.  

Omdat zijn ouders het druk hebben met keukens verkopen en zich geen raad weten met hun wonderkind sturen ze hem naar een kinderasiel in Zwitserland. Het asiel heet niet alleen ‘De gouden bergen’, er worden hun ook nog eens gouden bergen beloofd. Als we de folder mogen geloven gaat Darsie in een echt kasteel wonen, waar wel honderden computers staan en een megagrote bibliotheek gevestigd is. Ook zal hij iedere dag lekker eten voorgeschoteld krijgen en kunnen genieten van de verse sneeuw. Als je de cover van het boek bekijkt zie je een zeer gelukkige, lezende Darsie, omringd door kasten vol boeken. Op de achtergrond pronkt er een mooie witte bergtop. Darsie’s dromen lijken te zijn uitgekomen.  

Manon Sikkels boeken kennende is er wel weer wat bijzonders aan de hand. In Slimpie Dimpie wonderkind maken we kennis met de slechte directrice Teuntje Davids, afgedankt adoptiemeisje Bibi van Savoyen van Ballengooien en Kees de Jonge. Kees is het tegenovergestelde van Darsie: hij is onhandig en heeft dyslexie. Gelukkig kan hij wel goed vrienden maken. Darsie, Bibi en Kees hebben het niet naar hun zin in het asiel. Het is er vre-se-lijk! Ze willen maar één ding en dat is zo snel mogelijk terug naar huis. Maar ontsnappen uit de klauwen van directrice Teuntje Davids is niet zo eenvoudig.  

Het boek is geschikt voor lezers van zeven jaar en ouder. De woordkeuze is niet moeilijk, de zinnen zijn vrij kort en de bladzijden zien er aantrekkelijk uit. Er is veel veel ruimte om de tekst heen en het boek staat vol grappige zwart-wit illustraties. Erin Echo maakt in dit boek haar debuut als kinderboekenillustrator. Naast de vele plaatjes van Darsie, zijn familie en zijn nieuwe vrienden, staan er ook de stambomen van Darsie, Bibi en Kees in afgebeeld. Het is de moeite waard om de namen van de familieleden van de kinderen eens goed te bekijken. Zo kennen we de naam van Kees de Jongen natuurlijk uit het boek van Theo Thijssen, maar ook de namen van vader en opa komen bekend voor: Freek en Harm de Jonge.  

Het verhaal is niet alleen maar dolkomisch, er zit meer achter. Ook onderwerpen, zoals ongewenst zijn, hoogbegaafdheid, adoptie en vriendschap komen uitgebreid aan bod. Darsie deelt zijn kennis graag met anderen, zoals zijn familie, zijn vrienden én de lezers van dit boek. Regelmatig kom je grijze tekstblokjes tegen, vol interessante weetjes over zeer uiteenlopende onderwerpen, zoals giftige spinnen, Zwitserland, de Eiffeltoren, morsetekens, gletsjerbloemen en computers.  

Of je nu een alleswetende Darsie, dyslectische Kees of onzekere Bibi bent: Slimpie Dimpie wonderkind is leuk voor iedereen!  

Bekijk hier de boektrailer: