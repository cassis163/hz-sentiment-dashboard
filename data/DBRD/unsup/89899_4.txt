In het eerste boek uit de "serie Q" maken we kennis met Carl Mørck. Hij is een brigadier die bij zijn laatste klus is neergeschoten. Een van zijn collega's verloor bij dit schietincident het leven en de andere is verlamd vanaf zijn nek.

Carl Mørck was al nooit de makkelijkste in de omgang maar sinds dit schietincident is hij is voor zijn naaste collega's min of meer onhandelbaar. Reden waarom hij de leiding krijgt over een spiksplinternieuwe afdeling die "afdeling Q" wordt genoemd. Op deze manier kunnen ze hem bezig houden en ook van de afdeling krijgen zodat niemand meer last van hem heeft.

Hij wordt verbannen naar de kelder waar hij een kleine kantoorruimte en een assistent, die luistert naar de naam Assad, toegewezen krijgt. Het is de bedoeling dat Afdeling Q zich gaat verdiepen in oude, vastgelopen zaken. Mørck loopt niet over van werklust maar bij gebrek aan betere werkzaamheden, en omdat hij zich toch op een of andere manier moet verantwoorden laat hij het doornemen van de oude dossiers aan Assad over. Assad stuit op het dossier van Lynggaard. Vijf jaar geleden verdween zij spoorloos van de boot waarmee ze, samen met haar broer, onderweg was voor een weekendje uit. Men ging er vanuit dat zij zou zijn verdronken maar al snel stuiten Carl Mørck en Assad op aanwijzingen waaruit blijkt dat het wel eens heel anders in elkaar kan zitten.

Met een gezonde tegenzin van Mørck en een bijna passionele overgave van Assad, storten zij zich op het onderzoek en ontrafelen zo het geheim van de verdwijning van deze jonge politica.

Het is boeiend en lekker vlot geschreven en soms krijg je het gevoel er helemaal in meegenomen te worden. Bijvoorbeeld bij de beschrijving van de rijstijl van Assad kreeg ik onmiddellijk het gevoel bij hem in elk geval niet in de auto te willen zitten.

Het plot is sterk en blijft tot het einde toe verborgen. De manier waarop de verhalen van Lynggaard en Mørck apart worden beschreven om aan het eind samen te komen vond ik erg goed.

Een topper!