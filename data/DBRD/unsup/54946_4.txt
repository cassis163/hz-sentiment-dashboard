Een kruising tussen een coffeetablebook en een extra dik glossy magazine, dat is Best of Quest: 75 hoogtepunten uit 15 jaar Quest. Hierin zijn alleen de beste artikelen opgenomen, waarin het al snel duidelijk is dat de redacteuren zeer kundig zijn in het zo toegankelijk mogelijk maken van wetenschappelijke issues. De Quest- kenner zal beamen dat het dan ook typisch Quest is. Opgedeeld in de jaren dat het blad bestaat en onderwerpen zoals psychologie, natuur, voeding, en geschiedenis, is het een opmerkelijk leerzaam naslagwerk. In het stukje Vraag & Antwoord zal de lezer niet worden afgescheept met enkel daarom, ze krijgen een diepgaand antwoord dat aan het denken zet. Het is met name geschikt voor lezers die meer visueel zijn ingesteld. En ook leuk: er is zelfs een artikel in opgenomen uit de testoplage die Quest uiteindelijk deels heeft vernietigd. Kortom, dit boek is een musthave voor iedereen die even iets meer wil dan de tekst alleen.