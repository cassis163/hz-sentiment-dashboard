Stefan Tetelepta, 47 jaar, groeide op in Schagen. Hij schrijft al ruim veertig jaar. Zijn werkzaamheden als freelance journalist voor onder andere het Leidsch Dagblad combineert hij met zijn schrijven. Daarnaast fotografeert en filmt hij.
Hij werkt aan zijn tweede boek met de titel Verlengde Pauze. Momenteel woont hij in Leiden.

De cover, waarop prominent een grote boom op de voorgrond staat, ademt rust en warmte uit. Het park speelt een grote rol in het verhaal.

Moira Singer, negentwintig jaar, heeft nog nooit echte liefde gekend. Dan ontmoet ze op een feestje de vijf jaar oudere Finn en valt als een blok voor hem. Het is vreemd voor haar dat ze denkt met haar hart, normaal praat alleen haar hoofd. Tijdens dit feest zoekt Finn contact met haar maar Moira laat haar hart nog niet spreken. Toch kan ze hem niet uit haar hoofd zetten, ze bedenkt een ‘spontane’ ontmoeting in het park.
Volgens Finn is het voorbestemd om elkaar te vinden, met zijn woorden: ‘Het is kismet, oftewel het is voorbestemd.’
Finn is alles waar een vrouw van droomt: hij is knap, charmant en miljonair.
Ze beleven een geweldig weekend maar hoe kan het dat hij zoveel over Moira weet, terwijl ze elkaar pas hebben ontmoet.
Moira laat weer langzaam toe dat haar hoofd de overhand neemt.

Kismet is alleen verschenen als e-boek en wordt door Stefan Tetelepta tijdelijk gratis verstrekt.
Het verhaal is verdeeld in een proloog, gevolgd door deel 1 waarin Moira aan het woord is, deel 2 is voor Finn en in deel 3 komt de ontknoping. Het geheel sluit af met een epiloog.
Vanaf de eerste bladzijde zit je midden in het verhaal en sluit je de hoofdpersonen in je armen. In eerste instantie lijkt het alsof het een gewoon liefdesverhaal is maar na een verrassende wending gaat het een andere kant op.
De schrijfstijl van Stefan is vlot, doorspekt met humor. Hij weet het zo te brengen dat je het boek (te) snel uit hebt. Door zijn gedetailleerde omschrijvingen van de omgeving voel je de zonnestralen op je gezicht, je hoort de geluiden en waant je naast de hoofdpersonen.
De hoofdpersonen Moira en Finn zijn geen fictieve personen maar worden mensen van vlees en bloed waar je intens met meeleeft. Dit is natuurlijk niet zo maar je voelt het wel zo door de beschrijvingen van de auteur.
Stefan Tetelepta heeft met zijn debuutroman Kismet een heerlijke roman geschreven over liefde, kismet (lotsbestemming) en loslaten met een verrassende wending, dat helaas veel te snel uit is. We willen meer Stefan!