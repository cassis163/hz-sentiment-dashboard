In een revalidatiecentrum bezoekt een moeder haar 16-jarige zoon Noah. De jongen kan moeilijk praten. Samen met therapeut Feiko blikt hij terug op zijn jeugd.
Noah Kremer is anders dan de mensen in zijn omgeving. Cijfers, geluiden, voorwerpen en woorden zijn voor hem onlosmakelijk verbonden met kleuren en geuren. Mede ten gevolge daarvan heeft hij nauwelijks vrienden. Zijn vader en moeder hebben zo hun eigen besognes. Langzaam maar zeker stort hun wereld van ‘de schijn ophouden’ in.
Teun Marsman, zoon van een psychiater, ontfermt zich over Noah. Hij probeert zich in te leven in het brein van de jongen die één jaar jonger is dan hij. Het duurt niet lang of Teun kan op basis van de klank van een woord voorspellen welke kleur daarbij volgens Noah past. Samen proberen zij te achterhalen wat er aan de hand is met Noah. Zij lezen over drugs en de blik verruimende werking ervan, waarna zij zich onderdompelen in een continue wolk van hasj en wiet.
Al surfend op internet ontdekt Noah dat er een naam is voor zijn afwijking: synesthesie. Zijn zintuigen zijn geen afgebakende domeinen, maar ‘lekken’, ze vloeien in elkaar over. Vlak daarna gaat het mis.
Lekhoofd is een sterk coming of age verhaal van een bijzondere jongen.