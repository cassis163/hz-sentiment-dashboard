Landing is een novelle, verteld vanuit het perspectief van Renke, in de eerste persoon. Een man die in zijn verleden blijft hangen, een verleden waarin hij werd gepest en het gevoel had nergens bij te horen.

‘Nu nog, zeker zeventien jaren later, hoor ik ze roepen met hun hoge overslaande stemmen. Het achtervolgt me. Het weerklinkt in de straten waar ik loop. En soms als ik in de bus sta, heb ik het gevoel dat ze achter me staan en fluisteren: ‘Renke is gek, Renke is gek.’

In de novelle Landing ontmoet Renke tovenares Virginie die zegt dat zij hem kan helpen zijn verleden te vergeten, zijn vader en moeder, zijn zogenaamde vrienden en vriendinnen. Een nieuw begin te maken. Zijn grote liefde te veroveren, koste wat het kost.

Het is soms moeilijk te bepalen wat echt is of niet. Is deze man aan het hallucineren of aan het dromen? Ondanks dat het door eenvoudige en krachtige zinnen op papier is gezet, is het een ingewikkeld verhaal en komt het wat onrealistisch over. Duidelijk is wel dat de hoofdpersoon worstelt met zijn leven is duidelijk en dat hij een uitweg zoekt.

Met Landing weet de auteur de lezer te pakken door de innerlijke strijd van Renke tastbaar op papier te zetten. Maar toch wordt niet alles duidelijk en als het boek uitgelezen is blijft er wat ontevredenheid achter. Heeft de hoofdpersoon nu zijn uitweg gevonden of niet? Sangers zorgt er op deze wijze wel voor dat het in je hoofd blijft hangen en er toch een indruk wordt achtergelaten. Een indruk die zal verschillen van lezer tot lezer.