Ellen Lina's derde roman 'Sky' is een onthutsend verhaal over tienerzwangerschap, alleenstaand ouderschap, en de intense gevaren van social media-gebruik onder tieners. Een verhaal dat verteld wordt door de ogen van alleenstaande tienermoeder Elisa, en door die van haar – inmiddels zestienjarige – dochter Sky.

Het verhaal kent verschillende kanten; enerzijds bevindt de lezer zich in het heden, waarin Sky het als sociaal eenzame, hoogbegaafde tiener erg zwaar heeft. De aandacht van een jongen op social media leidt tot een heftige gebeurtenis die het leven van Sky en Elisa ontzettend zuur maakt. Ondertussen heeft Sky steeds meer vragen over haar onbekende vader, waarvan zij in de waan verkeert dat hij nooit van haar bestaan geweten heeft. Sky ontdekt, ondanks haar moeders ontwijkende antwoorden, wie haar vader is en zo keert Julian na zestien jaar onverwacht terug in het leven van Elisa en Sky. Elisa is radeloos en weet niet hoe ze met haar puberende dochter, die maar wat veel wegheeft van Julian, moet omgaan. Ook geeft ze niet graag toe wat Julians aanwezigheid in haar losmaakt, want hij is ondanks alles haar enige echte liefde gebleven en heeft sindsdien geen enkele man in haar leven toegelaten. Onbedoeld een verkeerd voorbeeld over de liefde gevend aan haar dochter Sky.

Parallel aan het heden wordt de lezer teruggevoerd naar het verleden, waarin het ontstaan van de relatie tussen de zestienjarige Elisa en achttienjarige Julian wordt geschetst. Zij een populair kuddedier, hij een hoogbegaafde maar sociaal onhandige jongen. Toch trekken ze elkaar aan als magneten en zijn ze niet meer van elkaar te scheiden tot Elisa ongepland zwanger raakt. Elisa wil het kindje in eerste instantie niet, maar Julian omarmt het idee van een eigen gezinnetje. Sky wordt geboren, maar van het huisje-boompje-beestje-idee komt niets terecht nadat Julian kort na de geboorte uit beeld verdwijnt en Elisa er als tienermoeder alleen voor komt te staan.

Van al deze - best wel heftige - rode draadjes vormt Lina er samen één en creëert zij een roerige, meeslepende rollercoaster van een roman. Knap hoe Lina het heden en verleden aan elkaar weet te verbinden, zonder dat je het idee hebt dat je twee verhalen leest. Met het verleden bouwt zij een hooggespannen verwachting op over de relatie tussen Elisa en Julian, waardoor je in het heden op het puntje van je stoel afwacht hoe en óf de twee elkaar zullen terugvinden. De sociale onhandigheid van Julian en de bijna enge gelijkenissen met zijn dochter maken het verhaal aandoenlijk en doen je direct de zestien verloren jaren vergeven. Ondertussen laveert Elisa, verscheurd door haar eigen opgekropte emoties, onzeker tussen het tafereel van vader en dochter, en hoop je als lezer dat zij de weg naar Sky én haar grote liefde Julian terugvindt.

Alles bij elkaar genomen is ‘Sky’ een indringende roman met bizarre doch realistische thematiek. Enkele van de heftige onderwerpen die Lina aansnijdt zijn soms debet aan het weinige aantal pagina’s om écht goed uit de verf te komen, maar met haar pakkende schrijfstijl maakt zij dat meer dan goed. Lina weet de lezer aan te grijpen met een achtbaan aan emoties en de natuurlijke interactie tussen de personages wekken hen voor je ogen tot leven. Het maakt ‘Sky’ tot een unieke roman die niet alleen maar over liefde gaat, maar ook actuele diepgang kent die de lezer tot lang na de laatste pagina nadenkend achterlaat.