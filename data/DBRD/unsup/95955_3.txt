‘Dansen in de hemel’ bestaat uit twee delen. In het eerste deel leren we Mishka kennen. Michael Pilarczyk heeft een aangename schrijfstijl en vertelt onder meer over de jeugd van Mishka, over zijn ontmoeting met Lotte en daarna met Lisa en over zijn doorbraak als DJ. Mishka deed me met zijn doen en laat denken aan Djon, de hoofdpersoon uit ‘Weg van Lila’.

In dit eerste deel had ik wat moeite om goed in het verhaal te komen. Het eerste hoofdstuk roept vragen op, maar nodigde niet uit om meteen door te blijven lezen in het boek. Dat gevoel hield ik eigenlijk het gehele eerste deel vast. Aan de ene kant snap je dat Mishka het lastig vindt om met Lisa’s ziekte om te gaan; aan de andere kant gun je Lisa veel meer dan ze af en toe van Mishka krijgt.

Gelukkig is het tweede deel een stuk beter. Zonder iets weg te geven van het verhaal zorgt een bepaalde gebeurtenis ervoor dat Mishka verandert, in positieve zin. Dit deel is heftiger en emotioneler dan het eerste. Tijdens het lezen van deze hoofdstukken kon ik het boek niet wegleggen en wilde ik graag weten hoe het af zou lopen. Jammer dat dit niveau niet in het gehele boek zat.