Rebecca James (1970, Sydney, Australië) is schrijfster van young adult-boeken. Ze heeft meerdere baantjes gehad en gaf onder andere Engelse les in Indonesië en Japan. Samen met haar partner, vier zoons en hun honden woont ze nu in Armidale, Australië. Haar thriller Sweet Damage  publiceerde ze reeds in 2013. De vertaalde versie Zoete wraak verscheen in mei 2014 bij uitgeverij Luitingh- Sijthoff.

Tim kan zijn geluk niet op als hij voor een absurd lage prijs een geweldige kamer kan huren in een schitterende villa in Fairlight. De enige voorwaarde is dat hij boodschappen haalt voor Anna, de rijke eigenaresse, die door haar straatvrees al jaren niet meer buiten komt. Hoewel Anna nogal geheimzinnig doet over haar verleden, mag Tim haar wel. Ze hebben het best leuk en gezellig samen, tot er hele griezelige en onverklaarbare dingen gebeuren in de droomvilla. Was het dan toch te mooi om waar te zijn en kan Tim beter zo snel mogelijk zijn spullen pakken? Of is het voor hem al te laat om te vluchten?

Hoewel Zoete wraak  eigenlijk een YA-thriller is die geschikt is voor jongeren vanaf 15 jaar, zal de volwassen lezer zeker niet teleurgesteld zijn na het lezen van dit boek. Zoete wraak kent namelijk een aantal zeer boeiende en interessante personages die elk op hun eigen manier een diepe indruk achterlaten. Degene waar het verhaal grotendeels om draait is de stille, mysterieuze Anna met haar verborgen verleden en vreemde gedrag. Daarnaast maken we kennis met de ietwat onvolwassen Tim, die zich totaal niet druk maakt over zijn toekomst. Zo ook met Tims strijdlustige ex-vriendin Lilla, die niets voor niets gekregen heeft en nog steeds blijft knokken voor een beter bestaan. En ook de succesvolle advocaten Fiona en Marcus, vrienden van Anna, die het beste met haar voorhebben, maar haar niet altijd kunnen of willen helpen. Rebecca James creëerde geloofwaardige, goed op elkaar afgestemde karakters, die na het lezen van dit boek nog lang in je geheugen blijven hangen.

Zoete wraak  is absoluut een thriller waarin de spanning geleidelijk aan wordt opgebouwd. Het verhaal begint rustig en legt daarmee een stevige basis. Vervolgens wordt er wat onrust gekweekt en volgen de gebeurtenissen elkaar steeds sneller op. Tot er na een aantal stevige plotwendingen uiteindelijk een nogal bizarre ontknoping volgt. De plot zit erg goed in elkaar en laat niets te wensen over. Het verhaal is te vergelijken met een steeds sneller draaiende maalstroom die vlak voordat je eruit geslingerd wordt, nog even een paar flinke wervelingen maakt, waardoor je niet precies weet waar je terechtkomt.

Rebecca James heeft een vlotte en zeer aangename schrijfstijl. Geen moeilijke woorden of lastige zinnen die maken dat je uiterst geconcentreerd moet lezen. Door de 86 korte hoofdstukken, de ene keer over Tim, de andere keer over Anna, is dit boek van ruim 300 bladzijden makkelijk weg te leggen, zonder de draad kwijt te raken. Om die reden is het uitermate geschikt om regelmatig snel nog een hoofdstuk te lezen. In mijn ogen passend bij een echte YA-thriller.