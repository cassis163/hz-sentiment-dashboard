Met ‘Vrij onder de sluier’ deelt auteur Desiree Janssen, Maria in het boek, de ervaringen die zij opdoet tijdens haar werk in een militair ziekenhuis in Dhahran, Saoedi-Arabië. Janssen beschrijft de periode die zij -als Westerse vrouw- verpleegkundige is in een ziekenhuis in Saoedi-Arabië. Ze doet op opzienbarende wijze verslag van de situaties waarin zij terechtkomt.

“Ik kan nog niet geloven dat ik op weg ben naar Saoedi-Arabië. Na het bericht van zuster Wahab dat ik ben aangenomen, is alles in een stroomversnelling gegaan: het regelen van mijn visum, het halen van de inentingen, het leegruimen van mijn appartement, het opslaan van mijn spullen en het overdragen van al mijn financiële zaken aan mijn broer.”

Gedurende haar verblijf raakt zij allengs meer verstrikt in de strenge islamitische regels die de vrijheid van vrouwen beperken. Zo mogen vrouwen in Saoedi-Arabië geen paspoort aanvragen, niet autorijden en niet naar het buitenland reizen zonder toestemming van hun voogd.

“Ik krimp in elkaar. Zenuwachtig trek ik aan een pluk haar, die uit mijn hoofddoek geschoten is. Het komt vast doordat ik een vrouw ben en daarbij ook nog een westerling. Ik probeer me nog kleiner te maken, maar het lijkt of de mannen nog meer aangemoedigd worden. Ze komen dichterbij. Ik krijg geen adem meer.”

Tijdens haar verblijf wordt Maria verliefd op een Saoedische collega; op daten staat echter de doodstraf. Op zeker moment komt zij erachter dat de mutawa, de religieuze politie, haar gangen nagaat en ze realiseert zich dat ze voor haar persoonlijke vrijheid moet vechten.

Janssen doet op transparante wijze en zonder waardeoordeel verslag van hetgeen haar is overkomen en wat zij allemaal heeft meegemaakt in Saoedi-Arabië. De wijze waarop de auteur een en ander beschrijft, maakt het tot een treffend geheel en laat zich lezen als een roman. Tot je je weer realiseert dat het de realiteit is..

“Het gezicht van Abdullah vertrekt. Hij zucht. We doen toch niets verkeerd, Maria? Ik bijt op mijn lip. Die lieve Abdullah, die nooit een mens kwaad zou willen doen. Altijd zo behulpzaam. Ik voel een kriebel in mijn keel opkomen maar het lukt me niet om dit kwijt te raken.”

Buiten het feit dat ‘Vrij onder de sluier’ zondermeer een prachtig boek is, is ook nog eens een ware openbaring en heel indrukwekkend. Wij westerlingen, weten natuurlijk wel in grote lijnen hoe een dergelijke cultuur in elkaar steekt, maar de werkelijkheid leer je pas kennen wanneer je dit boek leest.

Het boek is verdeeld in allemaal korte hoofdstukken hetgeen de leesbaarheid ten goede komt. Dat, tezamen met de plezierige, transparante schrijfstijl van Janssen, laten de lezer vlot door het boek gaan.

‘Vrij onder de sluier’ is een ware eye-opener en doet de lezer beseffen dat wij de vrijheid die wij in ons land genieten, moeten koesteren.

Over de auteur
Desiree Janssen (56) werkte in een militair hospitaal in Dhahran in Saoedi-Arabië. Haar boek is gebaseerd op haar eigen ervaringen in een fascinerende wereld van sluiers, regels en geboden. Ze werd gekozen tot Reisreporter 2015 bij Voigt Travel.

Uitvoering
Just Publishers / Veltman Distributie BV
ISBN 9789089750686
Paperback, 240 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, boekmarketeer, literair agent en boekrecensent.
http://ht-c-communicatie.nl/