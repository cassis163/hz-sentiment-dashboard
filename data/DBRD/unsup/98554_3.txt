Miss Laila, gewapend & gevaarlijk is de derde roman van Manu Joseph. De auteur werkt als columnist voor de International New York Times en woont in New Delhi.

Het verhaal gaat over Miss Laila, die met een vermeende terrorist in de auto zit en wordt achtervolgd. Daarnaast is er een verhaallijn over Akhila, een jonge vrouw, die kritische filmpjes maakt over de Indiase samenleving. Als er een gebouw is ingestort, kruipt zij in een tunnel om iemand die vastzit medische hulp te verlenen. Deze man waarschuwt voor terroristen. Deze gebeurtenissen worden vanuit steeds wisselende perspectieven bekeken. Uiteindelijk komen beide verhaallijnen op een verrassende manier bij elkaar.

De verschillende perspectieven zorgen voor spanning en afwisseling, maar voor mij was de rol van niet alle personages duidelijk. Ook zorgt deze opbouw ervoor dat de personages zich niet of nauwelijks ontwikkelen. Het boek is maatschappij kritisch en cynisch, maar bevat ook humor. De schrijfstijl is vrij afstandelijk, waardoor de lezer niet snel een band zal voelen met de personages. Dat het boek is gebaseerd op waargebeurde feiten geeft het wel een speciale lading.