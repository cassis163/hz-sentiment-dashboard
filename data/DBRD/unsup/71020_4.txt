De beroemde woorden uit de film The sixth sense zouden ook uitgesproken kunnen worden door commissaris Luigi Alfredo Ricciardi. Ook hij ziet van jongs af aan de geestverschijningen van mensen die op gewelddadige wijze aan hun einde zijn gekomen en die hem daar nog iets over willen zeggen. Met zo’n gave is het niet vreemd dat Ricciardi een loopbaan binnen de politie heeft gekozen, alhoewel hij vanwege zijn bevoorrechte, rijke afkomst niet per se zou hoeven te werken voor zijn geld.  

De dood zingt in Napels van Maurizio de Giovanni speelt in de jaren dertig van de vorige eeuw, tegen een achtergrond van opkomend fascisme in Italië. Ricciardi krijgt de zaak van de moord op de wereldberoemde tenor Arnaldo Vezzi toegewezen. De zanger is dood in zijn kleedkamer gevonden in het theater San Carlo met een stuk spiegelglas in zijn hals. En ook ditmaal weet de dode nog iets te zeggen tegen Ricciardi, alleen wordt die daar niet veel wijzer van, omdat het een citaat uit een opera betreft. Ricciardi zal zich moeten verdiepen in opera’s om uit te vinden wat hij met deze aanwijzing kan.  

De dood zingt in Napels lijkt in het begin op de puzzeldetective die rond die tijd zijn hoogtijdagen kende. Ricciardi is voornamelijk bezig met feiten te verzamelen, verdachten te interviewen en alibi’s te controleren om zo een tijdslijn van de gebeurtenissen op te kunnen bouwen. Tussendoor weet De Giovanni de lezer een kijkje te geven in het uitgaansleven van een kleine eeuw geleden, toen vooral de opera nog dé tijdsbesteding was en men zich zorgen maakte over het fenomeen ‘film’ dat aan de deur stond te kloppen.  

Ergens halverwege het boek wijkt De Giovanni af van de puzzeldetective en komt hij met nieuwe informatie op de proppen die de moordenaar moet onthullen. Dat is een verrijking van het boek, want in plaats van op een koele manier te deduceren wie de dader is, moet Ricciardi nu nadenken over de beweegredenen van de moordenaar en wordt hij zelfs gedwongen om een moreel standpunt in te nemen.  

De dood zingt in Napels is het eerste boek over commissaris Ricciardi, in een serie die inmiddels uit meer dan tien titels bestaat. Xander Uitgevers hebben het boek het label Europa Thriller Selectie gegeven, wat bij hen betekent dat het authentiek is, en spraakmakend en nagelbijtend spannend. De kennismaking met de bijzondere Ricciardi smaakt in ieder geval naar meer. Volgende vertalingen zijn welkom.