Een kleine vis in de grote oceaan. Ieder andere vis is bang voor hem en zwemt van hem vandaan. Hoe komt het toch dat iedereen bang voor hem is?
Neem een kijkje in de onderwaterwereld en ontmoet Steve, de schrik van de zee.
Wat een ontzettend grappig boek is dit prentenboek van de auteur Megan Brewis. Van begin tot het eind wordt de nieuwsgierigheid van jonge kinderen geprikkeld. Steve ziet er lief en aardig uit, hij is niet groot en zijn tanden zijn niet scherp. Toch zwemmen alle andere vissen van hem weg en lopen mensen snel de zee uit. Waarom dat is ontdek je aan het eind. Steve is een loodsmannetje. De kinderen lezen wat dat betekent en wat de functie van deze vissen is. Heel informatief.
Op de eerste bladzijdes van het verhaal staat een regel tekst. Een enkel woord is vetgedrukt om de aandacht hier extra op te vestigen. Dit zie je ook bij de namen van de vissen. Deze zien er prachtig uit en laten zien waarom ze de bijbehorende naam hebben gekregen! De illustraties zijn mooi en speels. Dit komt mede door de praatwolken die er aan toegevoegd zijn.
Steve, de schrik van de zee is een prentenboek waarin vriendschap mooi tot uitdrukking komt.