Soixante Neuf is het eerste deel van de G-serie. Op de achterkant staat: thriller waarin misdaad en erotiek op een even subtiele als opwindende wijze worden gecombineerd. Ik ben benieuwd!
De hoofdpersoon in dit boek heet: Sanne Romeijn. In het begin zit Sanne in
Thailand. Waarom is en blijft onbekend, er is iets gebeurd, maar wat. Helaas kom je hier in het einde van het boek nog niet achter, (het 2e deel in deze serie gaat hierover als het goed is) dit vind ik echt een minpunt. Je weet niet waarom Sanne reageert op de manier waarop zij dat nu doet. Zij reageert vanuit de gebeurtenissen die eerder gebeurd zijn, en helaas weet je als lezer niet wat deze gebeurtenissen zijn.
Maar goed, het verhaal: Sanne gaat undercover als luxe callgirl bij Soixante Neuf. Dit omdat bij deze seksclub kort naar elkaar 2 lijken worden gevonden in posities uit de Kamasutra.
Niemand weet dat Sanne undercover is, zij wordt dan ook gewoon behandelt als callgirl en moet ook dezelfde werkzaamheden verrichten. Verwacht geen erotische scenes a la de 50 tinten serie. Dit had ook echt niet gepast in dit boek. De erotische scenes zijn subtiel, niet teveel en passen in het verhaal.
Helaas valt er nog een slachtoffer terwijl Sanne bezig is met de undercoveroperatie. Zij zal nu alles op alles moeten zetten om te voorkomen dat er opnieuw een slachtoffer valt.
Het boek leest lekker weg, fijn om te lezen in je vrije weekend of op vakantie. Het is niet een heel diepgaand boek, ikzelf vind dat op sommige momenten echt heerlijk. Echt een boek waarbij je kan ontspannen, niet continu moeilijk nadenken. Gewoon lezen en denken: wie is toch die "Kamasutra-killer"? Want dat is wat ik continu deed, ik had meerdere personen in gedachten waarvan ik dacht: 'Is hij/zij het? Of toch niet?'.
Het minpunt is, naar mijn mening, dat je niet weet wat er hiervoor gebeurd is met Sanne. Ikzelf zou liever het 2e deel (undercover) uit deze serie het eerste hebben gelezen. Dit omdat ik denk dat ik Sanne dan net wat beter zou kennen en snappen.