Becky Albertalli, ik had nog nooit van de schrijfster gehoord. Sinds ik weg ben van de boeken van Blossom Books en zag dat dit het nieuwste boek en het tweede boek in de challenge was, was ik meteen om. Ik moest het prachtig vormgegeven De voordelen van onbeantwoorde liefde hebben. En snel lezen natuurlijk.

Ik had geen idee wat me te wachten stond. Zoals ik ben, laat ik me namelijk graag verrassen. We maken kennis met Molly, een onzekere 'dikkerd' van 17 jaar jong. Molly denk heel vaak verliefd geweest te zijn, maar in werkelijkheid heeft ze geen idee wat echte verliefdheid is. Wanneer ze ziet dat haar lesbische zus Cassie enorm verliefd wordt op Mina lijkt te wereld onder haar voeten in te storten. Wat als straks Mina haar plaats inneemt?

Maar dat is niet het enige waar Molly zich druk over maakt. Ze is 17 en heeft nog nooit een vriendje gehad of gezoend. Ze wil wel graag, want al haar vrienden zijn ook aan de man, of vrouw. En ook tussen haar twee moeders is de vonk opnieuw overgeslagen nadat het wet op het homohuwelijk is aangenomen. Molly voelt zich dik en onaantrekkelijk is weet bijna zeker dat er nooit een man op haar zal vallen.

Cassie is daar niet zo zeker van. Ze zet een koppelactie op met de beste vriend van Mina, Will. Een ontzettend knappe hipster. Molly kan het niet bevatten als Will interesse in haar lijkt te tonen. Maar heeft zij wel interesse in Will? Want die leuke nerdy Reid op het werk doet ook wel iets met haar. Maar NEE, ZE IS NIET VERLIEFD.

Albertalli weet ons mee te nemen in een verhaal vol humor en grappige situaties. Het verhaal is filmisch geschreven, waardoor je bijna alles voor je ziet. Reid met zijn uberwitte schoenen, de zoenpartij van Cassie en Mina op het feest en Molly's kotsavontuur tijdens een ander feest. Het boek is duidelijk geschreven voor de wat jongere doelgroep, maar weet mij als 30+'er ook vast te houden.

En wat is het fijn om te zien dat de zo onzekere Molly steeds iets zelfverzekerder wordt. En dit alles is te danken aan haar eerste grote liefde. Ben je benieuwd of Molly Will of Reid meeneemt naar de bruiloft, wacht dan niet te lang en lees De voordelen van onbeantwoorde liefde. Je zult geen spijt krijgen.