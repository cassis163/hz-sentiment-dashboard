Dankzij het fantastische zomerweer tot nu toe (not) stond de ijsmachine stof te verzamelen in een van de bovenkastjes van de keuken. Maar gelukkig de komst van Zomerzoet - een vrolijk gekleurd boekje met ruim 50 ijsjes recepten- is een goed excuus. Of toch niet? In eerste instantie word ik even op het verkeerde been gezet; kan ik die ijsjes maken alleen met een 'Zoku bowl'? Zo'n ding heb ik niet. Al snel blijkt dat de ijsjes recepten ook geschikt zijn voor de ijsmachine.

Het Vlaams van de auteurs Trish Lobenfeld en Leila Fisher levert een paar grappige taalmomenten op: cassonade (basterdsuiker), keukenrobot (keukenmachine) en vetstof (olie of boter) bijvoorbeeld. Wat opvalt is dat er vooral heel veel roomijs variaties in beschreven worden. Daarnaast nog een paar sorbets en granité's, maar dat hadden er van mij wel meer mogen zijn. Verder lekkere sauzen en toppings om het af te maken.

Naast de gebruikelijke smaken vind je ook bevroren wortelcake met walnoten of Thai coconut ginger jalapeño. Samen met mijn zoon gaan we ijsjes maken en we kiezen voor fris yoghurt-honingijs met verse aardbeiensaus.

Een kind kan de was doen zo simpel is dit recept.
Yoghurtijs met honing
½ recept - genoeg voor 4 personen
75 g honing
½ koffielepel vanille-extract
1/8 koffielepel zout (optioneel) (MB: ik zeg laat maar weg)
420 ml magere Griekse yoghurt

Bereiding
Doe de honing, het vanille-extract en het zout in een middelgrote kom. Klop 60 ml yoghurt onder de honing om deze losser te maken.
Klop er geleidelijk de resterende yoghurt onder. Laat de bereiding goed afkoelen en roer stevig om vóór gebruik in de ijsjesbowl.
Bevriezen
Volg voor het bevriezen en het omroeren de instructies bij de ijsjesbowl of je ijsmachine.

In de praktijk is het nog simpeler: roer gewoon alle ingrediënten door elkaar, zet de ijsmachine aan en giet het mengsel erin. Ongeveer een half uurtje draaien en daarna nog even een uurtje in de vriezer. En lekker!!!

Aardbeiensaus
½ recept voor 250 ml
250 g verse aardbeien, gespoeld en zonder de kroontjes
60 ml koud water
25 g kristalsuiker
1/8 koffielepel zout (facultatief) - ik zeg laat maar weg
2 eetlepels aardbeienlikeur, bijvoorbeeld Fagoli (facultatief)

Bereiding
Breng aardbeien, water, suiker en zout in een klein steelpannetje aan de kook, op een middelhoog vuur. Laat zachtjes sudderen tot de aardbeien hun oorspronkelijke vorm verliezen, dat is ongeveer tien minuten. Roer af en toe om. Pureer in de blender of keukenrobot. Voeg eventueel de likeur toe. Giet in een bewaardoos, laat afkoelen en bewaar in de koelkast.

Mijn advies voor dit boekje: niet op de calorieën letten en gewoon iets lekkers uit kiezen. En laat die optionele koffielepel zout maar weg, behalve bij het karamelijs natuurlijk :-) Pas met sommige recepten wel op vanwege het gebruik van rauwe eieren die niet volledig gepasteuriseerd worden.

Kom nu maar op met het mooie zomerweer!