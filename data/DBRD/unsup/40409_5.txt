Bij het zien van de schitterende cover verwacht je een verhaal te gaan lezen over een vader en zijn kinderen, maar de titel is niet meteen duidelijk. Het maakt nieuwsgierig, je wilt weten wat de auteur daarmee bedoelt. Het duurt even voor de titel duidelijk is, tegen het eind begrijp je de titel pas en kan je alleen maar concluderen dat die goed is gekozen.
Meteen in de proloog voel je de liefde van de vader voor zijn zoons en dat merk je door het hele boek. Geregeld geeft hij aan dat hij van ze houdt, maar ook de liefde voor zijn vrouw voel je in alle hoofdstukken zoals bijvoorbeeld tijdens haar zwangerschap en over de vraag over een taxi.
De auteur is openhartig, eerlijk en spaart zichzelf niet zoals bijvoorbeeld over het gevoel dat hij bij een van zijn zoons had en de reactie van Jip. Het is het verhaal zoals hij alles beleefde, het moment dat hij besefte dat hij vader wilde worden, het zwanger worden, de zwangerschap, het vader worden en het vader zijn van kinderen die 'anders' zijn en de eerste jaren van zijn zoons. Wat voor impact het op het gezin en de omgeving heeft als de kinderen 'anders' zijn. Voor veel (toekomstige) ouders kan het verhaal deels herkenbaar zijn omdat ze deels dezelfde weg hebben gelopen en de frustraties, maar ook de blijdschap om 'simpele' gebeurtenissen zoals bijvoorbeeld de eerste stapjes van hun kind zullen herkennen.
Soms moet je lachen om bepaalde stukjes zoals bijvoorbeeld in het hoofdstuk Gant of in Mijn woord, wat voor velen, niet alleen ouders, herkenbaar zal zijn.
De hoofdstukken hebben passende titels en zijn niet te lang zodat je het boek ook, als het niet anders kan, tussendoor kan lezen. Omdat het boek op een vlotte manier is geschreven, leest het boek dan ook vlot weg.
Belangrijkste onderwerpen zijn: hoe zwanger te worden, hoe om te gaan met tegenslagen, hoe om te gaan met kinderen die anders zijn. Het is een verhaal van moed en hoop houden en accepteren dat niet alles gaat zoals je vooraf bedacht hebt. Het verhaal zou vele (toekomstige) ouders kunnen inspireren.
Kortom; dit boek is voor alle (toekomstige) ouders een echte aanrader, maar ook als je geen kinderen hebt of wilt is dit boek een echte aanrader. Een box met tissues is wel aan te raden om die bij je te houden, want bepaalde hoofdstukken zijn erg emotioneel.

Lees verder op https://surfingann.blogspot.nl/2018/01/ik-kan-er-net-niet-bij-sander-verheijen.html.