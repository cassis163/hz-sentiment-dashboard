Laat ik het als eerste over de prachtige cover van dit boek hebben! Wat een kunstwerkje, niet?! Helemaal verliefd. En het past ook zo mooi bij het verhaal.
Was het verhaal zelf ook een kunstwerk? Gelukkig wel!

Sara de Vos, de schilderes uit de 17e eeuw, is gebaseerd op een echte kunstenares: Sarah van Baalbergen. Zij was de eerste vrouwelijke schilder die werd toegelaten tot het Sint-Lucasgilde. Van haar zijn geen schilderijen bewaard gebleven, van de Sara in het boek wel. Al is er niet veel over haar bekend. Hoofdpersoon Ellie vervalst haar bekendste schilderij “Aan de rand van een bos” en raakt in de ban van Sara de Vos. Ze wijdt een groot deel van haar proefschrift over Nederlandse vrouwelijke schilders aan Sara en schrijft later een boek over haar.
Als “Aan de rand van een bos” tentoongesteld gaat worden op een tentoonstelling georganiseerd door Ellie, komen de vervalsing én het echte schilderij naar Sidney… Ellie’s verleden haalt haar in…

Je volgt afwisselend Sara de Vos in de 17e eeuw in Amsterdam en Heemstede, als ze haar belangrijkste werken schildert. Je volgt Ellie in de jaren vijftig in New York, als ze de slechtste beslissing van haar leven neemt en het schilderij vervalst. En je volgt Ellie in 2000, terug naar haar geboorteland Australië, in Sidney als de tentoonstelling eraan komt en ze oog in oog komt te staan met haar jeugdzonde.

Al deze verhaallijnen passen perfect in elkaar en komen op een perfecte manier samen aan het einde van het boek. Alles draait om de schilderijen van Sara de Vos, uiteraard in Sara’s leven, maar ook in Ellie’s leven. Je leert beide dames kennen en leeft met beide mee. Het Nederland van de 17e eeuw, het New York van de jaren vijftig en het Sidney van nu komen tot leven in dit prachtige verhaal van Dominic Smith. Ik heb echt genoten van de tijdsbeelden die hij schetst en van de kunstgeschiedenis waar hij je in meeneemt.

Een meeslepende historische roman over de kunstwereld en over keuzes die een mens vormen. Boeiend van begin tot eind! Een echt kunstwerk!