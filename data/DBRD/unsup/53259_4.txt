Charlotte 'Charley' Webb is begin dertig, moeder van twee kinderen en blij met haar baantje als columniste. Als op een dag Jill Rohmer haar pad kruist, verandert haar leven op slag. Jill, die haar tijd uitzit in de dodencel na de vermeende moord op drie jonge kinderen, wil dat Clarley haar levensverhaal in boekvorm uitbrengt. Hoe meer Charley in het verleden van Jill graaft, hoe meer hartzeer er bij haarzelf boven lijkt te komen. Familiebanden die uiteen zijn gespat en nooit meer echt zijn geheeld. Over nooit uitgekomen toekomstdromen en vervlogen jeugdjaren. Pijnlijke momenten van toen worden weer actueel en Charley probeert haar leven en dat van Jill angstvallig gescheiden te houden maar er lijken meer overeenkomsten dan ze wil toegeven. Joy Fielding vestigde haar naam door haar meesterlijke debuut De Huurster maar deze klapper leek ze met moeite te kunnen evenaren. Toch komt Dodelijke ambitie aardig in de buurt en dat is haar met andere boeken niet gelukt. Het labeltje psychologische thriller zou perfect zijn geweest voor dit boek, dat met een krachtig verhaal waar veel gevoel en leed in verborgen zit nagelbijtend goed in elkaar steekt. Als lezer voel je deze trilling enorm. Een boek met een vernuftige onderhuidse spanning en dat is duidelijk de kracht van een ervaren auteur. Dodelijke ambitie is een boek waar veel lezers van zullen smullen en heeft genoeg in zich om iedereen moeiteloos vast te houden tot het hele verhaal verteld is.