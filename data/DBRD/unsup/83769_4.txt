Dwaallicht is het ontroerende verhaal over een liefdevol gezin waarvan een gezinslid worstelt met een psychische stoornis. Marthe vecht al van kinds af aan tegen de stemmen in haar hoofd, depressies en met de waanbeelden die zo nu en dan voorbij komen. Ze trouwt met Barend en samen met hun kinderen vormen ze een hecht gezin. Helaas gooit de psychische stoornis van Marthe met regelmaat het gezinsleven overhoop. Wanneer haar angsten uiteindelijk de overhand krijgen, ziet Barend het huwelijk met Marthe niet langer meer zitten en neemt hij impulsief een drastisch besluit. Hij vertrekt samen met de kinderen en laat Marthe in verwarring achter…..

Dwaallicht is een fascinerende en op momenten zelfs hartverscheurende psychiatrische roman met diepgang. De auteur neemt de lezer mee tot diep in de gedachtewereld van Marthe, maar gunt je ook een kijkje in de belevingswereld van haar man Barend en zijn strijd tussen de liefde voor zijn vrouw en haar ziektebeeld. Hierdoor wordt de psychische stoornis van beide kanten belicht en geeft Dwaallicht een helder beeld van de problematiek rondom een angststoornis en hoe die een hele familie sterk kan beïnvloeden. Josha Zwaan combineert op een overtuigende manier drama met o.a. poëzie en muziek en weet daarmee een krachtig verhaal neer te zetten.