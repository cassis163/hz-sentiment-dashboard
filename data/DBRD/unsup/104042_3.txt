What if it’s us is voortgekomen uit een samenwerking tussen Becky Albertalli en Adam Silvera. Het volgt het verhaal van twee erg verschillende jongens die elkaar toevallig tegenkomen in een postkantoor. Ze hebben bijna geen informatie over elkaar, maar voelen toch een bepaalde aantrekkingskracht en besluiten naar elkaar op zoek te gaan. Maar hoe groot is de kans dat ze elkaar zullen terugvinden in het grote New York? Hun ontmoeting kan te wijten zijn aan het universum dat er op stond dat ze elkaar zouden ontmoeten en misschien helpt het universum hen dan ook wel een beetje om elkaar terug te vinden…

Een element aan de boeken van Becky Albertalli (ik weet niet of dit bij Adam Silvera ook zo is, aangezien ik nog geen van zijn andere boeken gelezen heb) dat ik altijd heel erg leuk vind, zijn de verwijzingen naar dingen die op het moment heel erg populair. Zo zijn er in (al) haar boeken wel een aantal verwijzingen naar Harry Potter terug te vinden, die vaak een glimlach op mijn gezicht toveren. In dit boek zaten er ook een paar verwijzingen naar Harry Potter, maar er werd vooral verwezen naar musicals. Dit vond ik ook helemaal geweldig. Enkele musicals die vaak aangehaald worden zijn Hamilton en Dear Evan Hansen en dat kon ik zeker appreciëren.

Wat ik ook erg positief vind aan dit boek is de vlotte, lichte schrijfstijl en de manier waarop Albertalli en Silvera grappige oneliners in hun verhaal verwerken. Je ziet deze bijna nooit aankomen en doordat ze altijd zo plots komen werd ik steeds verrast. Ik moest op dat soort momenten altijd even stoppen met lezen om de oneliner helemaal tot me door te laten dringen en eens hardop te lachen. Dit is echt een boek waar je helemaal bij kan ontspannen en je kunt er zeker van zijn dat hij een glimlach op je gezicht zal toveren.

Een minpuntje aan dit boek, dat het voor mij toch een aantal sterren heeft gekost, is de band tussen de twee hoofdpersonages. Ze zijn heel erg verschillend, zoals dat vaak het geval is bij dit soort boeken, maar voor mij waren ze net iets té verschillend. Ik bleef me steeds afvragen of hun pogingen om bij elkaar te passen wel realistisch waren. Het kwam op mij soms iets te geforceerd over hoe ze proberen om toch bij elkaar te blijven wanneer er iets mis gaat. Het hoort nu eenmaal bij het leven dat niet altijd alles perfect gaat, maar als je echt niet bij iemand past dan kun je daar weinig aan veranderen.

Ik geef het boek drie sterren, omdat ik van het boek genoten heb en op sommige momenten hardop gelachen heb door de verwijzingen, maar het op sommige vlakken toch niet was wat ik er van verwacht had. Wat ik in dit soort boeken erg belangrijk vind, is dat je echt de liefde voelt tussen de twee personages en dat miste ik in dit boek. Dat is de grote reden dat ik dit boek geen 4 sterren heb kunnen gegeven.