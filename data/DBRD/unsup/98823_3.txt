Feedback gebaseerd op de originele versie ‘Den åttonde dödssynden’.

‘De achtste doodzonde’ is het thrillerdebuut van de Zweedse Rebecka Aldén. Samen met vier andere is het boek genomineerd voor een Zweedse thrillerdebuutprijs (winnaar wordt in augustus 2016 bekendgemaakt).

Hoofdpersonage van het boek is Nora. Zij had haar leven niet bepaald op orde toen ze tien jaar geleden zeven verdiepingen naar beneden viel. Ze overleefde en heeft rond de val een carrière als life coach en schrijfster opgebouwd. Op een bepaald moment krijgen Nora en haar man Frank een nieuwe overbuur, Klara. En dan beginnen er vreemde dingen te gebeuren, of beeldt Nora zich alles alleen maar in ? Langzaamaan komt de lezer meer te weten over wat er in het verleden van Nora en Frank gebeurd is.

‘De achtste doodzonde’ is een prettig leesbaar verhaal, eenvoudig en duidelijk geschreven. De spanning echter is aanvankelijk ver te zoeken, pas naar het einde toe komt de thrillerlezer enigszins aan zijn trekken. Het slot is verrassend (wat niet noodzakelijk hetzelfde als goed is).

Drie sterren (leesplezier 4, spanning 2, originaliteit 4, schrijfstijl 3, plot 3)