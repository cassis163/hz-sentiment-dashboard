Een dun boekje van de King of horror. Over hoe acceptatie van elkaar de wereld kan veranderen.

Scott Carey verliest gewicht. En hoe minder hij te verliezen heeft (letterlijk) hoe meer hij zijn best gaat doen voor zijn omgeving. Hij geeft een ander tegengeluid als de lesbische buren wier honden op zijn gazon hun behoeften doen, onaardig (en dan druk ik het nog zacht uit) tegen hem doen. Hij houdt vol en besluit te helpen. Zijn aandoening haalt het beste in zichzelf en anderen naar boven.

King heeft een makkelijk leesbaar boek geschreven. Het kan aanvoelen als een feelgood, in plaats van thriller, maar voor mij is de benaming thriller wel goed gekozen. En zit dat vooral in de vragen die overblijven na het lezen. Want stel je voor dat alle mensen die goed doen, ‘verlicht’ worden. Zonder spoiler: wat blijft er dan over voor de aarde? Alleen die gedachte al is horror.

King schrijft als vanouds waardoor het boek zo uit is. Er zit humor in en je vraagt je als lezer af hoe het afloopt. Een aanrader voor wie niet van de harde verhalen houdt van Stephen King. En ook voor de King fans een feestje van herkenning.