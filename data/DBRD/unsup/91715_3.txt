Het verhaal begint met het aantreffen van het lichaam van een onbekende vermoorde man. De vermoedelijke dader Benjamin laat aan Emelie vragen om zijn advocaat te worden, vooraleer hijzelf in een comateuze toestand geraakt. Ze is zelf echter verbonden met een juridisch kantoor dat het niet ziet zitten dat ze de verdediging van deze mogelijke crimineel op zich zou nemen. Emelie gaat geleidelijk aan een dubbelleven leiden, wat o.a. tot spanningen op het werk en op persoonlijk vlak zal leiden. Ze zal beroep doen op Teddy (een ex-crimineel – hoewel je aan de “ex” kan twijfelen tijdens het boek) om de omstandigheden van de moord verder te onderzoeken en trachten te achterhalen wie de vermoorde onbekende was. Pittig “detail” in het geheel is dat Teddy Mats (de vader van Benjamin) had ontvoerd en hiervoor acht jaar geleden veroordeeld was. Mats was zelf aanvankelijk betrokken in gokactiviteiten, maar dit evolueerde geleidelijk aan in groots opgezette witwastransacties. Hierdoor kwam hij in aanraking met een milieu van seksuele intriges. Geleidelijk aan blijkt echter ook dat de zelfdoding van Mats onder vreemde omstandigheden plaatsvond.

Intussen is Teddy’s neefje Nicola (ook reeds enkele keren veroordeeld voor eerder kleine vergrijpen) in een knoeiboel van afrekeningen in het crimineel milieu in Stockholm terecht gekomen. Dit evolueert van kwaad naar erger en hij beslist om een winkel te overvallen om de financiële implicaties van zijn daden te vergoeden. Hij wordt echter opgepakt en zal zich ook laten verdedigen door Emilie.

De interesse tussen Emelie en Teddy is intussen ook omgeslagen in een relatie. Elk van de hoofdpersonages blijkt druk te ondervinden vanuit de nabije of verdere omgeving en moet beslissingen nemen die behoorlijk dramatische gevolgen gaat hebben.

Het taalgebruik van het boek was ook niet eenvoudig; veel "street"-taal en mogelijk ook door een Nederlandse vertaler gedaan, wat het moeilijk maakt voor de Zuiderburen ;-) Ik hou wel van Scandinavische thrillers, maar de eerste 300 pagina's van dit boek vond ik te traag.

Kortom een ingewikkeld kluwen van enkele hoofdlijnen en verschillende zijlijnen, een overvloed aan intriges en personages. Bovendien blijven er toch nog enkele onopgeloste mysteries op het einde van het boek; een uitnodiging voor het vervolg op dit boek dat hopelijk niet te lang op zicht zal laten wachten .