Ellen Cooper is net buiten Washington geboren en groeide op in een milieu van senatoren en rechtbanken. Ze heeft een academische carrière gehad aan de universiteit van Californië. Vervolgens werkte ze bij een bureau voor rechtshulp, voor ze zich fulltime met schrijven ging bezighouden. Haar interesses liggen bij antropologie, archeologie, neurowetenschap, oude religies en mensenrechten. In dit boek combineert ze deze thema’s. In juli 2019 wordt haar tweede boek over Sayer Altair verwacht met als Engelse titel “Buried”.
FBI-neuroloog Sayer Altair wordt leider van een onderzoeksteam dat op zoek gaat naar de mysterieuze moordenaar, die een meisje heeft uitgehongerd in een kooi. Zij is zeer geïnteresseerd in de werking en afwijkingen in het brein van misdadigers en deze zaak past daar goed bij. Het slachtoffer blijkt de dochter van een bekende senator, wat een heel mediacircus op gang brengt.
Tijdens het onderzoek wordt ontdekt dat een tweede meisje is gevangen gezet. De vraag is nu of er een seriemoordenaar aan het werk is. In een race tegen de klok roept het onderzoek steeds meer vragen op. Waar zit het meisje gevangen? Zullen ze haar op tijd kunnen bevrijden? Wat is het motief? Wat is het verband tussen deze meisjes? Weet de senator meer dan hij laat merken? En is de hoofdverdachte die een gegeven moment wordt opgepakt onschuldig zoals hij zelf blijft volhouden?
Als meerdere politiemensen gewond raken of zelfs doodgaan gedurende het onderzoek bijten de FBI-mensen zich er extra in vast. De moordenaar moet gevonden worden! Als blijkt dat de pers dingen weet die nog niet openbaar gemaakt zijn wordt duidelijk dat er iemand ‘lekt’. Om te voorkomen dat dit het onderzoek tegen houdt moet Sayer met een paar mensen een kernteam vormen. Met 4 mensen, waaronder een zwaargewonde politieman die vanuit zijn ziekenhuisbed meehelpt, gaan ze deze zaak ontrafelen...
Het gaat om de grens tussen leven en dood, waarbij mythische verhalen een rol spelen. De studie van Sayer over de werking van het brein van misdadigers blijkt goed van pas te komen in de zoektocht naar het gevangen meisje en de moordenaar. Het blijft tot het einde van het boek spannend hoe dit in elkaar steekt.
Het boek is onderverdeeld in hoofdstukken die steeds aangeduid worden met de locatie waar zich dat deel van het verhaal afspeelt. Dit maakt het verhaal goed te volgen. Steeds val je als lezer middenin een scene, waardoor je meteen in het verhaal gezogen wordt. Dit lees erg prettig en heeft als nadeel dat het lastig is om met lezen te stoppen...
Het verhaal wordt beschrijvend weergegeven, met veel oog voor details en uitgebreide weergave van gesprekken. In bijna alle scenes is Sayer aanwezig en haar leer je goed kennen. Naast de informatie die nodig is om dit verhaal te kunnen volgen kom je ook meer te weten over haar eigen achtergrond. Dit maakt het extra plezierig om met haar mee te leven in dit boek. En maakt ook alvast nieuwsgierig naar het volgende boek!
Het taalgebruik en de sfeer die Ellison Cooper neerzet doen denken aan de boeken van Kathy Reichs.
Voor lezers die graag de diepte in willen en houden van details is dit een mooi boek. De geheimzinnige, mythische achtergronden bij de moorden geven er een speciaal tintje aan.