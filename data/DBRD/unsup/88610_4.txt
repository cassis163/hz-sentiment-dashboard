Ken je die lijsten met boeken of schrijvers die ‘iedereen gelezen móét hebben’? Mijn voornemen is om meer van dat soort klassiekers te gaan lezen. Ik ben aan dit avontuur gestart met het lezen van het boek ‘De gedaanteverwisseling’ door Franz Kafka. Het is een dun boekje (97 pagina’s) en het gaat over Gregor die op een dag wakker wordt als een insect. Dit werd in de allereerste zin van het boek beschreven. Geen opbouw of voorgeschiedenis, nee, Kafka valt meteen met de deur in huis. Wat volgt is Gregor’s bewonderingswaardige berusting in dit feit, gevolgd door de vraag hoe hij en zijn familie het leven nu verder moeten oppakken. Ik moet zeggen: het boek fascineerde me. Enorm. Lange, samengestelde zinnen afgewisseld met een zin bestaande uit vijf woorden die allen, stuk voor stuk, even treffend zijn. Door woorden als ‘canapé’ en ‘procuratiehouder’ moet je even heen lezen. Op het eerste gezicht lijkt het verhaal misschien klein en kort, maar vergeleken met andere boeken die ik tegenwoordig lees vond ik het verhaal ook verrassend rijk. Kortom, ik ben erg te spreken over dit boek(je) en wil jullie echt aanraden het te lezen. Voor de tijd of moeite hoef je het niet te laten: ik was er in een uurtje door heen. Als je het al hebt gelezen: wat vond je ervan? En als je het afzet tegen de hedendaagse literatuur? Ik ben erg benieuwd!