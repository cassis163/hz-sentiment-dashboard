Een wereld waarin magie is verbannen door een koning die er bang voor is, dat is een wereld die op het punt staat te veranderen. Zélie en haar broer gaan op zoek naar de verloren magie, kunnen ze deze op tijd terug vinden of is zij voor altijd verloren.

Zélie leeft haar leven met in haar gedachte haar moeder die tijdens een verschrikkelijke gebeurtenis is omgekomen. Ze leeft van de visvangst samen met haar broer en vader. Op een dag heeft ze de vangst van haar leven en trekt naar de grote stad om de vis te verkopen, Zélie is een harde onderhandelaarster. Tijdens haar bezoek in de stad maakt ze kennis met een meisje dat gezocht wordt door de koninklijke garde, ze heeft namelijk iets gestolen uit het paleis. Dit item is het startsein van een bijzondere reis door het koninkrijk en zit vol verhalen over vriendschap, vastberadenheid, geloof, trouw en doorzettingsvermogen.

Tomi Adeyemi (1993) is een Amerikaanse schrijfster en schrijfcoach met Nigeriaans bloed. Ze is woonachtig in San Diego. Children of Blood and Bone is haar debuut. Ze heeft Engelse literatuur gestudeerd aan de universiteit van Harvard daarna heeft ze West-Afrikaanse mythologie gestudeerd in Salvador Brazilië.

De schrijfstijl van Adeyemi is vlot, ze gebruikt geen moeilijk woorden of moelijke zinsconstructies, het is goed leesbaar. Ieder hoofdstuk wordt aangegeven met een nummer en de ondertitel is de naam van de persoon vanuit welk perspectief we het verhaal lezen. Alle hoofdstukken zijn vanuit de eerste persoon geschreven, hierdoor krijg je een goed beeld van de hoofdpersonen.

Sinds lange tijd weer een Engelstalig boek in handen gehad. Dit is een prima start om weer boeken in het Engels te lezen, de zinnen zijn niet ingewikkeld en er komen niet teveel moeilijke woorden in voor. Het wisselende perspectief is in het begin wennen omdat je goed in de gaten moet houden vanuit welke persoon je het leest en zodra je enkele hoofdstukken verder bent zit je er al snel in. Het verhaal snijdt verschillende maatschappelijke thema’s aan en de schrijfster doet dit zo dat het er niet ontzettend dik bovenop ligt. De magie van het boek lijkt ook door de aderen van de schrijfster te stromen. De beschrijvingen die ze geeft van de personen en ook de omgeving zorgen voor een realistisch beeld. De spanning die ze op weet te bouwen tot aan het einde is heerlijk. Het mooiste is wel de strijd die de hoofdpersonen vooral met zichzelf voeren over de waarden en normen die ze zijn bijgebracht en waar ze gaandeweg achter komen dat deze niet altijd kloppen.