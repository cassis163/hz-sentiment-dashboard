Het verhaal begint met een hoofdstuk wat zich afspeelt een paar honderd jaar geleden, dat begint meteen spannend, want er wordt een meisje vermoord en in een tunnel begraven. Wat heeft dit te betekenen voor de rest van het verhaal?
Dan volgt deel 1 waarin we Isabel leren kennen, de chef-kok die samen met haar vriend Bas – die al vooruit gereisd is – een nieuw en verre van hectisch leven wil beginnen in de Provence. Bij aankomst is er alleen geen spoor van Bas… En op hun hotelkamer doet Isabel een gruwelijke ontdekking.
De politie doet niet genoeg naar haar mening, dus ze schakelt hulp in. De ex-gendarme David gaat haar helpen met de zoektocht. De vraag is alleen of ze wel alle antwoorden wil hebben… Plus dat ze hun levens in gevaar brengen met de zoektocht die leidt naar een prostitutienetwerk en orgaanhandelaars.

Deel 2 begint ook weer met een hoofdstuk wat zich afspeelt in het verre verleden, tijdens de bouw van een vleugel aan het Palais des Papes worden er menselijke resten gevonden. Wat de historische hoofdstukken voor bedoeling hebben wordt in deel 2 duidelijk. Het deel waarin de zoektocht naar Bas en de mensen die overal achter zitten tot zijn hoogtepunt komt.

Wat was de herkenning van allerlei mooie plekjes in de Provence heerlijk! De sfeer kwam echt goed over, ik waande me weer even terug op dat heerlijke stukje aarde… Het verhaal is spannend en boeiend van begin tot eind en leest heerlijk weg. Het enige wat de vaart er voor mij in het begin een klein beetje uithaalde waren de hoofdstukken over Korporaal Piunesku. Maar later werden ook die hoofdstukken spannender en vlotter.
En ik vond de hoofdstukken uit het verleden misschien iets ver gezocht, al moet ik wel zeggen dat het uiteindelijk een mooi puzzelstukje was wat op zijn plaats viel.

Deel 2 was nog net wat spannender en vlotter dan het eerste deel, toen ik daar eenmaal aangekomen was kon ik echt niet meer stoppen met lezen.
Koen Strobbe heeft al met al een sterk debuut neergezet vol vaart, gruwelijke gebeurtenissen, fijne personages en in een herkenbare omgeving. En wat ik altijd wel kan waarderen is een vleugje romantiek en ook dat zat erin!

Op naar meer van deze nieuwe auteur!