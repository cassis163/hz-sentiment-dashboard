De kleur van vrijheid vertelt het verhaal van de liefde tussen vader Asa, zijn dochter Helen, schoonzoon John, kleindochter Tabitha en de slavin van Helen, Moll. Door de dood van Helen en uiteindelijk ook van haar dochter Tabitha, verliezen zowel Asa als John de grote liefdes van hun leven. Schuldgevoelens, jaloezie, eenzaamheid en verwijten zijn voelbare emoties die de levens van Asa en John kleuren, wat maakt dat ze elk hun eigen weg kiezen om met de verliezen om te gaan. Daarnaast speelt ook de slavernij uit die tijd een belangrijke rol in dit boek.

Het verhaal van Moll, een slavin die in haar leven nooit eigen keuzes heeft kunnen maken vanwege haar achtergrond, loopt parallel aan de tragedie van Asa en John. Het lijkt alsof ze het goed heeft bij Helen, totdat ze na haar uithuwelijking uit elkaar groeien. Zonder dat er in detail wordt getreden over de gruwelijke gebeurtenissen binnen de slavernij, komen de machtspositie, de discriminatie, het geweld en de wanhoop naar voren.

Een centraal motief in deze roman is de zee en de daarmee geassocieerde vrijheid. Omdat het verhaal zo poëtisch en gestroomlijnd wordt verteld lijkt het tijdens het lezen alsof je meebeweegt op de golven van deze zee. Katy Simpson Smith schrijft bijvoorbeeld: “de vrees die verscholen ligt achter haar onverschrokkenheid”, en “ze heeft haar hele leven gewapend tegen verdriet en dit is de nieuwe angel in haar hart”.

De kleur van vrijheid wordt vanuit verschillende personages verteld. Dit creëert medeleven en begrip voor elk personage, ondanks de scheve en oneerlijke verhoudingen. Het boek kent een speelse wisseling tussen de verschillende verhaallijnen. De roman is onderverdeeld in drie hoofdstukken, waarvan elk een ander tijdsbestek omvat. Het verhaal begint in 1793, de tijd van John en Tabitha, het middenstuk gaat terug in de tijd (1771-1782); de tijd van de ontmoeting van Helen en John. Het laatste deel speelt zich af in 1793-1794 ,waar het verhaal ineens een snelle verrassende wending krijgt. De periode van 1771 tot 1794, was een rumoerige tijd voor Beaufort, liggend in North Carolina, waar het verhaal zich afspeelt. De Amerikaanse burgeroorlog (1861-1865) wordt niet benoemd in het boek, maar de beschrijving van de opkomende piraterij, onrust en economische depressie passen in deze tijd. De toen Engelse kolonie was met name bekend om zijn terpentijn en houtteer uit dennenbossen, in het verhaal was dit in handen van Asa.

De kleur van vrijheid is een aanrader. Het boek leest makkelijk en snel. Enerzijds is het echt een roman, een liefdesverhaal met verdriet, wanhoop en hoop. Anderzijds lees je over wat er in die tijd speelde, op zowel economisch als cultureel vlak, waarbij de oorlog en de slavernij centrale onderwerpen zijn. Concluderend is dit een prachtig poëtisch en tragisch boek waarin je met de golven van de Atlantische Oceaan wordt meegenomen door het verhaal. De roman kent een verrassend en deels open einde dat het boek mooi afsluit.