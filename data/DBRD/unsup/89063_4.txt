Ik neem je mee is weer een heerlijke Crusie roman. Veel romantiek, humor met in de hoofdrol een vrouw die niet in een hokje past, Daisy.

Daisy heeft haar baan in het onderwijs opgezegd om haar droom te volgen, schilderen! Helaas levert dat nog niet zoveel op en begint Daisy te twijfelen of ze wel de goede beslissing heeft genomen. Haar vriendje heeft ze ook de deur uitgezet. Hij heeft helaas wel haar stereo installatie meegenomen en ondertussen stapelen de rekeningen zich op. Linc haar buurman, die totaal het tegenovergestelde is van Daisy heeft echter ook zo zijn problemen. Als de twee elkaar dan uit de brand kunnen helpen door een mooi ‘verhaal’ op te hangen, want liegen vindt Daisy het niet, lijkt alles duidelijk en weer voorspoedig te verlopen. Maar ja, de liefde hè!

Een heerlijk boek, vol misverstanden, onbereikbare liefdes die wel een duwtje in de rug kunnen gebruiken en vooral veel romantiek met een heerlijk vleugje Crusie humor. De vrouwen in de boeken van Crusie zijn vaak wat excentriek en hebben zo hun eigen idee over een geslaagd leven, ze zijn geen standaard schoonheden maar hebben wel allemaal een eigenschap die tot de verbeelding spreekt. Ideaal boek dus voor een paar uurtjes heerlijk leesplezier!