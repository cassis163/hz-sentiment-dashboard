In 'Twee kunnen een geheim bewaren als er één dood is' neemt Karen McManus ons mee naar het stadje Echo Ridge waar er over de loop van de jaren zich verschillende mysteries hebben voorgedaan. Na de opname van de moeder van Ellery en Ezra moeten ze noodgedwongen verhuizen naar hun oma in Echo Ridge. Ellery is verzot van misdaden oplossen en gaat met de hulp van Malcolm op zoek naar de dader. Hierbij ontrafelt ze het ene geheim na het andere.

In het begin van het boek stapelen zich al veel vragen op die langzaam maar zeker worden beantwoord doorheen het verhaal. Het is pas op het einde dat alles op zijn plaats valt en er wordt meegedeeld wie er verantwoordelijk is. Doorheen het hele boek is dus een spanning aanwezig en die zorgt ervoor dat je wilt blijven doorlezen tot op het einde. De ontknoping heeft me verrast en het laatste zinnetje in het boek is nog enkele uren door mijn hoofd blijven spoken.

De personages zijn goed uitgeschreven. Het is een young adult dus zijn de personages ook van jonge leeftijd. Dit kwam goed over in het boek. Het was alsof je in het hoofd keek van een zeventienjarige. De drang naar het vinden van de waarheid was aanwezig, maar ook de typische tienerproblemen doken op.

Het boek is voor mij zeker vijf sterren waard. Ik heb tot de laatste letter op het puntje van mijn stoel gezeten. Ik heb mee gezocht met Ellery en Malcolm naar de daders. De goede verhaallijn en de dieptegang van de personages maakte het boek dan ook af. Voor iedereen die houdt van young adults met veel spanning en mysterie is dit het perfecte boek.