"Mijn vader zei eens dat ik de geest van een man had. Hij vond mij een rare speling van de natuur en vermoedde dat mijn moeder dat eveneens was. Maar nu heb ik helemaal niet het gevoel dat hij gelijk had. Nu ben ik zwak en moe en zou ik willen huilen, al kan ik geen tranen voortbrengen."

Lizzy woont samen met haar man op een boerderij in Braintree waar ze samen een relatief goed leven leiden. Aan dit goede leven komt abrupt een einde wanneer Jeb, de man van Lizzy, wordt opgeroepen om te vechten in de Onafhankelijkheidsoorlog tegen de Engelsen. Het leven van Lizzy verandert voorgoed.

De Amerikaanse auteur Jodi Daynard is romanschrijver en literatuurcriticus. Geregeld geeft ze schrijfcolleges aan de universiteit van Harvard en houdt ze zich bezig met journalistiek. 'De vroedvrouw van Braintree' is haar debuutroman waarmee ze meteen een indruk nalaat binnen de historische romans.

Voor je begint met lezen, zal de cover je zeker opvallen. Deze geeft meteen mooi de sfeer en de tijdgeest weer waarin het verhaal zich afspeelt. Wie na het lezen van het boek de originele cover van de Engelstalige versie erbij neemt, zal opmerken dat die misschien iets beter aansluit bij de inhoud van het verhaal.

Het verhaal ontwikkelt zich geleidelijk aan, maar vanaf het begin word je als het ware wel meteen meegezogen in het fascinerende verhaal van Lizzy. Zij maakt een hele ontwikkeling door tijdens het verhaal en dat werd door de auteur heel mooi neergeschreven. De andere personages in het verhaal hadden misschien wat meer diepgang mogen krijgen. De spanning van het verhaal bouwt zich beetje bij beetje op tot een mooie ontknoping op het einde. Wel komt het verhaal af en toe wat voorspelbaar over, wat er voor zorgt dat je niet veel verrassende elementen/gebeurtenissen te lezen krijgt.

Daynard heeft een vlotte schrijfstijl die op sommige momenten wat formeel kan overkomen, maar die je als lezer wel blijft boeien om verder te lezen en te weten hoe het verhaal verder verloopt.

Enerzijds wordt het boek omschreven als een historische roman die zich afspeelt tijdens de Amerikaanse Revolutie. Wie dus houdt van een stukje geschiedenis tijdens het lezen komt met het verhaal over de vroedvrouw van Braintree zeker aan zijn trekken. Anderzijds wordt het boek ook door vele lezers beschouwd als een vrouwenboek. Het boek bevat dan ook heel wat elementen die dit staven: we lezen een verhaal met heel wat krachtige, vrouwelijke personages, thema's die eerder aan vrouwelijke personages gelinkt kunnen worden... Maar dit wil niet zeggen dat dit boek niet met evenveel vermaak door mannelijke lezers zal gelezen worden!

'De vroedvrouw van Braintree' is een goed onderhouden historische roman. Je maakt kennis met enkele sterke personages, de ene al wat beter uitgewerkt dan de andere, die je brengen naar de tijdgeest en sfeer van het Amerika tijdens het einde van de 18e eeuw. Voor de lezers die maar geen genoeg kunnen krijgen van dit verhaal, geen paniek! Dit boek is het eerste deel in een serie, waardoor het verhaal nog niet ten einde is! Laat de volgende delen maar komen!