In 91 (!) korte hoofstukken zet Karin Hazendonk (1961) een beangstigend verhaal neer. Als lezer maak je kennis met een aantal opmerkelijke personages, keurig ingekleurd door de auteur. Vooral Victor Bronckhorst - als hoofdkarakter - wordt glashelder weergegeven. Je moet immers onder de hersenpan van Victor kunnen kruipen, om zijn denken en de oorzaak van zijn wandaden enigszins te vatten. Of dit in elk geval te proberen…

"Uitverkorene? Victor wiebelde ongemakkelijk op de stoel. Dat woord, het klonk zo godsdienstig, terwijl hij zeker wist dat opa nog nooit een kerk aan de binnenkant had gezien.”

Victor Bronckhorst is de uitverkorene, van zijn opa. Als jonge knaap van elf verliest hij zijn beide ouders; zijn grootouders vangen hem op. Hij groeit bij hen thuis ook verder op. Er ontstaat een bijzondere band tussen Victor en zijn opa. Het wordt later zelfs een verbondenheid die de dood overstijgt. Opa is en blijft zijn god. Victor groeit uit tot een absolute topper, als een vermogend zakenman. Dit is echter niet voldoende. Hij wil meer, veel meer… Met de hulp van enkele anderen, specialisten in hun vakgebied, ontwikkelt hij zijn luguber plan. Hij voert het dan nadien ook uit in de praktijk. Alleen op die manier kan hij de opgelegde taak - door opa zaliger - succesvol afronden. Als in Nederland heel wat mensen op mysterieuze wijze overlijden, is de chaos niet meer te overzien. Met dank aan Victor Bronckhorst en zijn vreselijk moordwapen!

Naadloos draait Hazendonk de klok terug, om dan weer plots terug te keren naar het heden. Ze geeft zelfs een vooruitblik naar 2019 als dessert. Of dit nog niet volstaat, wijzigt ze ook nog eens van perspectief. Dit alles remt de leessnelheid niet echt af. Toch moet je steeds alert blijven want er volgt onophoudelijk belangrijke informatie. Geleidelijk wordt de spanning opgebouwd, tot op het moment dat je het niet langer uithoudt… Je wil absoluut die langverwachte apotheose beleven, en bij voorkeur zo snel mogelijk.

Waanidee is een spannend en tevens geloofwaardig verhaal, knap neergeschreven door een dame die het geheel nauwgezet onder controle houdt. Ze laat geen cruciale steken vallen. Qua originaliteit heeft deze duistere thriller heel wat te bieden. Als lezer verafschuw je Victor en zijn opa. Deze laatste is immers ook verantwoordelijk voor de gruwelijke daden van zijn kleinzoon als volwassene.
De toekomst wordt steeds meer en meer hoogtechnologisch getint. Wat denk je dan: ver van mijn bed? Waanidee is een thriller met inhoud en heeft iets ijzingwekkends. Karin Hazendonk schiet twee keer raak: een nieuwe uitgever die in haar gelooft, en meteen een schot in de roos met haar nieuwste boek. Vandaag is het geheimzinnige thema – dat we hier niet uit de doeken doen - nog niet aan de orde; toch is het allemaal zeker niet ondenkbaar. Big Brother in het kwadraat.