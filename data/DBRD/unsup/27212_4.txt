In vijf delen neemt de schrijfster je mee in het leven van de familie Van Antwerpen. Een leven dat aardig op zijn kop gezet wordt. Veranderingen in relaties lijken wel schering en inslag in het hele verhaal.
Terwijl Helena van haar sokken geblazen wordt door een onbekende, rijdt haar schoonzus een scheve schaats met iemand die ze op een cursus van het bedrijf heeft leren kennen. Helena’s vader is op zoek naar ene nieuwe en de zoon van Helena worstelt met het samenwonen.
En als rode draad door het verhaal is er nog het jeugdhuis dat wordt afgebroken.
Alle ingrediënten dus voor een echte chicklit.
Het is een leuk en ontspannend boek, een aanrader voor de vakantiemaanden.
Alles in het boek is mooi uitgebalanceerd. De verdeling van de vijf delen, de aandacht die naar de verschillende verhaallijnen gaat, de combinatie tussen goede raad, alledaagse gebeurtenissen en de sporadische liefdesscènes. Voor elk wat wils.
Hoewel het boek alle ingrediënten heeft om een echte chicklit te zijn, is het soms wat te braaf, geeft het soms iets teveel goede raad. Maar dit maakt het langs de andere kant ook weer net een atypische chicklit, die toch nog even blijft nazinderen.
De schrijfstijl is aangenaam om te lezen, niet te zeemzoeterig. De afwisseling is zeer leuk, naast het vertellen van het verhaal speelt de schrijfster bijvoorbeeld met korte sms-conversaties die worden weergegeven, of een interview dat wordt uitgeschreven.

Het is een chicklit met duiding. Neem niet alles voor vanzelfsprekend aan. Wees eerlijk en rechtuit voor jezelf en je partner.
Het verhaal dat verteld wordt zou uit het leven gegrepen kunnen zijn. Je moet niet ver zoeken om jezelf of iemand uit je naaste omgeving te vinden die zich kan vereenzelvigen met één of meerdere verhaallijnen.