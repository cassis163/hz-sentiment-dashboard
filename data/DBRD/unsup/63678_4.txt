Benissa Kimbele is een van de vele slachtoffers van bendeleiders die kindsoldaten ronselden in Sierra Leone. Zij, en anderen, werden aan de meest afschuwelijke taferelen blootgesteld. Ook moesten zij actief deelnemen aan de onvoorstelbare brute acties en gruwelijke orders uitvoeren. Onder invloed van drugs, drank én de dwang van de perverse leider Hannibal doorstond Benissa onmenselijke beproevingen. Een daarvan was dat ze gedwongen werd opgeleid door Troy tot ‘killing machine’. Hannibal zette Benissa in voor weddenschappen tijdens Spartaanse arenagevechten om zo aan diamanten te komen, hét machtsmiddel in die regio. Benissa ontwikkelde zich al snel tot een ongekend hoog niveau in deze tak van ‘sport’ en werd ingezet als geheim wapen tijdens ‘De spelen van de dood’. Puur vertier voor de leiders. Benissa’s haat bereikte een hoogtepunt toen er een intens gemeen spel met haar werd gespeeld en daarbij een dode viel, maar diegene was niet zomaar een willekeurig iemand. Ze was er kapot van en zwoer wraak. Hoe dan ook, ongeacht de consequenties.

‘Benissa’ gaat verder daar waar ‘Sara’ is gestopt met een benauwende cliffhanger. Het wordt steeds duidelijker aan welke gruwelijkheden Benissa Kimbele is blootgesteld en waarmee ze te maken heeft gehad tijdens haar tijd als kindsoldaat en daarna tijdens haar verblijf in het Choithram’s Hospital waar ze terecht kwam voor psychische hulp. Ze heeft ontzettend veel meegemaakt en een trauma overgehouden aan die periode. In het ziekenhuis bleek ze niet veilig te zijn en werd ze –opnieuw- getriggerd voor zichzelf op te komen, te overleven, te vechten. De enige man die haar zou kunnen helpen en die ze vertrouwde, kinderpsychiater Frank Brenner, zat gevangen op verdenking van verkrachting van Benissa! En dus weer was ze op zichzelf en haar overlevingsinstinct aangewezen. En dat kan ze maar op één manier…….

Jaren later is Benissa werkzaam in Londen en een gezocht huurmoordenaar. Niemand weet echter wie ze is, hoe ze eruit ziet, ze is een schim. Er wordt vanuit allerlei diensten jacht op haar gemaakt, tot nu toe zonder succes. Tijdens een van haar opdrachten komt ze totaal onverwacht weer op het pad van Frank Bennet. Tot haar grote verbazing is hij een goede vriend van Sara en haar verloofde Ambrose. Wanneer Benissa hoort hoe de vork aan de steel zit t.a.v. haar opdrachtgever, de relatie tot Sara en Ambrose én een objectief beeld krijgt van haar eigen situatie, draait ze de rollen om en besluit ze Sara te gaan zoeken. Deze is nog steeds in de handen van onbekende ontvoerders en de tijd dringt. Als iemand in staat zou moeten zijn om Sara te vinden eer het te laat is dan is het Benissa wel.

Genadeloos hard en toch o zo menselijk. Dát is Benissa. Een gekwetste, beschadigde, getraumatiseerde vrouw die gezworen heeft om wraak te nemen op iedereen die haar kwaad heeft aangedaan. Precies dat, die wraak, is voelbaar beschreven. Je kunt niet anders dan sympathie krijgen voor deze jonge vrouw die zoveel ellende heeft meegemaakt en daardoor doet wat ze doet. Het begin van dit tweede boek in de serie De mooie moorden, beschrijft op een indrukwekkende en afschuwelijke manier het (over)leven als kindsoldaat en het ten prooi vallen aan ziekelijke personen die de macht naar zich toe hebben getrokken. De vechtscènes zijn filmisch beschreven, je sluit je ogen en je ziet het zo voor je. Behalve vechttechnieken, intuïtief handelen en overleven is deze periode in het leven van Benissa gekenmerkt door een bewonderenswaardige overlevingsdrang, gevoed door pure haat. Le Bon weet dat echt grandioos te vertalen. Soms word je als lezer zo kwaad op de machtsmisbruikers, voel je de onmacht van Benissa zo sterk, dat het lezen zelfs frustrerend wordt.

Het grootste deel van dit boek gaat over Benissa, precies conform de titel. Toch word je gelukkig beloond voor het geduld en gaat het verhaal rondom Sara ook verder. Ongeveer halverwege wordt dit hervat, nu verstrengeld met de verhaallijn van Benissa. Sara is ontvoerd om onderhandelingen rondom een vijandige overname van CytoSerum, het farmaceutisch bedrijf van Sara’s vader, kracht bij te zetten en te versnellen. (In het eerste deel van deze serie daarover meer) Sara is nog steeds onder erbarmelijke omstandigheden in handen van de twee Tsjetsjenen met hun afgetrainde gevechtshonden Boris en Becker. Ook die dreiging, hand in hand met de nodige angst, frustratie en onmacht, komt op het papier tot leven. Pffff, soms is het gewoon niet te vatten allemaal. En precies daar ligt het enige 'puntje’ in dit verhaal. Zo heel nu en dan bekruipt je het gevoel dat het allemaal net iets té is.

Le Bon weet het verder allemaal geweldig te vertellen en op papier te transformeren naar een razendsnel geheel. De samensmelting van de twee verhaallijnen –Sara en Benissa- gaat naadloos, de feiten en acties zijn aannemelijk en goed doordacht neergezet. De psychische druk, de wisselwerking tussen de diverse emoties maar ook de nodige humor, alles is aanwezig en dat is bijzonder knap gedaan. De nieuwsgierigheid is groot als het aankomt op de ontwikkeling rondom personage Patty. Wat zij nog gaat toevoegen aan het verhaal is vooralsnog een groot raadsel. Ook ligt in de lijn der verwachting dat er nog iets uit het verleden naar boven gaat komen, vooral met betrekking tot de rol van Troy –een van de leiders en Benissa’s persoonlijke demonen- van het rebellenleger in Sierra Leone. Let wel dat deze boeken lezen als één. Als standalone zijn ze niet te lezen, althans niet te volgen zoals ze bedoeld zijn. Het is een verhaal dat is verdeeld over vier delen. Beginnen bij ‘Sara’ dus. Je doet jezelf tekort als je niet bij het begin begint.

‘Benissa’ is een spannend, intrigerend, groots avontuur waarbij je op de laatste pagina álweer op het puntje van je stoel zit……en moet wachten op het derde boek; Naomi. Om in Benissa's beleving te blijven; two down, two to go!

4,5 ster