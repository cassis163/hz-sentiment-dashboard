Wat zou jij doen als je in The Hunger Games terecht zou komen? Zou je ook kunnen schieten als Katniss? En verliefd worden op Peeta? Of wat nou als je net als Tris een fractie zou moeten kiezen? Zou je ook gaan voor Onverschrokkenheid? Violet is onwijs fan van De Galgendans en zou niets liever willen dan lijken op het hoofdpersonage Rose. Maar dan belandt ze tijdens Comic Con ineens écht in de wereld van De Galgendans…
De auteur van Fandom, Anna Day, kwam pas voor het eerst op Comic Con toen ze haar boek ging promoten. Grappig is dat ze de wereld van De Galgendans wel zelf had verzonnen, maar het idee voor Fandom kwam van een ander. Day deed namelijk mee met een verhalenwedstrijd, waar ze in de shortlist kwam met het verhaal van De Galgendans. Het idee dat een groep tieners naar de wereld van hun fandom getransporteerd worden, kwam van een andere shortlistauteur: Angela McCann.
In Fandom zijn Violet en haar vrienden grote fans van de bestseller De Galgendans. Verkleed als hun helden gaan ze naar Comic Con, om de acteurs uit de film te ontmoeten. Maar dan gebeurt er een bizar ongeluk en belanden ze plotseling écht in het verhaal. Hiermee stapt Fandom in de wondere wereld van fanfiction en combineert dit met een compleet nieuw idee. Per ongeluk veroorzaken ze de dood van de hoofdpersonage Rose. Violet neemt de rol van haar heldin over om het verhaal door te laten gaan.
De plot is origineel en verfrissend, maar ook herkenbaar. Welke lezer wil nou niet naar de wereld van zijn of haar favoriete boek getransporteerd worden? Doordat Day de wereld van De Galgendans tot in detail heeft uitgewerkt, is het niet zomaar een haakje naar een verhaal, maar echt een volledig uitgewerkte wereld in een verhaal.
Violet heeft maar één taak: volg de originele verhaallijn, de canon. Maar dit is moeilijker dan gedacht, want Violet is niet zo behendig en moedig als Rose. Ze schopt steeds de canon in de war, maar toch lijkt het verhaal sterker dan de veranderingen die Violet en haar vrienden in de wereld teweegbrengen. Violet leert dat ze de held van haar eigen verhaal moet worden. Fandom sleept je mee naar de wereld van Violet en haar vrienden.
Een ander probleem is dat een van de mannelijke bijrollen, Ash, een stuk aantrekkelijker is in de wereld waarin ze terecht zijn gekomen dan in de canon. De welbekende love triangle begint… maar al snel wordt duidelijk dat Violet zeker niet van plan is om de canon te volgen: 'Liefde kun je niet voorschrijven of opdringen. Liefde volgt geen script.'
Een van de karakters dat veel sympathie oproept is Katie. Als enige van haar vrienden kent ze de plot van De Galgendans niet. Hierdoor kijkt ze anders tegen de situatie aan en neemt ze zeker geen blad voor haar mond. Bovendien weet ze regelmatig Shakespeare te quoten in de dystopische fanwereld, wat weer een feestje voor de lezer is. En een speciale vermelding voor vertaler Tineke Funhoff voor de hilarische vertaling van Katie’s scheldwoorden. Van ‘spermapijper’ tot ‘eikeltosti’, niets lijkt te vreemd.
De ontknoping van Fandom is verrassend en zeer sterk. Het is als een denderende trein die op hoge snelheid over je hart heen rijdt en het compleet gebroken achterlaat. Day weet met een grote verrassing in één keer een diepe indruk achter te laten.
Al met al weet Fandom met een vleugje avontuur, romantiek en fanfiction te combineren. De anti-heldin Violet verandert in de held van het verhaal, met wie je intens meeleeft. Fandom leest lekker weg en sleept je mee in de wereld van de cosplay en fanfiction. Want hoe zou jij je favoriete boek herschrijven?