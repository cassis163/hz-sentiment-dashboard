Trots en Vooroordeel, of liever de Engelse titel Pride and Prejudice, is één van mijn meest favoriete boeken. Tijdens mijn middelbare school was het verplicht voor de Engelse les, maar toen las je een aangepast dun niemendalletje wat nog net het verhaal een beetje weergaf en dat je als bakvis verliefd kon laten worden op Mr. Darcy. Tijdens mijn studietijd tikte ik een goedkoop maar mooi gebonden Engelse versie op de kop en toen werd ik pas echt verliefd! Niet zozeer op Mr. Darcy, maar op de schrijfstijl van Jane Austen en op de tijd waarin het zich afspeelt. Op dat moment verklaarde ik officieel dat ik in de verkeerde eeuw geboren was.
Jane Austen was één van de eerste vrouwen die in haar tijd een roman wist te publiceren, vooruit wel met behulp van mannelijke familieleden want het was in die tijd eigenlijk “not done” voor een vrouw een boek te schrijven, laat staan het ook nog te publiceren. Het verbaasd dan ook niet echt dat haar werk in eerste instantie anoniem uitgebracht werd. Haar werk is een heel mooi voorbeeld van het 19e -eeuwse realisme. In haast komische zinnen en vaak erg kritische ondertonen vertelt ze het inmiddels wereldberoemde verhaal van de opbloeiende liefde van hoofpersonages Elizabeth en Mr. Darcy. Maar waar de huidige verfilmingen van het verhaal zich vooral richten op die romantische liefde is dit boek zo veel meer dan dat alleen. Het is een aanklacht tegen het feit dat indertijd het huwelijk de enige manier was voor een vrouw om sociale en economische status te bereiken. Austens beschrijvingen van hoe dit in zijn werk ging zou je nu haast hilarisch noemen (zoals bijvoorbeeld het schaken van een vrouw, wie verzint zoiets!) maar was toen helaas bittere werkelijkheid. Wat mij ook raakt in dit verhaal is dat de elementen uit de titel zo vaak een allesbepalende rol in het leven kunnen spelen. Hoe vaak er ook tegenwoordig nog relaties stuklopen op trots en vooroordeel, ik durf het niet te zeggen maar ik weet dat het nog steeds zo is. En je kunt het zelfs breder trekken, niet alleen in relaties tussen man en vrouw spelen deze zaken een grote rol maar ook in relaties tussen mensen in het algemeen spelen Trots en Vooroordeel een belangrijke rol. En met name dat Vooroordeel maakt van dit boek nog steeds een actueel verhaal.