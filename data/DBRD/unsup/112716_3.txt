Marelle Boersma behoort al een tijd tot een van de meest succesvolle auteurs van Nederland. Haar boeken zijn over het algemeen gebaseerd op waargebeurde verhalen. Door deze verhalen in haar thrillers te verwerken probeert de schrijfster het verborgen leed dat in Nederland voorkomt onder de aandacht te brengen. Boersma, die in Portugal woont, is behalve auteur ook schrijfdocent. Haar derde thriller Complex is oorspronkelijk in 2007 verschenen, maar werd in 2016 als heruitgegeven.

Fenna Faassen is journaliste voor het tijdschrift Ogen-blik en vertrekt naar India waar ze, samen met freelance fotograaf Ben, een reportage over een ziekenhuis dat door de Nederlandse onderzoeker Mark Visser wordt geleid, zal maken. Mark heeft een middel ontdekt waardoor wonden sneller en beter genezen. Wanneer Fenna en Ben ontdekken dat bij de ontwikkeling van dat product menselijke proefkonijnen zijn gebruikt gaan ze op onderzoek uit. Ondertussen bereidt Fenna's vriendin Marjet zich in Nederland voor op het televisieprogramma Bodymorfose waarin ze, omdat ze ontevreden is over haar uiterlijk, een make-over krijgt. Deze behandeling blijkt echter minder gevaarlijk dan men doet voorkomen. En wat hebben de Indiase kliniek en het televisieprogramma met elkaar te maken?

Na de proloog, waarin het ongeluk van een joggende jonge vrouw wordt beschreven, verplaatst het verhaal zich naar India. Uit niets blijkt nog wat deze proloog met het eigenlijke verhaal te maken heeft. Omdat dat pas veel later duidelijk wordt, lees je het boek tot dat moment wel met een vraag in je achterhoofd. Die vraag wordt, zoals gezegd, later beantwoord en dat antwoord is dan tevens een van de weinige verrassingen in het boek.

Het ontbreken van een aantal verrassingen is nadelig voor de spanning in het verhaal. Deze is mondjesmaat aanwezig. De proloog en een enkele situatie in India zijn nog het meest spannend. Toch leest het verhaal wel degelijk vlot en dat is in feite wel een van de kenmerken van de boeken van Boersma. Soms is de plot wel enigszins voorspelbaar, maar dat hoeft geen belemmering te zijn om het boek te lezen.

In Complex laat de schrijfster de waanzin rond de make-over programma's naar voren komen. Dit doet ze op een vrij realistische manier waarbij duidelijk wordt dat een aantal mensen zo'n make-over niet eens zou moeten doen, maar ook dat kandidaten dusdanig ontevreden over zichzelf zijn dat ze zelfs aan een dergelijk programma gaan meedoen. Ondanks de eventuele gevaren die zich bij een ingreep kunnen voordoen.

Hoewel het boek misschien niet overal aan de verwachtingen voldoet, is het absoluut geen straf om te lezen. Het verhaal blijft, ondanks de kanttekeningen, toch boeien. Dat is de verdienste van Marelle Boersma, want als lezer wil je uiteindelijk wel graag weten hoe het met alles en iedereen afloopt.