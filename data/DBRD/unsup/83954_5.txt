Je weet meteen aan het begin van het boek al dat er een slachtoffer gevallen is dat weekend en dat Greer daar iets mee te maken heeft. Zij kijkt namelijk terug op het gebeuren dat weekend en wat eraan voorafging. Daardoor zit de spanning er meteen goed in, want je weet wel wat, maar lang niet alles en vraagt je af wat er precies gaande is. Eenmaal begonnen aan dit spannende boek is het heel moeilijk om hem nog weg te leggen! Ik ging er als een speer doorheen en zat op het puntje van mijn stoel…
Wat een ontzettend dreigend sfeertje hangt er de hele tijd in dit verhaal! Het idee lijkt, op het feit na dat ik bloedsporten helemaal niks vind (gelukkig zijn de beschrijvingen niet al te gruwelijk), vrij normaal: een weekend, negen tieners, ouderwets vermaak… Maar er zit natuurlijk veel meer achter. Waarom juist deze drie buitenbeentjes? Waarom is alles daar zo ouderwets? Het weekend blijkt al een eeuwenoude traditie, die vele generaties teruggaat.
S.T.A.G.S. is een ontzettend spannende en beklemmende YA-thriller! Boeiend van begin tot eind. Het leest heerlijk vlot weg en de auteur neemt je echt mee in een heel bijzondere, maar toch realistische wereld en laat je meeleven met hoofdpersoon en vertelster Greer. Greer refereert veel aan films, dat gaf een leuk luchtig tintje aan het verhaal én liet me sommige dingen nog beter voor me zien.
Ik wil graag meer! En ben heel benieuwd naar de verfilming!