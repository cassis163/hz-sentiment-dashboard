‘Angel’ bestaat uit drie delen.
Deel 1 is het verhaal van Nathan, een Canadese militair die eind jaren ‘50, ten tijde van de Koude Oorlog, als jonge militair wordt gestationeerd in Marville, Noord-Frankrijk. Na enige tijd mogen de vrouwen van de Canadese militairen overkomen om samen met hun man een nieuw leven op te bouwen in Frankrijk. De vlucht van de vrouwen verloopt echter dramatisch en deze heeft verstrekkende gevolgen voor de (zwangere) vrouwen.

Margret, de vrouw van Nathan, besluit om niet in Frankrijk te blijven maar naar Canada terug te keren. Nathan blijft, nadat hij militair-af is wel in de omgeving wonen en trouwt met Emilie, een Française. Samen krijgen zij zoon Alain.

Nathan is een complexe man, getekend door de vele gebeurtenissen en zijn gesloten karakter. Zijn grote hobby is het houden van bijen. De bijen spelen een zeer belangrijke rol in het verhaal en komen wij door het hele boek tegen. Het gaat niet goed met de bij door het gebruik van zware pesticiden in de landbouw en industrie.

Deel 2 is het deel van zoon Alain. Hij is actief als journalist en fotograaf maar wordt op de redactie van de plaatselijke krant, waar hij al vele jaren werkt, niet altijd voor ‘vol’ aangezien tot hij een alarmerend artikel schrijft over een groot gifschandaal. Alain is politiek zeer geëngageerd en als fotograaf maakt hij in Parijs de foto die zijn leven voorgoed verandert. In het tweede deel speelt de internationale politiek een hele grote rol. De val van de Berlijnse muur, de opkomst van het FN, de Koude Oorlog; het komt allemaal ruimschoots aan bod.

Deel 3 is een prachtig geschreven afsluiting van het boek met mooie filosofische zinnen. Eigenlijk een tegenhanger van deel 2.

‘Angel’ is zeker geen boek dat je ‘even’ als tussendoortje leest. Het is een complex verhaal, gelardeerd met vele Franse zinnen. Het boek ‘dwingt’ je bij bepaalde zaken stil te staan en te overdenken.