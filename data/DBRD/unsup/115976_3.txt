Met de tourstart in Utrecht zal Nederland langzaam geel kleuren. Om voorbereid aan het parcours, voor de tv of op de camping te verschijnen is er de vierde editie van het Handboek Tour de France. Hierin kijken Michael Boogerd en Manon Colson vooruit naar het grootse wielerevenement ter wereld.

Het handboek is een compact naslagwerk met daarin een vooruitblik op alle etappes, bijzondere gebeurtenissen uit de rijke tourhistorie en anekdotes en bespiegelingen van Boogerd. Extra aandacht is er in deze editie voor de vrouw achter de wielrenner, iemand die voor het grote publiek vaak buiten beeld blijft. Wie is bijvoorbeeld de legendarische vrouw die onder renners ‘het beest van Diksmuiden’ werd genoemd? En is het toeval dat bijna iedereen met wie Boogerd in de Rabobankploeg heeft gereden gescheiden is?

Stond de oud-renner in zijn wielerloopbaan al bekend als iemand die geen blad voor de mond nam, Boogerd maakt van zijn hart nog steeds geen moordkuil.‘Om eerlijk te zijn: zo leuk is de Tour niet. De enige keren dat ik er echt van heb genoten was de eerste keer in 1996, en in 2002 toen ik de etappe naar La Plagne had gewonnen,’ aldus Boogerd. Toch bevat het boek niet alleen maar anekdotes over zijn tijd in het wielerpeloton. Ook de dubbele moraal ten aanzien van doping in het huidige peloton wordt niet ongemoeid gelaten. Waarom lijken topploegen als Sky en Astana steeds naar de mazen in de dopingregelgeving te zoeken? Het zijn vooral deze anekdotes en bespiegelingen die van het Handboek meer maken dan een eindeloze opsomming van feitjes en etappes. Naast ploegleider van Team Roompot Oranje Peloton en wielercommentator blijkt uit zijn enthousiasme dat Boogerd bovenal nog steeds een wielerliefhebber pur sang is.

Het Handboek voor de Tour de France biedt een inkijkje in het peloton dat vooral verhelderend is voor de beginnende wielerfan. Deze zal na het lezen zijn mannetje staan als in het televisiecommentaar termen als ‘op de kant rijden’ en ‘dubbele waaier’ vallen. Boven alles zorgt het Handboek voor een lichte verhoging in de tourkoorts, een enthousiasme dat in de aanloop naar het Grand Départ op 4 juli alleen nog maar zal toenemen.