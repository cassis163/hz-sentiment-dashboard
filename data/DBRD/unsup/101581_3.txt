E.O. Chirovici werd geboren in Transsylvanië, Roemenië. Deze streek is alom bekend en wordt veelvuldig geassocieerd met vampieren en Dracula. Het is dan ook niet te verwonderen dat er van de hand van E.O. Chirovici een, op zijn minst, mysterieus verhaal zou verschijnen. Het is niet de klassieke whodunit geworden, waar de dader van een misdrijf wordt gezocht, ook al draait het hele verhaal rond een moord die jaren geleden gepleegd werd.
In 1987 te Princeton werd de alom gerespecteerde psycholoog Professor Joseph Wieder brutaal vermoord. Eenieder van zijn kennissen of vrienden zou de dader kunnen geweest zijn en elk personage vertelt over zijn relatie met de Professor alsook over hun relaties onderling en de gebeurtenissen die aan de moord voorafgingen. Iedere partij heeft zijn eigen visie op de gebeurtenissen. Voor iedereen is de realiteit, zoals hijzelf ze ervaart en gezien heeft, anders. Dit wil helemaal niet zeggen dat de personages al dan niet moedwillig liegen maar dat hun verbeelding hun een ander beeld of een andere realiteit doet beleven. Zo worden de gebeurtenissen op de bewuste avond van de moord door verschillende mensen vertelt en krijgen we hetzelfde verhaal meerdere keren te lezen maar vanuit een ander perspectief.
Deze vorm van schrijven is zeker niet innovatief en na de zoveelste keer hetzelfde verhaal gelezen te hebben, met als enige verschil dat het vanuit een andere hoek bekeken wordt en door een andere persoon vertelt, wordt het na een tijdje saai. Ook al is het een boeiend gegeven om te zien tot wat de psyche van de mens in staat is.