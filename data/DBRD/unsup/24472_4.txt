In de proloog wordt een vrouw vermoord die teveel heeft gezien, dat zet meteen de toon: wie is ze en wat en wie heeft ze gezien?
Vervolgens leer je ambulancebroeder Philip kennen, die duidelijk slaapproblemen heeft en daardoor zelfs al wat fouten gemaakt heeft. Een geheim uit zijn verleden achtervolgt hem nog steeds. Heeft dat wat te maken met de bruut toegetakelde slachtoffers waar hij met de ambulance op af moet?
Ondertussen ontsnapt Danilo, de man uit het geheime verleden van Jana Berzelius, uit een beveiligde ziekenhuiskamer. Hij is gevaarlijk voor Jana, want hij weet téveel… Jana, Henrik en Mia zijn ieder op geheel eigen manier bezig met de zaak van de verdwenen misdadiger én met de zaak van de toegetakelde slachtoffers.
Emelie Schepp weet haar personages zeer compleet en levensecht neer te zetten. Het was echt alsof ik een weerzien had met oude bekenden. En ze blijven zich ontwikkelen. Wat is die Jana een bijzondere vrouw! Echt een heel interessante, onconventionele hoofdpersoon. Zij steelt wel de show, maar ook Henrik, Mia en de rest staan hun mannetje in dit super spannende, mega boeiende en heerlijk vlotte derde deel in de Jana Berzelius-reeks! Ondanks de vele perspectiefwisselingen (ben ik ondertussen gewend van Emelie) race je door het verhaal heen en zie je de losse eindjes samenkomen in een briljant plot.
Fijn om te weten dat er in ieder geval nog een vierde deel komt, want ik ben nog lang niet klaar met Jana en de rest!