Voor de duidelijkheid: er zijn twee versies in omloop van Scott Bloom en de dochters van Chenchen. De eerste, gele cover met schreeuwend meisje, is verschenen in augustus 2013. Tijdens het werken aan de Engelse vertaling (Sun Tzu’s daughters) van het boek kwam Rosa Miller tot de slotsom dat haar personage Karen te weinig diepte had. Die diepte is zonder verdere veranderingen aan Karens karakter en rol toegevoegd in de herziene versie, die met de oranjerode cover, daterend van augustus 2014.

Scott Bloom is succesvol interviewer voor The London Times, maar privé ontbreekt het hem aan zelfvertrouwen. Hij gelooft niet meer in de liefde, kan zich niet indenken dat er ook maar één vrouw is die hem als man begeert. Zijn hulp wordt ingeroepen door Jo-Ann Wei, activiste tegen de Chinese eenkindpolitiek, wier leven bedreigd wordt door de Britse zakentycoon Evan Mil. Niets weerhoudt Scott Bloom ervan naar Beijing af te reizen om de man professioneel aan de tand te voelen over zijn activiteiten en zijn connecties met de Chinese overheid. Bij Scott groeit het vermoeden dat Mils praktijken een hoger doel dienen dan puur winstbejag.
Scotts onderzoek is niet zonder risico, want Evan Mil heeft zijn mannetjes op strategische plekken. Jo-Ann sleurt Scott mee in haar strijd voor wat zij de goede zaak vindt. Scott volgt als een mak schaap, hij is verliefd op haar en het is zeer de vraag of hij haar plannen doorziet. Jo-Ann is opgevoed, geïndoctrineerd, met de theorieën van generaal Sun Tzu (ook Sunzi geheten, rond 500 v.Chr., samensteller van ‘De kunst van het oorlogvoeren’). Wanneer Scott op zeker moment Karen ontmoet, raakt hij de controle kwijt …

Het begint allemaal met de moord op een klein, onschuldig meisje, dertig jaar geleden. Meisjesbaby’s zijn niet gewenst onder het eenkindbeleid, dat sinds 1979 van kracht is. Hardvochtig, maar de realiteit, zoals ook realiteit is dat daardoor een mannenoverschot ontstaat dat uiteindelijk leidt tot sociale en economische ontwrichting. (Er zijn overigens uitzonderingen mogelijk op het eenkindbeleid, aldus Wikipedia en aanverwanten.) De eenkindpolitiek vormt de basis en het hart van Scott Bloom en de dochters van Chenchen. Boeiend thema, dat uitnodigt tot googelen.

De titel van het boek is ongelukkig gekozen, alsof Scott Bloom iets met de dochters van ene Chenchen heeft of doet … Chenchen is daarentegen geen persoon, maar een plaats. De Engelse titel is fraaier, concreter. Het gaat echter om de inhoud en die is verrassend goed. Rosa Miller zet helder en met vaart het gevecht neer dat de dochters van Chenchen leveren tegen de ideologie van Evan Mil en de zijnen. Ideologie versus ideologie, dat moet wel botsen. Ook botst het tussen de ‘dochters’ onderling, kan niet missen, is vrouwen eigen. En dan Scott: hij start als een watje, ontwikkelt zich als gevolg van de gebeurtenissen en de avonturen die hij beleeft, en aan het eind van het verhaal lijkt hij de touwtjes in handen te nemen, wat nog bevestigd zal moeten worden in een vervolgboek. Knappe constructie, die geenszins ongeloofwaardig is; het komt vaak genoeg voor dat mensen ongekende krachten in zich herbergen.

Millers stijl van schrijven is dik in orde, alleen jammer dat de tekst niet spelfoutloos is. Bijzondere locatie, voornamelijk China. Beetje vreemde – lees: onbekende – sfeer, maar wel lekker. Dit smaakt naar meer rond de sympathieke hoofdpersoon Scott Bloom. Voor zover bekend is het vervolg in de maak. Hoe zal Scott zich verder ontpoppen, welke personages gaan we terugzien en wat wordt het hoofdthema na zo’n origineel onderwerp als de eenkindpolitiek? Dat Rosa Miller ons nogmaals zo mag verrassen!