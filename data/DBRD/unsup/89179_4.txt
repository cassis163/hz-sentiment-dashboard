Kayla Green heeft een hekel aan de feestdagen. Dat gedoe van versiering, gezelligheid en familie hoeft voor haar niet. Ze heeft geen familie, ze is dol op haar werk en meer heeft ze dan ook niet nodig. Als ze de opdracht krijgt om met Kerst een hotel van zijn ondergang te redden, ziet ze dat als de uitgelezen kans om aan de kerstdagen te ontsnappen. Wat ze echter niet had gedacht, was dat ze in een familiehotel terecht zou komen voor wie Kerst het belangrijkste feest van het jaar is. Ze probeert haar persoonlijke gevoelens te negeren, zich te storten op haar werk en zich vooral niet mee te laten slepen in de Kerstgekte. Maar de lieve en vasthoudende Jackson maakt het haar niet gemakkelijk.

Daar waar Morgan in eerste instantie een hele sterke en zelfverzekerde vrouw laat zien die alles onder controle heeft in het zakelijke New York, zakt Kayla al snel door het ijs wanneer ze in Vermont is. Op haar hakken paradeert ze door de sneeuw, glijdt onderuit en in haar kokerrokje maakt ze totaal geen indruk op de familie O'neil, de eigenaren van Snow Chrystal. Sarah Morgan gebruikt hierbij humor en ze weet dit zo neer te zetten dat de lezer het haast ziet gebeuren.

Het gebruik van korte zinnen en makkelijke woorden maken het makkelijk om in het verhaal te komen, maar ook de opbouw van de verhaallijn helpt hier goed mee. Je vraagt je al snel af hoe het kan dat Kayla in eerste instantie alles zo goed voorbereidt, maar ze niet voorziet dat hakken en een strakke rok onhandig zijn in de sneeuw. Ook is er iets waarom ze zo'n hekel heeft aan Kerst. Maar wat?
Deze spanning weet Morgan goed op te bouwen, net als de spanning tussen Kayla en Jackson. Duidelijk is dat ze voor elkaar vallen en goed bij elkaar passen, maar het blijft de vraag of de zakelijke Kayla van haar principes af zal stappen en een relatie aan zal gaan met een cliÃ«nt.

Belangrijke thema's in het boek zijn romantiek en familie. Maar Morgan heeft ook een rol in petto voor het ondernemerschap. Het familiebedrijf, Hotel Snow Chrystal, dreigt failliet te gaan. De schrijfster geeft heel duidelijk weer hoe een familiebedrijf kan zorgen voor verbondenheid, maar ook voor een zware last bij familieleden. Dit doet Morgan op een geloofwaardige manier en geeft het verhaal een extra dimensie. Daarnaast is er ook veel aandacht voor de prachtige omgeving van Snow Chrystal. Je ziet de besneeuwde pistes, de blokhutten, de eeuwenoude bossen en bevroren vennetjes zo voor je.

Een feelgoodboek dat haast uniek is in haar soort, doordat Morgan uitgebreid aandacht besteedt aan het ondernemerschap en ze een sterke succesvolle vrouw neerzet.