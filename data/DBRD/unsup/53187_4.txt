In deze titel uit de historische romanreeks van Ambo Anthos leer je David kennen, die aan het begin van de 20e eeuw in de barbierszaak van zijn oom werkt in Rotterdam. Zijn vader, een rusteloze ziel, heeft zijn gezin jaren geleden verlaten om het geluk te zoeken in Amerika. De bedoeling was om daar een baan te vinden en dan zijn gezin over te laten komen, maar ze hebben nooit meer iets van hem gehoord.
David komt erachter dat zijn moeder al die jaren een geheim heeft bewaard en besluit om naar New York te gaan om zijn vader op te zoeken en misschien wel mee naar huis te nemen. Maar het loopt anders dan verwacht…

In De man die alles achterliet weet Tanya je mee te nemen naar het Amerika van begin 20e eeuw, een tijd waarin Amerika en de rest van de wereld flink in beweging was. Ik waande me echt in die tijd en kon voor me zien wat ze beschreef. Ik voelde mee met David, zijn teleurstellingen, zijn liefde, zijn tweestrijd…

Het is een meeslepend en boeiend verhaal, gedeeltelijk gebaseerd op de familiegeschiedenis van de auteur. Het leuke is dat je achterin het boek nog wat foto’s e.d. te zien krijgt van de personen waar het verhaal over gaat.
Een bijzonder mooi boek!