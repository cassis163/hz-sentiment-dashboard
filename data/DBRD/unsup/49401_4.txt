De beschuldiging is het derde deel uit de kid lawyer-serie van John Grisham. De boeken gaan over de 13 jarige Theo Boone die later een beroemd advocaat hoopt te worden. Theo verdiept zich graag in wetgeving, is regelmatig in de rechtbank te vinden en volgt alle belangrijke strafprocessen in zijn woonplaats op de voet. Ondanks zijn leeftijd treedt hij ook regelmatig op als advocaat in de dierenrechtbank. In de beschuldiging is Theo geen strafpleiter, maar zelf verdachte.
Wanneer Theo zijn kluisje op school opent ontdekt hij dat er wat spullen verdwenen zijn. Hij maakt zich hier niet zo druk om en gunt zichzelf ook geen tijd om er met de schoolleiding of zijn ouders over te spreken. Dit wordt anders als de banden van zijn fiets lek gestoken worden en er en raam in wordt gegooid op het advocatenkantoor van zijn ouders. Nog diezelfde week worden er 3 laptops in zijn kluisje gevonden, die gestolen blijken te zijn uit de plaatselijke computerzaak. Onder de leerlingen op school wordt een e-mail verspreid met hierin een foto van Theo, deze foto is genomen terwijl Theo het politiebureau uitkomt. Binnen de kortste keren weet de hele school dat de zoon van twee vooraanstaande advocaten wordt verdacht van inbraak. Theo vraagt zijn oom Ike en een paar vrienden om hulp. Samen proberen zij er achter te komen wie hem de diefstal in de schoenen probeert te schuiven .
De beschuldiging is een ontzettend goed boek. Het is spannend en laat zich niet meer wegleggen. Het is wel prettig om eerst de overige twee delen te lezen. In dit derde boek speelt namelijk een rechtszaak uit de vorige delen nog steeds een rol. Het verhaal is heel realistisch. Op elke school kunnen kinderen te maken krijgen met jaloezie, geweld en diefstal. En in elke klas zitten wel een paar kinderen die het thuis moeilijk hebben. Wat ik verder heel goed vind is dat je door het lezen van de serie een goed beeld krijgt van de rechtbank en van het werk van een advocaat. Er zijn al heel wat films van Grisham verfilmd. Ik denk dat deze kid lawyer-serie hier ook heel geschikt voor is. Op youtube staan diverse filmpjes die gemaakt zijn na aanleiding van de boeken. Wanneer je die bekijkt krijg je gewoon zin in een spannende tv-serie over Theo Boone!