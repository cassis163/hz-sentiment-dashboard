Mannenjacht – Marion van de Coolwijk

Over de schrijfster:
Marion van de Coolwijk is een Nederlandse kinderboekenschrijfster en docent. Ze debuteerde in 1989 met Het praathoedje en schreef sindsdien meer dan 200 boeken voor kinderen in de basisschoolleeftijd. Ook is ze auteur van de succesvolle MZZLmeiden-serie, gericht op tieners. In augustus 2016 debuteerde ze met haar eerste boek voor volwassenen: de thriller Mangelvrouw.
Mannenjacht is haar tweede thriller.

Naast haar werk als auteur heeft Van de Coolwijk een eigen onderwijsadviesbureau en tekstbureau gericht op kinderen, bedacht ze een methode om leren en lezen makkelijker te maken, ontwikkelt ze lesboeken en...

Achterflap:
Frank, Marc, Bart en Herman vormen al vanaf hun jeugd een hechte vriendenclub. Hun gezamenlijke mannenweekenden op de boot van Bart zijn een traditie en ook in het dagelijks leven steunen ze elkaar door dik en dun.

Na een huwelijk van 22 jaar krijgt Karin van haar man Marc te horen dat hij verder wil met zijn minnares Babet. Na de eerste klap volgt een emotionele tijd, waarin veel geregeld moet worden. Als Karin tijdens een etentje haar vriendin Els, de zus van Bart, in vertrouwen neemt over deze emotionele achtbaan, krijgt ze plotseling het bericht dat Marc een ernstig auto-ongeluk heeft gehad en is overleden.

Karin ontvangt van de politie Marcs persoonlijke spullen, de auto is total loss. In een waas van woede en verdriet gaat ze op zoek naar antwoorden. Wat heeft Marc bezield? Wie is die Babet? Hoe lang was dit al aan de gang? Zat zij bij hem in de auto? Weet ze dat Marc dood is? En de allerbelangrijkste vraag: hoe is hij verongelukt? Als diezelfde avond Marcs telefoon door een anoniem nummer wordt gebeld, neemt ze onmiddellijk op. Maar het enige dat ze hoort is het geluid van klotsend water en een kan dat steeds hetzelfde zingt: 'Daar was laatst een meisje boos.. Daar was laatst een meisje boos...'



Mijn mening:
Mannenjacht heeft een opvallende cover die gelijk de aandacht trekt. Vooral de blauwe en rode kleuren steken mooi tegen elkaar af. De titel heeft een dubbele betekenis, zeer goed bedacht.
De inleiding van Mannenjacht start met de tekst van het kinderliedje “Daar was laatst een meisje loos” daarmee is gelijk de toon gezet en val je middenin een spannend verhaal. Geen tijd nodig om erin te komen. De twee verhaallijnen lijken totaal niets met elkaar te maken te hebben, maar al snel proef je hier een hele vervelende bijsmaak. Aan de ene kant de dood van Marc en wat daar nou precies gebeurd is, het verdriet en de onmacht van zijn vrouw Karin hakken er stevig in, voor velen waarschijnlijk zeer herkenbaar. Liegen en bedriegen is helaas een veel voorkomend iets binnen relaties. Het andere verhaal gaat over Peggy die het contact met haar ouders verbroken heeft en wekelijks een bezoek brengt aan haar ernstig psychisch zieke zus Diana. Twee verschillende families met ieder een eigen verhaal, en dat verhaal wil je zo snel mogelijk ontrafeld zien. Al vrij snel leg ik wat linkjes van de een naar de ander maar de vraag: Hoe het nou precies zit? blijft een mysterie.
Langzaam aan gaan de kwartjes vallen maar naar de plot toe wordt ik totaal overdonderd door de vele gebeurtenissen die zich in razend tempo na elkaar voordoen, steeds moet ik mijn bevindingen bijstellen en de plot heeft mij dan ook totaal verrast.
Mannenjacht is de tweede thriller van van de Coolwijk die ik lees maar moet eerlijk bekennen dat ik deze beter vind dan Mangelvrouw.
De schrijfstijl is prettig, de wisselende verhaallijnen zorgen ervoor dat je niet wilt stoppen met lezen, heb het boek dan ook binnen 24uur uit gelezen.

Schrijfstijl: *****
Originaliteit: ****
Plot: *****
Leesplezier: *****
Spanning: ****
Psychologie: *****

Mannenjacht krijgt van mij dik verdiend 4,5 ster.
Bianca