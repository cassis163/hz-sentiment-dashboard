Clarissa Pinkola Estés is Jungiaans analytisch therapeut, afgestudeerd in klinische psychologie en etnologie, en vertelster van oude verhalen. Zij gelooft in de kracht van verhalen als medicijn, om zo je ware natuur te ontdekken en krachtiger, bewuster en autonomer in het leven te kunnen staan.

In 16 hoofdstukken (bijna 550 bladzijden!) worden verhalen en sprookjes uitvoerig besproken. Met gebruikmaking van archetypen komen veel betekenisvolle thema’s uit het leven van de vrouw aan bod. Maar dat betekent niet dat dit een boek slechts voor vrouwen is; voor mannen staan er evenzo interessante kwesties in. Het kan gespreksthema’s aanwakkeren en de man-vrouw relatie naar een hoger nivo te tillen.

De ontembare vrouw staat symbool voor oeroude tradities; zij is de vrouwelijke ziel, de instinctieve kracht van de oorspronkelijke natuur van vrouwen. Ontembaar als in ‘wild’ staat voor een natuurlijk leven leidend. Meer dan ooit is dit boek treffend, vrouwen hebben zich aangepast aan de verwachtingen van anderen en onze maatschappij wordt immers door mannen gedomineerd.

Wanneer we te weinig tijd besteden aan ons creatieve leven of de dingen die werkelijk belangrijk zijn, ontstaat een verlangen, een ontevredenheid of zelfs een burn-out. Als vrouwen hun relatie met de wilde natuur bevestigen, worden ze gezegend met een blijvende, intuïtieve kracht.

De Ontembare Vrouw is een boek om jezelf te leren kennen, je diepste natuur te doorgronden. Een boel vol met symboliek en metaforen. Een boek om stil van te worden, heel stil.