Het meisje uit Brooklyn - Guillaume Musso
Genre: thriller
Uitgever: A.W. Bruna Uitgevers
ISBN: 978 94 005 0854 5
Uitvoering: paperback
Aantal pagina's: 317
Uitgave: mei 2017

Met dank aan de uitgever voor dit recensie-exemplaar.

Anna Becker en Raphael Barthélémy trouwen over een paar weken. Het was liefde op het eerste gezicht. Als ze een weekendje weg zijn heeft Raphael het gevoel dat hij Anna niet echt kent. Alles ging ook zo snel! Omdat hij niet dezelfde fouten wil maken als in zijn vorige relatie heeft hij geen geheimen voor haar en wil hij absoluut weten of ook zij geen geheimen heeft voor hem.

'Onze geheimen bepalen wie we zijn. Ze bepalen ten dele onze identiteit, ons verleden, onze mysteries'

Het romantische weekendje weg eindigt voor Raphael in een vlucht als Anna haar geheim onthult. Een vlucht die hij zichzelf bij nader inzien niet kan vergeven. Als hij tot bezinning komt en rechtsomkeert maakt is Anna weg.

'In shock. Kippenvel. Maagzuur. Zweetdruppels die in mijn ogen liepen. Ik sloeg het portier van de cabrio dicht en reed als een automaat de nacht in'

Vanaf dan gaat Raphael op zoek, op zoek naar zijn Anna. Samen met zijn buurman Marc Caradec, die bij zijn afwezigheid wel eens op zijn zoontje Theo past en politieman is geweest, voeren ze elk hun onderzoek. Marc als politieagent die er helemaal voor gaat, Raphael meer als de romanschrijver. Hun opsporingswerk en research voert hen ettelijke jaren terug in de tijd. Heeft hij zonder dat hij het wist iets 'wakker gemaakt' dat de buitenwereld niet mag zien? Wie is Anna eigenlijk? Wie is 'Het meisje van Brooklyn'?

'Anna, wat heb je gedaan?'


Als je aan dit boek begint, voel je gelijk een onderhuidse spanning. Musso weet die op te bouwen van pagina één en die ook aan te houden. Je blijft nieuwsgierig, want je wilt weten wat alles met elkaar te maken heeft en elke keer als je het ontbrekende stukje van de puzzel denkt te weten, zet Musso je toch weer op het verkeerde been. Het verhaal vliegt in razend tempo aan je voorbij. Je verslindt de pagina's!

'Het meisje uit Brooklyn' bestaat uit meestal korte hoofdstukken en wordt verteld vanuit verschillende karakters. Het lettertype leest aangenaam en mede daardoor raas je door het boek. Elk hoofdstuk begint met een mooie quote van een hedendaags of historisch figuur uit de auteurswereld. Meestal is dit voor mij geen meerwaarde, maar hier past het en geeft het zeer treffend de inhoud weer van het bewuste hoofdstuk.

'De wereld (...) is een eindeloze strijd tussen een herinnering en een andere, tegengestelde herinnering'
Haruki Murakami

Als je Musso's biografie leest weet je dat deze Fransman een tijd in New York heeft doorgebracht. Het is kenmerkend voor de auteur dat dit in zijn boeken meestal terugkomt. Ook 'Het meisje van Brooklyn' speelt zich grotendeels in New York af. Bovendien zit het verhaal erg uitgekiend in elkaar. Tijdens het lezen heb je geen idee wat het een met het ander te maken heeft. Op het einde komen die draadjes samen, valt alles op zijn plaats en valt je mond bijna open van verbazing. Ik heb zelden meegemaakt dat een thriller mij raakt, maar op het einde was ik echt ontroerd. De plot is heel anders dan verwacht en ook daar weet Musso zich te onderscheiden.

Verder beheerst Musso de kunst om in romanstijl een onvoorspelbare thriller neer te pennen. Daarbij schrijft hij erg beeldend waardoor het verhaal als een film is die afgespeeld wordt. Zijn schrijfstijl is vlot, zonder moeilijke woorden en over het verhaal en de plot is nagedacht. Een leuk gegeven is dat Raphael, net als Musso auteur is en daardoor had ik soms het gevoel dat ik niet het verhaal van Raphael aan het lezen was, maar van Musso zelf. Heel raar!

De auteur vreest geen enkel onderwerp en weet dat op een gepaste manier over te brengen naar de lezer. Overigens zijn de personages goed uitgediept in functie van hun rol in het verhaal. Als lezer krijg je een duidelijk beeld van elk van hen. Toch blijf ik met een kronkel zitten wat Theo, het zoontje van Raphael betreft. Was deze meer uitgediept dan zat ik nu niet met het gevoel dat dit personage weinig toevoegt aan het verhaal.

Als je begint in dit boek dan moet het uit. Je bent dus gewaarschuwd. 4 sterren!