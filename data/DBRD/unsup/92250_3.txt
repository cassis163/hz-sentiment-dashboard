behalve de nodige spanning en vakmanschap, ook genoeg verwijzingen naar maatschappelijke misstanden.,Asa Schwarz (Zweden 1973) geldt als de zoveelste thrillersensatie uit het land van Wallander en Larsson. Nefilim - De tweede zondvloed is het eerste boek uit haar Nefilim serie die uiteindelijk tot vier delen moet leiden. Merkwaardig genoeg kwam het boek eerst in Duitsland uit, aangezien de Zweedse uitgever vlak vóór de uitgave in de financiële problemen belandde en de vertaalrechten inmiddels verkocht waren aan maar liefst 16 landen. Nefilim - De tweede zondvloed is Schwarz derde boek. Eerder schreef ze twee fantasy-achtige boeken die in Zweden goed verkocht werden.
In Nefilim - De tweede zondvloed zijn hoofdrollen weggelegd voor milieuactiviste Nova en Amanda, een politievrouw op hoge hakken. Samen met andere activisten heeft Nova een lijst opgesteld van de Dirty Thirty, de dertig meest vervuilende Zweedse personen of instellingen die schuldig zijn aan de opwarming van de aarde. Wanneer ze gewapend met spuitbussen in het huis van de nummer één op de lijst binnendringen, stuiten ze op twee lijken die even ingenieus als bloederig door de moordenaar zijn achtergelaten. Wanneer ook nummer twee van de Dirty Thirty lijst vermoord is, blijkt dat een onbekende organisatie het op dezelfde personen heeft gemunt. De Nefilim, genoemd naar de in de bijbel genoemde gevallen engelen wier bestaan rechtstreeks leidde tot de zondvloed. Amandas onderzoek leidt echter naar één verdachte: Nova. Terwijl de politie jacht maakt op de jonge activiste, is Nova min of meer gedwongen om de zaak zelf op te lossen om haar onschuld te bewijzen. Probleem is dat niet iedereen bij de politie even zuiver op de graat is en dat de onbekende organisatie erop uit is om Nova te vermoorden.
Nefilim - De tweede zondvloed is een degelijk geconstrueerde thriller uit de Zweedse school. Dat betekent, behalve de nodige spanning en vakmanschap, ook genoeg verwijzingen naar maatschappelijke misstanden. In dit geval de opwarming van de aarde en iedereen die daaraan schuld heeft. Het Nefilim verhaal bewijst dat Asa Schwarz er geen moeite mee heeft om mythes en religie door haar thriller te mengen. Toch is het overgrote deel van het boek allerminst zweverig. De schrijfstijl is helder, zonder opsmuk en er zijn genoeg onverwachte plotwendingen om de lezer tot het einde van het boek vast te houden. Asa Schwarz heeft mij een paar prettige uren leesplezier bezorgd, ook al was ik een dag na het dichtslaan van het boek het verhaal alweer grotendeels vergeten.
Nefilim - De tweede zondvloed is degelijk thrillerentertainment, niet meer en niet minder. Maar gezien de marketingfabriek die achter de jonge schrijfster klaarstaat, compleet met facebook-thriller met dertig filmpjes en een hoogblonde actrice, zal het boek ongetwijfeld een bestseller worden.