Een poosje geleden mocht ik al kennismaken met 'Historische Verhalen. Korte verhalen uit de Gouden Eeuw'. Dat boek was ontstaan vanuit een schrijfwedstrijd en de kennismaking was zeer aangenaam.
Deze bundel, 'Korte verhalen uit de Oudheid', is ontstaan uit de pen van drie auteurs; Marjolijn van de Gender, Denise Michelle Pol en Key Tengeler.

In 22 afzonderlijke verhalen nemen de auteurs je mee terug naar de Oudheid, de tijd van de oude Grieken en hun goden, de wereld van de Romeinen, Perzië, Egypte, Carthago en Babylon.
Onder andere Julius Ceasar, de Odyssee, Demetrios Phalerios, Cicero, Aristoteles, Claudius, de Akropolis en de Feniciërs passeren de revue. Maar de verhalen over de burgerij worden ook niet vergeten.
Veldslagen, samenzweringen, staatsgrepen en situaties uit het 'gewone' leven doorspekken de verhalen, die ontroeren of spanning teweegbrengen.

Alle verhalen zijn gebaseerd op bestaande gebeurtenissen en feiten, maar de auteurs hebben er een eigen twist aan gegeven door er wat fictie-elementen in te verweven. Het resultaat mag er zijn!
Na elk verhaal worden de historische achtergronden beschreven, waardoor het ook nog eens bijzonder leerzaam is of waardevol als je je kennis wilt opfrissen.
Tevens zijn de bronnen vermeld en worden en verwijzingen en tips gegeven naar interessante werken om te lezen.

Een citaat uit het verhaal Mijn lieveling:

'De zon liet me glimmen en de regen liet me schitteren, want Helios en Zeus hielden van mij. En ook een beetje van mijn meester, zoals ze van alle mensen hielden. Dat ze soms ingrepen wanneer iemand te machtig werd, was logisch - dat ze dat niet persoonlijk konden doen ook. Er waren veel meer mensen dan goden en ze konden niet iedereen in de gaten houden. Daarom bestond ik.'

Verklaring van de historische achtergrond van Mijn lieveling:

'[...] in grote lijnen volgt Mijn lieveling wel de versie van Herodotus. Zo staat er in het begin een fragment uit een brief die een letterlijke vertaling is van de brief in Herodotus' tekst. Een andere overeenkomst is dat Polycrates en Amasis hun bondgenootschap beëindigen door de ring; het is historisch gezien echter aannemelijker dat Polycrates met een Perzische koning werkte aan een plan om Egypte te ondermijnen, iets wat de farao natuurlijk niet zou waarderen.'

Hoe is het ontstaan?

Rik van der Vlucht heeft twee en een half jaar geleden het initiatief genomen om de website https://www.historischeverhalen.nl/ te beginnen. Hier is veel informatie te vinden, zoals schrijftips voor het schrijven van korte verhalen en een goedlopend plot.
Je kunt zelf een verhaal insturen, mist het aan de juiste voorwaarden voldoet. Wanneer een verhaal wordt afgewezen, kun je daar een uitleg en opbouwende feedback verwachten.
Verder worden er regelmatig korte verhalen gepubliceerd en kun je je inschrijven om korte verhalen in je mailbox te ontvangen.
Over deze bundel zegt hij:

'In elk van deze verhalen zit een onbestemd gevoel, een vleugje onzekerheid jegens de toekomst. Dit onderliggende thema is gekozen omdat onzekerheid een grote rol speelde in het dagelijks leven van onze voorouders. Als een heerser zich meer land wilde toe-eigenen, vochten onze voorouders mee in de oorlog. Als de oogst slecht was, leden zij honger. Als de goden hen ongunstig gezind waren, ondervonden zij ellende.
Het thema leent zich dus goed voor donkere verhalen, vol tegenspoed, verdriet en dood. Maar onbestemdheid is meer dan dat. Verandering is niet per definitie slecht en de toekomst is niet altijd zwart, zoals ook zal blijken uit de verhalen in deze bundel.'

Conclusie

Deze bundel - die inmiddels zelfs al aan een vierde druk toe is!!! - staat garant voor heerlijke uren leesplezier voor de liefhebber van de geschiedenis van de Oudheid. Wie alleen wil genieten van het lezen hoeft zich natuurlijk niet te wijden aan het lezen van de historische feiten, maar ze geven wel degelijk meerwaarde aan de verhalen die uiterst plezierig zijn om te lezen.
Ik las een willekeurig verhaal voor het slapen gaan, genoot van de tekst en friste mijn kennis meteen op met de historische feiten.

Het verweven van fictieve elementen met de historische feiten, geven de verhalen een extraatje en maken de teksten speels en fantasierijk. Een schitterende actie van Van der Vlugt om dit van de grond te krijgen.

In de zomer van 2018 zal een bundel met 30 verhalen gebaseerd op de Middeleeuwen, uit de pen van Paul Christiaan Smis verschijnen, waar de liefhebbers van geschiedenis hun hart aan kunnen ophalen.

Dit is weer een bijzonder geslaagd project! Ik kijk weer uit naar de volgende bundel.

Titel: Historische Verhalen. Korte verhalen uit de Oudheid
Auteurs: Marjonlijn van de Gender, Denise Michelle Pol, Key Tengeler
Redactie: Rik van der Vlugt
Pagina's: 274
ISBN: 9789082642612
Uitgeverij Historische Verhalen
Verschenen: juni 2017