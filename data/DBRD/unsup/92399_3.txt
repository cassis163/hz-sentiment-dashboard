Ballingsplaneet speelt op een wereld waar verschillende volken leven. Het oorspronkelijke volk leeft als een soort van jagers/verzamelaars in het woud en kent weinig ontwikkeling. Dit komt ook omdat de seizoenen op de planeet niet 90 dagen, maar jarenlang duren. Een paar honderd jaar geleden is er een volk van een andere planeet geland (zij zijn meer ontwikkeld en doen aan telepathie), maar er is weinig contact tussen beide volken en ze kunnen zich ook niet samen voortplanten. Rolery van het oorspronkelijke volk wordt verliefd op een man van het "nieuwe" volk. Hun twee volken voeren een gezamelijke oorlog tegen een derde volk, de Gaals, maar het is mij niet duidelijk waar die nou eigenlijk vandaan kwamen. Het verhaal is meer een novelle, want het is een klein pocketboekje van 130 pagina's. Hierdoor gaat alles in een sneltreinvaart, in het ene hoofdstuk ontmoet Rolery de man, in het volgende hoofdstuk is ze al met hem getrouwd en daarna begint de oorlog. Hierdoor hebben de karakters weinig diepgang. Het verhaal eindigt ook vrij abrupt. Als het langer was geweest had er meer ingezeten: bijv. het hele concept van de telepathie was nauwelijks uitgewerkt. Ook dat van die jarenlange seizoenen werd mij pas vrij laat duidelijk. Het was handiger geweest als ze dat aan het begin van het verhaal al uit hadden gelegd. Dit boekje kwam in mijn handen als zwerfboek, dus ik ga het maar weer opnieuw op pad sturen.