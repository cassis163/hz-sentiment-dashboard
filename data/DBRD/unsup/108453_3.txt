Als je mij al langer volgt, weet je dat ik een grote kattenliefhebber ben. Een kattenverhaal kan dan bijna niet misgaan bij mij, toch? Ik besloot het weer eens te wagen, toen ik het boek voor een euro op de kop kon tikken. Alleen de cover al is zo onwijs schattig! Wat is Dewey een prachtige kat!

Het verhaal begint met het vinden van Dewey in de inleverbak, bevroren en tussen een lading boeken. Vanaf het begin al vol vertrouwen in de mens als Vicki het beestje oppakt. Een voor een verovert Dewey de harten van de medewerkers en vervolgens ook die van de bezoekers. Langzaam maar zeker, wordt Dewey deel van het interieur van de bibliotheek. Hij begroet ‘s ochtends de eerste bezoekers, laat zich gewillig aaien en doet dutjes bij bezoekers op schoot. Hij houdt van de mensen en de mensen houden van hem.

Naast verhalen over wat Dewey allemaal uitspookt en hoe het een invloed heeft op het stadje Spencer, lees je ook een stuk historie over Spencer en de omgeving en de achtergrond van Vicki, de vrouw achter het boek en degene die Dewey gevonden heeft. Dit was echter af en toe een beetje veel, waardoor ik langzamer door het verhaal gleed dan ik had verwacht. Toch deed het geen afbreuk aan het verhaal en aan het genot dat het boek me gaf. Een extra leuke toevoeging vond ik de pagina’s met ingescande foto’s die destijds zijn gemaakt. Ook de lijstjes met o.a Dewey’s favorieten, routine en taakomschrijving vond ik erg leuk om te lezen.

Het is een hartverwarmend verhaal dat je diep van binnen raakt. Ook als je geen kattenliefhebber bent.

Dewey, de bibliotheekkat is een boek dat leerzaam, grappig en hartverwarmend beschreven is. Het maakt verschillende emoties in je los, doordat de hoofdstukken zo afwisselend zijn. Dit verhaal laat zien dat een dier niet altijd ‘maar een dier’ is, maar van waarde kan zijn voor een hele hoop mensen!