Ik geef dus de volle vijf sterren aan dit boek en daarmee aan de hele cyclus Op zoek naar de verloren tijd. En inderdaad, Proust is mijn grote held. Proust lezen is doorzetten: hij schrijft enorm lange zinnen, en de hele romancyclus telt ruim 3.000 bladzijden. Maar toch staat er geen woord te veel. Ik ken geen andere schrijver die zo enorm subtiel alle gevoelsschakeringen beschrijft van kwellende verliefdheid en jaloezie. Ik ken ook geen andere schrijver die zo subtiel de sfeer tussen waken en dromen kan oproepen en alle schoonheid van die sfeer. Evenmin ken in een andere schrijver die zo'n mooi pleidooi houdt voor aandacht, verbeeldingskracht, intensieve waarneming, en voor stilstaan bij de associatieve beelden die het geheugen je als bij toeval toewerpt. De kant van Swann is nu opnieuw vertaald, wat zonder meer een feest is, en kennelijk gaat binnenkort een vertalerscollectief de hele cyclus weer hervertalen. Ik kan niet wachten!