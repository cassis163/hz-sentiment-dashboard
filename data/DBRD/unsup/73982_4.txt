In augustus van dit jaar ben ik eindelijk eens naar Soldaat van Oranje - De Musical geweest en dat was onvergetelijk! Toen moest ik natuurlijk ook het boek lezen...het was natuurlijk, in een nieuwere uitgave, te koop aldaar maar ik had een boeken-koop-verbod dus ik heb het, héél knap van mezelf, toen niet gekocht. Gelukkig bestaat er ook nog zoiets als de bieb, en die had deze versie voor me te leen. Ik moet eerlijk toegeven...het is een fikse dobber, dit boek. Maar wat een wonderbaarlijk leven heeft deze man geleefd! Uit de musical en de film kende ik het deel over zijn belevenissen in de Tweede Wereldoorlog, die alleen al genoeg stof voor een goed verhaal zijn. Maar vooral zijn leven na de oorlog vond ik bijzonder interessant. Met veel humor en flair beschrijft hij zijn ups en downs en niet te vergeten zijn bijzondere band met de koninklijke familie, die in zijn boek bijzonder prettig en menselijk beschreven wordt. Aanrader!