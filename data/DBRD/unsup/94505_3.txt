Ik moet eerlijk bekennen dat ik een groot fan ben van Ammaniti, ik begon dus ook met grote verwachtingen aan dit boek. Toch zijn ze helaas niet helemaal waargemaakt. Het is absoluut geen slecht boek, laat ik dat voorop stellen! Het is qua schrijfstijl een ‘echte’ Ammaniti, daar valt niets over te zeggen. Ook vond ik Anna een heel sterk en dapper meisje. Het verhaal werd goed en duidelijk verteld, het leest makkelijk weg.
Het nadeel voor mij persoonlijk was dat ik het boek teveel op de andere boeken in dit genre vond lijken. Weer een ‘de wereld vergaat’ boek zeg maar. Op de een of andere manier had ik dit niet bij Ammaniti verwacht. Ligt volledig aan mij, dat geef ik direct toe. Fans van dystopia zullen zich prima met dit boek kunnen vermaken. Maar mensen die een typische Ammaniti verwachten zou ik willen aanraden goed bij zichzelf na te gaan of ze ook van dystopia houden!