Al lang stond dit boek om mijn NTL lijst, het feit dat het boek de Coffeecompany Award heeft gewonnen in 2015 en werd uitgegeven door Xander, maar zeker ook het verhaal op de flaptekst. Norbert leek me een hele speciale man en dat is ook wel gebleken na het lezen van het boek.

Het kleine leven van Norbert Jones is groots en daar komt hij door een dramatische mededeling zelf achter en doet hem beseffen wat hij heeft in het leven. Hij besluit het verleden achter zich te laten en zijn verzameling van 19.000 stuks voorwerpen van de hand te doen voor een mooi verhaal van de mensen die een voorwerp willen hebben. Het leven van Norbert wordt getekend door een gebeurtenis in zijn jonge jeugd en is de reden voor zijn verzameling.

Marloes Kemming schrijft met heel veel respect over Norbert Jones, je proeft waardering en begrip, soms haast liefde. Prachtig beschrijft zij zijn de gedachten en activiteiten. Zijn gevecht met het verleden en de hoop welke hij in het verzamelen van de voorwerpen heeft gestopt is ontroerend. De toewijding voor de verzameling in zijn garage verdient ieders respect. De laatste zin van het boek geeft zeer mooi aan dat zijn leven een doel heeft gehad en hij juist heeft gehandeld.

Dat Het kleine leven van Norbert Jones het debuut is van Marloes Kemming besef je geen moment. Ze steekt menig auteur naar de kroon met haar prachtige volzinnen vol gevoel. Humor is zeker aanwezig in het boek, maar de serieuze boventoon heeft de overhand. Dit is meer dan passend bij de strekking van het boek en is perfect uitgevoerd door Marloes Kemming.

Kom maar op met volgende boeken, ik zal ze met hopelijk net zo veel plezier lezen. Norbert zit al een week in mijn gedachten en blijft ook nog wel even hangen, gok ik zo. Zijn levensverhaal geeft stof tot nadenken en zeker respect.