Je leest in dit boek over Fallon. Een meisje van de Cantii stam, berucht om zijn krijgers. Niet alleen de mannen, maar ook de vrouwen worden opgeleid tot krijger van de troepen van de Koning. Fallon wil dan ook niets liever dan toetreden tot de manschappen en het pad van haar zus Sorcha volgen, die is omgekomen tijdens een van de veldslagen tegen Cesar. Maar laat Fallon nou net de jongste dochter zijn van de Koning, die ontzettend bang is ook zijn jongste dochter nog te verliezen…

Dan wordt Fallon uitgehuwelijkt en valt haar wereld uiteen. Zij heeft altijd gevoelens gehad voor Mael, en net wanneer blijkt dat dit gevoel wederzijds is maakt haar vader, de Koning, bekend met wie Fallon zal trouwen.
En dat accepteert ze niet.

De avond krijgt een schokkende wending en Fallon vlucht. Terwijl zij door de bossen rent, wordt ze gegrepen door een van de grootste slavenhandelaren van Rome. Fallon’s vechtlust wordt meteen opgemerkt. Hier zou men nog wel goud geld aan kunnen verdienen…

Dit verhaal is alles behalve de standaard YA. Het speelt zich af in het oude Rome, Fallon is alles behalve een standaard YA meisje. Ze is stoer, heeft eergevoel, komt voor zichzelf op en is onbaatzuchtig. Liefde voert absoluut niet de boventoon. Het speelt wel een rolletje in het verhaal, maar het draait vooral om familie, trots (zelf)acceptatie.

Wat ik soms een beetje lastig vond waren de vele termen en bijnamen die gebruikt werden. Sommige personen werden ooit bij naam genoemd, dan weer bij hun ‘titel.’ Dit was soms wat verwarrend in het begin, maar ik had het al vrij snel door na een paar bladzijden.

Verder is Onverschrokken is een lekker dynamisch boek. er gebeurt van alles, vooral in de eerste hoofdstukken. Dit boek past dan ook perfect bij de persoonlijkheid van Lesley. Er gebeurt veel, er is actie, er gaan mensen dood. Er is bloed, maar ook (familie)liefde en vriendschap. Fallon leert je wat de term ‘door het vuur gaan’ voor iemand inhoudt. Kortom: ik vind dit een echte aanrader. Ik kan niet wachten op deel twee!