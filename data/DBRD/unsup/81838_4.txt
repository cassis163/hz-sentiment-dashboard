Mike Carey is een Amerikaanse auteur van hoofdzakelijk graphic novels (o.a. Afleveringen van X-Men en Fantastic Four) en hij schrijft mee aan de serie Stranded. 'Het meisje met alle gaven' is de eerste thriller van zijn hand die in het Nederlands vertaald is.

Toen ik me aanmeldde voor de prijsvraag om dit boek te mogen lezen en te recenseren, bekroop mij het gevoel tijdens het lezen van het fragment dat Melanie een gewoon meisje was en de wereld om haar heen vreemd en verwrongen, maar misschien verandert dit wel volledig nu ik het complete verhaal ga lezen.

In hoofdstuk 1 wordt al een beeld geschetst over de woon- en leefomstandigheden van de 10-jarige Melanie. Ze is een slim en nieuwsgierig meisje, gaat graag naar school en heeft een levendige fantasie. Maar is ze wel een gewoon meisje? Ze woont in een cel en zit daar opgesloten. Er zijn bewakers. Ze eet geen lekkere boterhammen met kaas en chocola. En waar zijn haar ouders? En waarom mag ze alleen uit haar cel als ze vastgebonden zit in een rolstoel? En waarom doucht ze niet onder een warme waterstraal?

Langzaam ontrolt het verhaal zich. De hoofdstukken worden vanuit diverse perspectieven geschreven: Melanie; de schooljuf, juf Justineau; de onderzoeker, dokter Caldwell; de bewaker, sergeant Parks en rekruut Kieran Gallagher. Mike schrijft zeer beeldend, zodat je je goed kunt voorstellen hoe alles eruit ziet.

Maar de dagen blijven niet zo rustig voortkabbelen. Melanie's leven verandert volledig en wordt overhoop gegooid. Al haar zekerheden verdwijnen. Ze wordt gedwongen naar zichzelf en haar omgeving te kijken en dan blijkt dat niet alles is wat het lijkt.

De wereld buiten de wereld die Melanie kent is desolaat, kaal, leeg en vreemd. Maar toch bevatten ze voor haar dingen die ze alleen kent uit de boeken en hun verhalen die in de klas werden verteld. Langzaam leert ze die wereld kennen en daarmee ook zichzelf. Dat is voor haar zeer verwarrend, maar ook interessant.

Ik beleefde alles mee met alle hoofdpersonen en leefde mee met hun dilemma's en gevoelens. Een vertelling over hongers, jonkers en mensen. Hoe, wie, wat en waar zul je zelf moeten lezen in dit bijzondere verhaal over een apocalyptische wereld waarin de verhoudingen tussen alle hoofdpersonen steeds verschuiven als ze voor nieuwe uitdagingen komen te staan.

Het meisje met alle gaven is een verwijzing naar Pandora en de doos zij opende....