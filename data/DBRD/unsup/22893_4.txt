In de proloog wordt al meteen de sfeer goed neergezet. Geheime operaties in het Midden Oosten met tot aan de tanden gewapende VS militairen. Ze zitten echt overal en nergens. Het Hunter-Killerteam krijgt opdracht om jacht te maken op Al Qaida kopstukken in de grensstreek van Pakistan en Afghanistan. Swanson en Martinez zijn de aangewezen snipers om dit op zich te nemen. Wanneer op de plek van bestemming blijkt dat de details aan de opdracht niet kloppen, maar dan is het al te laat.

In de woestijn van Riyad wordt tijdens een hinderlaag generaal Middleton als enige overlevende gevangene genomen. Zijn ontvoerders en de moordenaars van zijn gezelschap zijn tot zijn grote schok landgenoten. Een van hen, Vic Logan, is ijskoud en vastberaden zijn ding te doen. Met oneervol ontslag op zak is hij nu huursoldaat voor de hoogste betaler, zelfs als het doelwit een landgenoot betreft. Hij is nietsontziend en de harde dollar is zijn heer en meester, niets of niemand anders.

Tijdens dit allemaal is Kyle aanwezig op de cruiser van Sir Geoffrey Cornwell, voormalig speciaal S.A.S. kolonel. Cornwell heeft gebruik gemaakt van zijn opgedane kennis en ontwikkelt hightech wapens. Uiteraard verkoopt hij ze ook, aan de hoogste bieders en is inmiddels multimiljonair. Kyle is zijn persoonlijke sniper, hij demonstreert met liefde de allerlaatste nieuwe snufjes aan potentiële kopers. Cornwell heeft Kyle al diverse keren een zeer lucratief voorstel gedaan om zijn baan bij het leger op te zeggen en voor hem te komen werken. Maar Kyle's hart ligt (nog) bij de overheid. Maar wie weet? Voor nu is het speeltijd voor grote jongens dus. Maar daar komt al snel een eind aan wanneer Kyle wordt ingezet om generaal Middleton te gaan bevrijden. Samen met zijn geliefde Shari, inlichtingenofficier bij de marine, wordt hij door nationaal veiligheidsadviseur Buchanan opgeroepen voor deze gevaarlijke missie. Het is duidelijk dat niet iedereen te vertrouwen is, er is gevoelige informatie aan de verkeerde kant terechtgekomen. Want dat er ergens een lek zit mag duidelijk zijn. Aan Kyle de taak om dat te achterhalen én de generaal te bevrijden. Hij heeft echter te maken met een van de meest gevreesde vijanden: Shalal Rassad, Rebellensjeik uit Basra. Multimiljonair, dare-devil zonder ontzag voor wie of wat dan ook. Wanneer de ontvoering wordt opgeëist door het Heilige Kromzwaard van Allah, de militiegroep van Rassad en geolied netwerk, weet Kyle meteen waar hij aan toe is. Vanaf dat moment wordt het kat en muisspel op uitzonderlijk hoog en gevaarlijk niveau gespeeld.

Op de cover staat de sticker 'Meer boek voor mannen'. Gezien de titel, de actualiteit m.b.t. de film American Sniper en het ontwerp van de cover is het duidelijk een oorlogsthriller. Maar aangezien niet alle vrouwen in katzwijm vallen voor Christian Grey en consorten is dit boek meer dan welkom! Meteen al is de lekkere schrijfstijl een goed voorteken. En ondanks de vele technische snufjes en omschrijvingen van typenummers van boten, vliegtuigen en auto's doet dit boek niet specifiek 'mannelijk' aan. Behalve dan dat zij misschien uit het hoofd weten waar al die types voor staan? Oké, dan is het een 'mannenboek'. Voor de rest is het een spannende actiethriller met goede sfeerschetsen, mooie beschrijvingen van actiemomenten en sterke dialogen. De geheime diensten MARCOM, JSOC, NSA etc. zijn ruim vertegenwoordigd. Door het goed te doseren is het gevoelsmatig een zeer authentiek verhaal geworden, geen kwestie van overkill van kennis. Zoals gezegd is het erg actueel, het Midden Oosten is en blijft onrustig. Dus alle situaties zijn voor te stellen als realistisch. Oké, sommige scenario's zijn wat over de top, maar ja is dat een oorlogssituatie dat sowieso niet? Het haalt het beste en slechtste in de mens naar boven en als je daar niet mee te maken hebt dan is het al snel te gek voor woorden.

Deze thriller is een goed boek. Alhoewel je je door de eerste pagina's heen moet bikkelen, gezien de vele personages, rangen en plaatsen. Maar dat is echt de moeite meer dan waard! Het is een boek dat bol staat van Amerikaanse heroïek, bijna melodramatisch (en dat voor een 'mannenboek'). Het heeft echter veel potentie omdat het een bodemloze put is voor inspiratie. Er is veel research gedaan, kennis toegepast, dat is duidelijk merkbaar. En dan zorgt de typisch Amerikaanse blabla zelfs soms voor een komische noot in een verder zeer serieus verhaal. Kyle kan nog voor veel spannende boeken gaan zorgen, zoveel is zeker. Doordat de auteur zelf in die schoenen heeft gestaan en gevoel heeft voor die situaties leest het misschien nog net een tikje aannemelijker weg, wie zal het zeggen? 'Kill Zone' is een aanrader voor iedere thrillerlezer die van een goed, realistisch en spannend boek houdt. Op naar deel 2!!!

Vier sterren