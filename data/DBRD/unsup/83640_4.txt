Er heerst een hittegolf en in Den Haag worden vuilniszakken met vergane, afgezaagde lichaamsdelen gevonden. Forensisch rechercheur Renee Spaan zoekt met haar team uit van wie de lichaamsdelen zijn. Is het één persoon of zijn het meerdere. Niet zo'n prettig klusje...
Tegelijkertijd wordt er nog het lijk gevonden van de zonderlinge Ewoud Ravensberger. Er wordt sectie op het lichaam gedaan om de doodsoorzaak te onderzoeken. Huiszoeking zorgt voor een verrassing.
Bovendien doet Renee onderzoek naar de omstandigheden bij de dood van haar vader, 25 jaar geleden, bij de inval in een xtc-laboratorium.
Als rode lijn loopt bovendien haar "relatie" met de vrouwelijke patholoog Chris door het boek.

De cover in groentinten, met een silhouet van een man, ziet er aanlokkelijk uit. Vind zelf altijd de aanbevelingen van een boek op de cover, zoals ook hier gebeurd is, wel afbreuk doen. Jammer.

Carina van Leeuwen werkt als Inspecteur/Forensisch Expert. Het boek geeft dan ook een goed beeld van de werkzaamheden van een Forensisch Rechercheur, echter zonder overdreven spuien van vakkennis, wat soms door schrijvers die hun werkzaamheden in een boek verwerken overdreven wordt.
Carina heeft een prettige schrijfwijze. Het boek leest lekker weg, blijft spannend en heeft nagenoeg geen leesdipjes. Het is ook prettig dat niet alleen het werk beschreven is, maar ook het privéleven van Renee. Het brengt een prettige afwisseling.

Een aanrader voor mensen die van een politiethriller houden met kwaliteit. Ik kijk ook uit naar een vervolg. Ik wil weten hoe het afloopt met Renee's relatie met Chris en het onderzoek naar de dood van haar vader.

Ik geef het boek ★★★★☆

Renée Snijder