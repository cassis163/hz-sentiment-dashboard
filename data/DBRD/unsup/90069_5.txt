Toen ik dit boek begon te lezen, wilde ik het niet meer wegleggen. Dit klinkt natuurlijk clichÂ‚, maar het ging echt zo. We switchen in dit boek van een verhaallijn die zich afspeelt in 1973 naar eentje in 2013. Elke keer zei ik tegen mezelf dat ik bij een volgend hoofdstuk, wanneer het toch weer in de andere tijd zou zijn, zou stoppen met lezen, omdat ik nog andere dingen te doen had. Maar dat ging gewoon niet. Ik was veel te nieuwsgierig! Het was gewoon te spannend. in 1973 volgen we Olga, een kappersassistente die verliefd wordt op een man die haar meesleept en over grenzen laat gaan. Het zeventiger jaren tijdsbeeld weet Judith Visser prachtig neer te zetten, door kleine details weer te geven zoals de kledingsdracht en de vele sigaretten. De wijze waarop er gesproken wordt sleept je helemaal mee terug in de tijd (die ik overigens nooit heb meegemaakt, maar wel echt voor me kon zien). In 2013 heeft Cassandra een huis gekocht in Rockanje om een nieuwe start te maken. Elke nacht om hetzelfde tijdstip schrikt zij wakker van een ijselijke gil. Man, ik zou het huis acuut weer in de verkoop zetten, maar onze Cassie gaat natuurlijk op onderzoek uit. Spannend! Uiteindelijk worden beide verhaallijnen verrassend bij elkaar gebracht, zoals Judith dat goed kan. Als je zin hebt om helemaal op te gaan in een verhaal, lees dit boek!