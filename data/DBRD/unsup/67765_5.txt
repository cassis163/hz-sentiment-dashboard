Een jongen bezoekt zijn grootvader. De jongen heeft die ochtend verzonnen dat hij een cowboy is en is met laarzen aan, een hoed op zijn hoofd en een klapperpistool aan zijn riem op weg gegaan. Hij weet dat zijn opa ziek is en heeft een doos met frambozentaartjes voor hem meegebracht, zodat grootvader zich wat beter zal gaan voelen.

Tijdens het eten van de gebakjes overlijdt zijn grootvader en de jongen is daar getuige van. De jongen schrikt enorm van de situatie en is bovendien bang dat het eten van een van zijn taartjes de oorzaak van de dood kan zijn.
Maar nee denkt hij, het is de schuld van al die vreselijke wezens die hem al een tijdje achtervolgen en hem van zijn grootvader willen scheiden.
Dat zal hij niet laten gebeuren besluit hij, en wapent zich tegen deze gedrochten die zich zelfs lijken te vermeerderen.
Deze eerste kennismaking met de dood heeft nogal wat teweeg gebracht bij de jongen en hij probeert het een plaats te geven met behulp van de fantastische middelen die hem bekend zijn.

De strijd woedt voort in de fantasie van dit kind. Een vast punt op iedere prent is een frambozentaartje, soms in een iets andere vorm maar steeds als een baken aanwezig. De emotionele belevingswereld van de jongen wordt goed weergegeven in dit prentenboek.

Je kunt De jongen en de dood op een ander moment opnieuw oppakken, de prachtige prenten bekijken en je zult merken dat iedere keer een ander gedeelte van een prent je aandacht vraagt. Dat is het mooie van een prentenboek zonder woorden. Het verhaal hoeft niet iedere keer precies hetzelfde te verlopen, je kunt zelf een kleine draai geven aan hetgeen verbeeldt wordt.

Voor in het boek schrijft Victor Meijer over het tot stand komen van dit prentenboek. De prenten zijn in zwart-wit, tot en met de pagina met het woord 'Einde'. Daarna volgen nog vier gekleurde prenten, waarbij je zelf weer een vervolg kunt verzinnen. Vergeet vooral niet om dat te doen!
De allerlaatste prent in dit boek is een afbeelding van Victor Meijer door Victor Meijer.

De tekeningen van Victor Meijer zijn gedetailleerd en een lust voor het oog.
De jongen en de dood is een prentenboek voor volwassenen, maar deze volwassenen zullen zich hiermee weer kind kunnen voelen. De fantasie wordt geprikkeld en dat is een waar geschenk.