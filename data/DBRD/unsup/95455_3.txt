M.J. Arlidge – Iene Miene Mutte

Een witte kaft met takken en wat vogels, in bloederige letters de titel.
Met daaronder “De een leeft, de ander sterft, kies maar”
Op de achterkant de samenvatting en een hele opsomming met recensies.
Dat schept dus verwachtingen.

Amy en haar vriend Sam zijn naar een concert geweest en liften naar huis, ze mogen meerijden met een aardige vrouw waar ze ook wat van te drinken krijgen.
Het volgende moment worden ze wakker in een groot, leeg vervallen zwembadbassin waar ze niet uit kunnen klimmen. Op de vloer ligt een mobiele telefoon en een geladen pistool.
1 berichtje leert dat zij de keuze hebben, wie doodt de ander en mag verder leven.

Een paar dagen later verdwijnen er 2 volwassen mannen, ze zijn naar een zakelijke bijeenkomst geweest en krijgen onderweg pech. Een behulpzame automobiliste helpt ze.
Ze worden wakker in een oude steenkool-silo, ook zij krijgen de keuze, de een leeft, de ander sterft.

Een vrouw en haar gehandicapte dochter worden vermoord in hun eigen appartement, is er een verband met de zoektocht naar de mysterieuze vrouw?

Ondertussen volgen we de levens van inspecteur Helen Grace, die er een vreemde hobby op na houdt, brigadier Mark Fuller, die na zijn scheiding meer en meer gaat drinken en de rest van het recherche moordzaken-team.
Een psychologe doet erg geheimzinnig en de pers is wel heel opdringerig.

Als op een gegeven moment ook 2 politieagenten worden vermist, slaan bij Helen echt de stoppen door.
Zal het haar en de rest van het team lukken om de mysterieuze vrouw te stoppen? En wie is die vrouw? Wat is het verband tussen de ontvoeringen van mensen die elkaar niet eens kennen.

Het allereerste wat ik mij afvroeg toen ik de achterkant las was:
Hoe kan een meisje halfdood het bos uit komen rennen? Iemand die meer dood dan levend is/halfdood zal eerder strompelen dan rennen, zeker ook omdat ze daarna met spoed naar het ziekenhuis gebracht wordt voor intensieve verpleging.
Zo zijn er wel meer tegenstrijdigheden, maar dat kunnen ook vertaalfouten zijn en soms was het wel erg voorspelbaar wat er zou gebeuren.

Toch was het wel een leuk, spannend boek om tussendoor te lezen.