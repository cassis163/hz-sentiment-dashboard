HET VERHAAL: Kasper lijdt niet aan KASPER-ITIS maar toch heeft hij een raadselachtig probleem. Hij verandert op de meest onmogelijke momenten in een dier. Zijn linkeroog begint te trillen, daarna zijn ander oog, hij voelt elektrische schokken, uit zijn lijf groeien 8 poten, er komen zwarte haren op zijn lijf en de vloer komt dichterbij. Allereerst in een spin maar later verandert hij ook in andere dieren. Eerst lijkt niemand hem te geloven. Tja, welke ouders geloven nu dat je in een spin veranderde in je kamer en dat de poes je wou opeten? Mama biedt wel vliegen aan als avondmaal maar verder gaat ze niet mee in zijn ongeloofwaardig verhaal… Zijn beste 3 vrienden geloven het eerst ook niet. Maar Dylan, zijn aartsrivaal, ziet het met zijn eigen ogen. Zijn vrienden helpen hem zoeken hoe het komt dat hij plots verandert. Kunnen ze dit tegenhouden? Zal het gebeuren tijdens de schoolmusical?
TEKENINGEN: Sarah Horne verzorgt de zwart-wit tekeningen die het boek voor kinderen nog aantrekkelijker maakt. Hoewel de schrijver zeer krachtig de details weet te verwoorden, maken de tekeningen het hélemaal af. En toch is er nog genoeg vrijheid voor interpretatie van de vele beschrijvingen.
OPMAAK: Een stevige, harde kaft rond het boek maakt het aangenaam om te lezen. Het kan zo ook tegen een stootje. De bladspiegel wordt regelmatig verrast door verschillende lettertypes en -groottes. Dit maakt het makkelijker om de tekst voor te lezen. De voetnoten geven extra informatie bij bepaalde woorden. Het lijkt soms alsof de schrijver je persoonlijk aanspreekt en wat extra weetjes vertelt in het geheim.
DOELGROEP: jongens en meisjes vanaf 8 jaar. Ik heb het boek samen (voor)gelezen met (aan) mijn dochter van 8 maar ik ben het ook aan het voorlezen in het zesde leerjaar (kinderen van 11/12 jaar) en ook zij vinden het een zeer goed boek. Ze begrijpen de mopjes en woordspelingen dikwijls beter dan mijn dochter.


MEER: Spinnenscheetjes, Kasper die plast in de bloempotten van de directrice, het weetje dat de gemiddelde neushoorn wel 20 kg poep produceert per dag, … Veel pipi-kaka humor waarbij de jonge lezers echt wel plat liggen van het lachen.
Er komen ook serieuze dingen aan bod. Zo heb je als lezer wel medelijden met Kaspers broer die al heel lang in het ziekenhuis ligt. Af en toe een beetje filosofische knipoogjes tussendoor. Ik sluit af met een hele mooie: “Wat er in je leven gebeurt, bepaalt niet wie je bent- hoe je ermee omgaat, dat is wat telt.”

Dit jaar komt er een vervolg op het boek, namelijk Kasper wordt een T-Rggex. Jammer genoeg moeten we hier nog even op wachten...