Komt van mijn blog hillybillybeauty.nl

Hands down voor Lucinda Riley! Wát heb ik genoten van deze dikke pil! In dit boek kwamen alle stijlen voorbij waar ik zo van hou. De beeldende manier van schrijven à la Maeve Binchy, de romantiek à la Santa Montefiore en de familie intriges à la Virginia Andrews. Ik moest werkelijk even afkicken toen ik dit boek net uit had. Ik wilde door! Gelukkig is dit een eerste deel in een serie van 7 boeken, ik kan dus opgelucht ademhalen.

In dit deel volg je Maia, de oudste van 6 zussen. (huh, 6? de titel zegt toch 7? Yep, dat blijft een mysterie…). Maia krijgt tijdens een verblijf bij een vriendin te horen dat haar pleegvader Pa Salt is overleden. Alle zussen gaan naar het ouderlijk huis in Genève om daar het testament te horen te krijgen.

Alle zussen krijgen een brief met daarin een mysterieuze verwijzing naar hun afkomst. Waar komen ze vandaan? Hoe is hun adoptie verlopen?

Al vanaf het begin werd ik meegesleept in het verhaal. Al vrij snel ontstaan er mysteries waarover je meer wil lezen. In dit deel volgen we Maia die afreist naar Rio de Janeiro. In de brief die ze van haar pleegvader nagelaten kreeg stonden coördinaten. Deze wezen naar een vervallen huis in Rio de Janeiro. In Rio de Janeiro ontmoet Maia Floriano, een schrijver waarvan zij een boek heeft vertaald. Via de mail hadden zij al contact gehad en het leek Maia gezelliger om met hem meer te weten te komen over haar achtergrond. Hij weet veel van Rio de Janeiro en het volk, dus dat komt ook nog eens prima uit.

Het vervallen huis waar Maia blijkbaar haar afkomst zou moeten kunnen vinden wordt bewoond door een oudere dame en een huishoudster. Bij aankomst ziet Maia dat er een blik van herkenning door de oudere dame heengaat, maar ze wordt weggestuurd. Vanaf dat moment is Maia vastbesloten om alles op alles te zetten om achter de waarheid te komen.

Wat ik ontzettend mooi vond aan dit boek is dat je verschillende generaties binnen een familie volgt. Je krijgt daardoor zoveel te weten over de hoofdpersonages dat je met ze meeleeft en je ook helemaal in het verhaal kan storten.

De beeldende manier van schrijven heeft Lucinda Riley fantastisch gedaan. Huizen, Rio de Janeiro en Parijs worden in dit boek in geuren en kleuren beschreven waardoor het verhaal tot leven komt.

Romantiek en verdriet liggen ook dicht bij elkaar in dit verhaal. Keuzen die door een bepaalde afkomst of tijd werden gemaakt blijken van invloed op de toekomst te zijn geweest. Alle mysteries worden stukje voor stukje ontrafelt tijdens het lezen.

Tóch blijft er nog wat mysterie over als je het boek uit hebt. De dood van Pa Salt blijft voor mij een mysterieus iets. Geen van de dochters heeft hem gezien na zijn sterven. Hij is heel snel na zijn overlijden met een zeemansgraf te water gelaten. Maia vond dit ook uiterst vreemd. Ook het feit dat hij als alleenstaande man 6 dochters adopteert is iets aparts. Waar haalde hij al die meisjes vandaan? En waarom? Hij vernoemt alle dochters naar sterren uit het heelal die eigenlijk een groep van 7 hoorden te vormen. Waar is zusje nummer 7? Deze vragen hielden mij na afloop nog steeds bezig waardoor ik deel 2 vrij snel heb gekocht. (nu nog tijd vinden om dat deel te gaan lezen).

De Zeven Zussen heb ik in 2 dagen verslonden. Ik waande mij in Genève, Rio de Janeiro en Parijs en werd meegezogen in een zeer bijzondere familiegeschiedenis. Ik kijk al uit naar het tweede deel!

“Voor de fans van Maeve Binchy, Virginia Andrews en Santa Montefiore!” – Hilde