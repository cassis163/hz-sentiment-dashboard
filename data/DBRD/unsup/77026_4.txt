Witter Zwart is een ingenieus geconstrueerde historische roman. Zeggen dat dit verhaal enkel een oorlogsroman is, doet het boek geen eer aan. Het klopt dat het over de Tweede wereldoorlog gaat, maar Johan van den Ende heeft in dit boek veel meer gestopt dan enkel waargebeurde feiten en oorlogsverhalen . Hij creëerde een diep ontroerend en wijs verhaal dat op realiteit en research gebaseerd is.

Marco Sebastini Corletti is SS-officier. Eerst maakt hij deel uit van de gruwel in Dachau. Hier heeft hij het moreel gezien erg moeilijk. Later komt hij in Italië terecht waar hij de lieve Ss’er probeert te zijn. Op La Perla Bianca komt hij namelijk voortdurend in conflict met zijn geweten. Dit domein was eigendom van de familie Tandoori en wordt nu ingelijfd bij de SS. Voor Marco is dit de hel omdat hij dicht bij Ester, de dochter van de Joodse mischling familie is. Enerzijds is hij erg blij om in haar buurt te zijn omdat deze violiste geen onbekende is voor hem. Eigenlijk is hij al lang heimelijk verliefd op haar. Hierdoor wordt hij keer op keer met de harde waarheid geconfronteerd. Herman, zijn vriend, is een “echte” onmenselijke Hitler fanaat.Toch neemt Marco, ondanks zijn tegenstrijdige gevoelens, ook deel aan dit vreselijke regime.

In dagboekfragmenten leren we Ester en Marco beter kennen. Witter Zwart gaat vooral over hoe oorlog mensen verandert. Het toont het geweten en de wroeging van Marco en ook anderen die deel uitmaken van de vijand. Wat is het ongelooflijk intrigerend hoe de schrijver er in slaagt om ook het kwaad een menselijk gezicht te geven. Mensen hebben namelijk allerlei redenen om haat te ontwikkelen en in Witter Zwart is de oorlog er slechts één van.

Deze historische roman is haast poëtisch geschreven, bevat prachtige zinnen en is rijk gedocumenteerd. Witter Zwart gaat over onmogelijke keuzes, aparte vriendschap en eeuwige liefde in het decor van een waanzinnige tijd.

Neem je tijd om dit boek rustig te lezen en de details te laten doordringen. Witter Zwart is een imposant debuut, dat toont hoe zinloos oorlog is. Na dit boek gelezen te hebben, zou oorlog er gewoon niet meer mogen zijn en toch maken we elke dag opnieuw dezelfde fouten.
Na dit debuut kijk ik reikhalzend uit naar nieuwe boeken van deze auteur.
****