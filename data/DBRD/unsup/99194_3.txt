De succesvolle Amerikaanse schrijver Steven James heeft meer dan 25 boeken op zijn naam staan, van informatieve boeken over christendom en de techniek van verhalen vertellen tot drama en suspense. Na De pion en De toren is Het paard zijn derde boek met in de hoofdrol FBI-agent, schrijver en leraar Patrick Bowers.
In een mijngang in de Rocky Mountains wordt een dode vrouw gevonden, in haar handen een langzaam ontbindend menselijk hart. Van een tweede slachtoffer geen spoor. In de mond van de vrouw steekt een vreemd voorwerp. Wanneer Patrick Bowers het ding met een pincet probeert te verwijderen, gaat er een bandje lopen met de mededeling ik zie je in Chicago, agent Bowers. De boodschap slaat op de heropening van een zaak tegen een seriemoordenaar die Bowers dertien jaar geleden arresteerde en waarvoor Bowers naar Chicago moet om te getuigen. Tijdens de rechtszaak probeert iemand uit het publiek de seriemoordenaar dood te schieten, maar Bowers weet de aanslag te verhinderen en redt hiermee het leven van zijn grootste tegenstander. Na de dode vrouw in de mijngang volgen andere doden. De moorden zijn even gruwelijk als mysterieus. Wanneer Bowers het patroon achter de moorden ontdekt, realiseert hij zich dat de tijd dringt en hij al zijn vernuft nodig heeft om het raadsel op te lossen.
Het paard is een thriller waarop Amerikaanse auteurs patent lijken te hebben. De spanning dicteert het verhaal. En daar is niets mis mee. In 447 paginas presenteert Steven James een boeiend kat-en-muisspel tussen speurder en dader. Naast alle actie, onverwachte plotwendingen en recherchewerk is er zelfs nog ruimte voor een romantisch verhaallijntje tussen Bowers en zijn naaste medewerkster Cheyenne en krijgen we een kijkje in het privé-leven van de weduwnaar Bowers en diens verhouding met zijn opstandige stiefdochter Tessa. Het hoge tempo zakt nergens in. Daarvoor zorgen maar liefst 117 hoofdstukken die vaak weer zijn opgeknipt in losse scènes. Steven James schrijft in simpele zinnen, zonder opsmuk, alsof hij bang is de lezer onderweg kwijt te raken. Er wordt veel gewisseld van vertelperspectief. Dan weer vanuit Giovanni  de onbekende seriemoordenaar  dan weer vanuit Tessa, maar het meest is de onvermoeibare Patrick Bowers in de ik-vorm aan het woord.
Met Het paard levert Steven James gedegen werk af. Het enige minpunt is dat de dader aan het eind van het boek wel erg uit de hoge hoed wordt getoverd en dat het verhaal na dichtklappen van het boek onmiddellijk weer vervliegt. De epiloog biedt alle ruimte voor een vervolg. Als Steven James van de rest van de schaakstukken ook een Patrick Bowers-boek maakt, kan de liefhebber van no-nonsense spanning de komende jaren zijn lol op.