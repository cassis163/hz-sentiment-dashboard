Het verhaal
Het boek heeft twee verhaallijnen. De eerste speelt zich af in 1939 en gaat over de 12-jarige Rill die samen met haar familie in een boot op de rivier woont. Wanneer haar ouders onverwacht naar het ziekenhuis moeten voor de geboorte van een broertje of zusje, blijft Rill alleen achter met haar broertje en zusjes. Haar vader drukt Rill op haar hart ‘Let op de kleintjes, Rill. Hou ze allemaal in de gaten tot we terug zijn‘. En dat belooft Rill. Wat ze op dat moment niet weet is dat er de volgende morgen politie voor de deur staat. Met een smoesje dat ze de kinderen naar hun ouders brengen worden ze meegenomen. Maar ze gaan niet naar het ziekenhuis, ze worden in een weeshuis gestopt. En daar zijn ze overgeleverd aan een wrede directrice. Het leven in het weeshuis is verschrikkelijk. Elke dag krijgen ze maar een klein beetje eten, kinderen worden voor straf opgesloten. En wanneer Rill erachter komt dat de kinderen in dit tehuis worden verkocht aan rijke gezinnen, doet ze er alles aan om haar broer en zussen niet kwijt te raken.
De tweede verhaallijn speelt zich af in het heden en gaat over Avery Stafford, de dochter van een senator. Avery’s vader zit middenin een verkiezingscampagne en heeft net te horen gekregen dat hij kanker heeft. Omdat Avery haar vader zal gaan opvolgen gaat ze terug naar huis om haar vader te helpen met zijn campagne. Maar dan ontmoet Avery de oudere May Crandall. Een oudere dame die op de een of andere manier een link heeft naar Avery’s oma Judy. Avery wordt nieuwsgierig en wil er meer van weten. Oma Judy lijdt echter aan Alzheimer en kan niet meer duidelijk reageren. Daarom besluit Avery om zelf op onderzoek te gaan en dan stuit Avery op een geheimzinnige familiegeschiedenis die ze nooit heeft gekend.

Mijn mening
De schrijfster Lisa Wingate heeft een geweldige schrijfstijl. Ondanks dat het een aangrijpend verhaal is, is het erg mooi en goed geschreven. Het verhaal leest makkelijk en is goed te volgen. De hoofdstukken gaan op een natuurlijke manier heen en weer tussen RiIl en Avery. De personages zijn zo goed beschreven dat ik mij zowel in Rill als Avery kon verplaatsen. Ik werd meegezogen met beide personen. Toen ik eenmaal in het verhaal zat, liet het mij niet meer los. Wat heb ik meegeleefd met Rill, en wat was ik nieuwsgierig naar het verhaal van oma Judy. Iedereen die van lezen houdt zou dit boek moeten lezen. Het is een prachtig en meeslepend verhaal over verliezen, loslaten en weer leren liefhebben. Maar daarnaast is het ook een boeiend verhaal over een geheimzinnige familiegeschiedenis en tegelijkertijd helaas ook een tragisch verhaal over het weeshuis. Hoewel het verhaal fictief is, is het wel gebaseerd op een vreselijke en afschuwelijke periode in de Amerikaanse geschiedenis. Ik kan maar één ding zeggen, dit boek mag je niet missen!