“Leeuwen wekken” speelt zich af in Israël. En het boek schetst een niet zo positief beeld van de Israëlische samenleving. Verhaald wordt over het racisme tussen joden, bedoeïen en Eritrese vluchtelingen. En dan maken de joden ook nog eens onderscheid tussen joden afkomstig uit het Midden-Oosten (lagere status) en andere joden. Het boek vertelt ook over de armoede en de ellende bij de Eritrese vluchtelingen. Daartegenover staat het welvarende leven dat een groot deel van de joodse bevolking heeft.
Op de kaft van “Leeuwen wekken” staat dat het gaat over morele dilemma’s en dat het verhaal telkens de vraag oproept: “Wat zou ik gedaan hebben?”. En dat klopt. De gangbare ideeën over goed en slecht worden in dit boek eens flink door elkaar gehaald. De hoofdpersonen Etan, Sirqit en Liat doen niet wat voor de hand liggend is en overtreden de regels en dat lijkt slecht, maar is het ook echt zo slecht?
Het verhaal is hier en daar wat langdradig, maar de originele schrijfstijl maakt weer veel goed. Waarom er voor deze titel gekozen is, is niet zo duidelijk. Het plaatje op de kaft laat een asfaltweg overdag zien en dat had een zandweggetje ’s-nachts moeten zijn. Jammer!
Maar al met al is dit een origineel boek dat erg de moeite waard is.