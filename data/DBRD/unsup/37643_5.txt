Dan wordt er mij een humoristisch boek beloofd, en dan krijg ik er een brok van in de keel. Ik heb 'Britt-Marie was hier' in één adem uitgelezen want ik vond het fantastisch goed!
Inderdaad, een boek over tweede kansen met hilarische toestanden maar ook één dat enorm ontroert naarmate het verhaal vordert.
Nadat haar man haar verlaten heeft, vertrekt Britt-Marie bij haar thuis, en belandt ze in het dorpje Borg waar ze beheerder wordt van het jongerencentrum dat op sluiten staat... En de jongeren voetballen er, en hebben een coach nodig om aan een toernooi mee te kunnen doen. Britt-Marie houdt echter totaal niet van voetbal. Toch wordt ze er willens nillens in meegezogen.
Er staan verschillende prachtige uitspraken in het boek. Deze zal ik er zeker uit onthouden:
"Als je niet weet wie je bent, kun je daar soms beter mee uit de voeten als je tenminste weet waar je bent."
"Op een bepaalde leeftijd zijn bijna alle vragen die een mens zich stelt in de kern deze ene: hoe moet je leven?
Eén van de mooiste boeken die ik dit jaar op het nippertje nog gelezen heb!