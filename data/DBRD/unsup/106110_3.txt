Gescheiden Kamers verhaalt het leven van Leo, een Italiaanse schrijver van tweeëndertig. Twee jaar geleden verloor hij zijn ex Thomas. Met deze jongere Duitser kon hij de wereld aan. Nu lijkt de wereld voor Leo vooral verloren. Hoe ga je verder, blijf je overeind? En wil je na zo'n verlies wel verder?

In drie delen beschrijft Tondelli hoe het leven van Leo eruit zag voor, tijdens en na Thomas. Hoe hun relatie, om meerdere redenen, gedoemd was te mislukken, maar vooral hoe Leo als persoon eenzaam is, zich anders voelt en worstelt met zijn bestaan. Met een kritische blik blikt Leo terug op zijn jeugd, zijn relatie met Thomas en zichzelf. Het is een reis door de wereld die makkelijker was toen Thomas er nog was. Op moeilijke momenten grijpt Leo naar drank. Of luistert hij naar muziek. Hij reist veel, woont op verschillende plekken en lijkt nergens thuis te horen. Het is deze worsteling met zichzelf die na het lezen vooral bijblijft. Hartverscheurend.

Tondelli schetst door de ogen van Leo ook een maatschappij met voor deze tijd nog actuele thema’s; de acceptatie van homo’s, arbeid en vluchtelingen en “de straat opgaan en elkaar met open vizier tegemoet treden”. In de jaren nadat Gescheiden Kamers verscheen is er, spijtig genoeg, niet heel veel veranderd. Ook al denken we graag anders. Belangrijke andere thema’s binnen de Gescheiden Kamers van Leo en Thomas zijn drank, drugs, muziek, geloof en natuurlijk de liefde en de dood. Het sterven van Thomas betekende de dood van Leo.

Ondanks de vele mooie bewoordingen, de tragische worsteling met het leven en de interessante thema’s, kan het lezen van dit boek stroef verlopen. Je struikelt regelmatig over mooie, poëtische zinnen, maar worstelt net zo goed met moeilijk taalgebruik. Leo’s kijk op het leven is een rollercoaster, met het risico het overzicht kwijt te raken. Gescheiden Kamers is een roman die je vooral gelezen moet hebben om de thema’s en de maatschappelijke kant ervan. Zeker als je bereid bent de diepere lagen tot je te nemen. En dat zijn er nogal wat! Gescheiden Kamers is een boek dat je soms gewoon even moet laten liggen om de betekenis van alles tot je door te laten dringen.