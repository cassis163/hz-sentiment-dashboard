Zo schattig als het gele vogeltje uit het kooitje er op de voorkant uitziet, zo keihard is dit verhaal. Benthe Berg is jonge vrouw die samen met haar buitenlandse man Raoul en haar nog jonge dochtertje Céline in het kleine dorpje Ringerdam is komen wonen. Ondanks haar drukke werk als journaliste lijkt ze haar leven redelijk onder controle te hebben. Dit beeld wordt van het ene op het andere moment echter keihard verstoord als ze te horen krijgt dat er zich een pedofiel onder de naam van Rick V. in het dorp bevindt en dat er op zijn computer naaktfoto’s van haar dochter zijn aangetroffen. Het moederhart van Benthe is verscheurd en ze vindt dat Rick moet boeten voor zijn daden. Ze wil samen met de ouders van de andere slachtoffertjes één blok vormen, maar dit gaat niet zo makkelijk als ze misschien gehoopt had. Rick ontkent uiteraard alles tegenover de rechter en wegens gebrek aan bewijs komt hij er met een relatief lage straf vanaf. Dit zorgt absoluut niet voor genoegdoening bij Benthe en ze besluit eigen rechter te gaan spelen en beraamt in het geheim een moordaanslag op Rick V. Maar of het zo ver zal komen…

Milou van der Will confronteert de hoofdpersoon uit deze soms nagelbijtende thriller met een haast onmogelijke kwestie. Wat doe je in zo’n situatie? Als je er niet mee geconfronteerd wordt, is het over het algemeen ‘makkelijk’ praten. Maar als het je overkomt is het niet eenvoudig alles uit handen te geven aan de politie. Dit wordt dan nog eens extra bemoeilijkt als het bewijs tegen de dader niet echt rond komt en hij er met een schijntje vanaf komt. Erg knap is dat Van der Will je als lezer een rad voor ogen blijft draaien, waardoor lange tijd onduidelijk blijft wie nou uiteindelijk verantwoordelijk is voor de uiteindelijke dood van Rick V. Is het een onverwachte outsider of heeft Benthe er toch iets meer mee te maken?

De plot staat als een huis. Je valt in het beginstuk met de deur in huis dus er is bijna gelijk duidelijk wat er speelt in het dorp. Als snel gaat het verhaal over naar waar het allemaal om gaat, gerechtigheid. Hoe krijgen ze het voor elkaar Rick V. zijn verdiende straf te laten krijgen? Dat is door allerlei omstandigheden toch een stuk lastiger dan Benthe gedacht had. Het wordt Benthe nog eens extra moeilijk gemaakt doordat ze van iets beschuldigd wordt, waarvan ze zelf zegt dit niet gedaan te hebben. Alle aanwijzingen richten naar haar kant, maar kan ze het tegendeel bewijzen? Het slotstuk rond alles heel mooi af en de verschillende lijnen komen prachtig samen waardoor een afgerond beeld overblijft.

Het enige nadeel van dit verhaal vond ik dat er een aantal situaties inzaten die cruciaal voor het verloop voor het verhaal waren, maar die toch een enigszins onwerkelijk in elkaar staken. Daar verliest dit boek helaas een sterretje mee. Verder zit het verhaal erg vernuft in elkaar. Meerdere ballen worden besproken die als werkende moeder omhoog gehouden moeten worden, en tevens krijgt ze extra ballen toegeworpen vanuit haar omgeving die ze ook moet verwerken. De machteloosheid van Benthe straal echt uit het verhaal. Hoe verweer je je als je zegt iets niet gedaan te hebben, maar je hebt daarvoor geen echte bewijzen? Het hele leven van een persoon kan in een vlaag onderuitgehaald worden door een ‘verkeerde aanname’ die gedaan wordt en onterecht tot werkelijkheid verwordt. Van der Will heeft het klaargespeeld in je als lezer meerdere malen in dit gruwel scenario te verplaatsen en je af te vragen: ja, wat als… Knap gedaan!

Al met al een lekkere psychologische thriller die absoluut de vier sterren waard is.