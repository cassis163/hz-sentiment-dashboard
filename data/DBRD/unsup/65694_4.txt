Totemdier Arafat is een grimmig maar humoristisch en absurdistisch sprookje over puber Tommie, die als zoon van een militair zeer tegen zijn zin naar Seedorf verhuist, omdat zijn vader op de legerbasis gestationeerd wordt. Op de school voor kinderen van Nederlandse militairen maakt hij nauwelijks vrienden. Vijanden krijgt hij echter voldoende, vooral vanwege zijn uitdagende, wrokkige houding, waarmee hij zijn eenzaamheid verhuld. Die eenzaamheid wordt verlicht door een mannetje in de kelder van zijn huis, waarvan hij zeker weet dat het Yasser Arafat is, de inmiddels overleden Palestijnse politieke leider. Maar ook een jonge soldaat, Tjendol, neemt hem onder zijn hoede. Tjendol zit diep in de wereld van gabberhouse, drugs en geweld waar Tommie in wordt meegesleurd, en het is de vraag of hij daar ooit weer uitkomt.

Het boek is een heftige coming-of-ageroman over een jongen vol woede en testosteron. Boeiend en beeldend geschreven door schrijver, musicus en kunstenaar Mick Johan, die zelf is opgegroeid als zoon van een militair in Duitsland.