Vele schrijvers nestelen zich in een genre van hun voorkeur en wijken nimmer af van het begane pad. SJ Paul bewijst dat ze als auteur meerdere genres aankan en kiest na haar YA-debuut voor een psychologische thriller van formaat.

Begin de jaren negentig wordt de toen achtjarige Marijn ontvoert door een geestesgestoorde vrouw. Dankzij zijn doorzettingsvermogen, maar ten koste van de erg traumatische ervaring weet hij echter te ontkomen. Van de vrouw blijkt echter geen spoor meer terug te vinden.

Meer dan twintig jaar later volgen we opnieuw het leven van Marijn die door zijn jeugdtrauma een heel teruggetrokken leven leidt. Hij vertrouwt niemand, probeert openbare plaatsen zoveel mogelijk te vermijden en houdt heel erg vast aan zijn vertrouwde routines. Wanneer hij echter een aanzienlijke erfenis in de schoot krijgt geworpen, inclusief kasteel, wordt hij haast verplicht het verwaarloosde contact met zijn broer te herstellen en zijn leven om te gooien. Dat blijkt echter geen sinecure, want algauw dreigen nieuwe trauma’s zijn vertrouwde leven om zeep te helpen.

azertycoverHet verhaal opent met de beklijvende ervaringen van een jonge Marijn die ondanks zijn jonge leeftijd zich zo sterk mogelijk probeert te houden. De angst en het trauma druipen van de pagina’s af en laten een onvergetelijke indruk op de lezer na, die voor de volledige restant van het boek wordt meegedragen. De schrijfster neemt vanaf de openingssequentie voldoende de tijd om de menselijke kant van zowel slachtoffer als dader te schetsen en laat op schitterende wijze medeleven met afkeer hand in hand gaan.

Na de initiële intro van het boek wordt het verhaaltempo wat teruggeschroefd en krijgen we een realistisch aanvoelende inkijk in de dagdagelijkse beslommeringen van de twee broers, elk met hun eigen gebreken.

De dagelijkse strijd van de hoofdpersonages met hun innerlijke demonen wordt door SJ Paul in een beklemmende en obsessieve verhaalsfeer gehuld die niettemin onmogelijk aan de kant te leggen is. Deze uitgave beklijft en frustreert, en leest bij momenten als een autobiografie van een psychiatrisch patiënt. En dat maakt net de sterkte van het boek uit, wanneer de fictie en dialogen overtuigend realistisch aanvoelen. De schrijfster toont haar kunde door op een uiterst treffende manier de psychologische spanningen tussen de verschillende hoofdrolspelers weer te geven. Ze weet als geen ander de lezer te sturen naar sympathie of afkeer voor haar protagonisten.

Na zowat tweederde van het verhaal loodst de schrijfster ons via diverse plotwendingen, waarbij ze kleine onthullingen van de uiteindelijke opzet niet schuwt, op hernieuwd sneltempo naar een verrassende climax.

SJ Paul toont met deze spannende pageturner dat ze als auteur niet in een genrevakje kan gestopt worden. Met haar tweede boek, levert ze een sterke thriller af die onder de huid kruipt.