Na Homo Sapiens en Homo Deus ontdekten Yuval Noah Harari en zijn uitgever nog een lacune: het heden. 21 Lessons for the 21st Century moet deze lacune vullen.
Op de achterkant van het boek worden flinke verwachtingen gewekt: "It serves as an essential aid to self-knowledge and survival at a crucial moment for Homo Sapiens - right now. Door deze uitspraken wordt de lat hoog gelegd door de uitgever, Harari dekt zich in de inleiding van het boek al wat in door te stellen dat hij niet alle aspecten van nieuwe technologieën wil behandelen, maar vooral de gevaren en de bedreigingen. Het benoemen van voordelen laat hij aan de industrie over. Hier zit voor mij al een zwak punt: Ik zou van een wetenschapper als Harari juist ook willen horen wat werkt aan de nieuwe technologie en wat we kunnen doen om eventuele risico's in te perken. Als je alleen maar gevaren en dreigingen beschrijft loop je een groot risico een onheilsprofeet te worden.
Harari heeft het boek gebaseerd op vragen van lezers en stukken die hij eerder gepubliceerd heeft. Dat merk je bij het lezen, het boek is niet een coherent geheel, alhoewel hij dat wel geprobeerd heeft door de lessen in thema's te verdelen.
De stukken waarin hij huidige ontwikkelingen plaatst ten opzichte van de geschiedenis zijn de betere gedeelten van het boek. De discussie over de zwakke punten van het liberalisme zijn ook interessant, maar het gevoel blijft dat dit boek geschreven is vanuit commerciële belangen en niet vanuit de wil om dit boek te schrijven. Hij had een beter boek kunnen schrijven, waar we meer aan gehad hadden als lesmateriaal.