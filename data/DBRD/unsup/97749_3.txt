Het begin van het verhaal vind ik een hele mooie schrijfstijl hebben: als de schrijfster zegt dat het regent, dan voel je dat ook. Jammer genoeg is dat ook het enige positieve dat ik over het begin van het verhaal kan zeggen. Het verhaal vlot heel moeizaam, er komt geen schot in het verhaal, ik vroeg me af waar het naartoe ging, of er nog iets ging gebeuren. Het verhaal verloor regelmatig mijn aandacht. Ook voelde het aan of ik een script aan het lezen was, er werd per personage telkens een kort stukje verteld, om dan heel snel terug te schakelen naar een ander personage. Dat werkte wel vervelend voor mij, ik had graag meer informatie en details, maar na een korte omschrijving werd weer overgeschakeld. Maar dan, zo ongeveer in de helft van het boek, komt het verhaal op gang. Je begint te snappen waar het verhaal naartoe gaat, en de spanning begint. Het tweede deel heb ik met spanning gelezen, het leesplezier was er! Het verhaal wordt op geen enkel moment voorspelbaar, je voelt niet of er een happy end aankomt voor de personages of niet, en dat is geweldig. Dus voor wie het boek in het begin ook moeilijk aanvoelt, hou vol, het wordt echt wel spannend en je zal geen spijt hebben dat je in dit boek bent begonnen.