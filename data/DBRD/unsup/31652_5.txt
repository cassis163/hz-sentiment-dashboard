Alexa Westerhof, negentien jaar en vaderloos, gaat een semester in Londen studeren aan de Cranforth Park University. Zij wordt op het vliegveld opgehaald door Sander de Leeuw, een jeugdvriend die nu haar tijdelijke huisgenoot blijkt te zijn.

In Londen komt zij al heel snel op een onplezierige manier in aanraking met magie. Alexa heeft ook talent voor magie en krijgt er ineens een complete studie bij. Tijdens die studierichting komt Alexa met allerlei vragen in aanraking. Waarom moet dit in het geheim plaats vinden? Hoe blijft ze zo eerlijk mogelijk in haar vriendschappen en contacten?

Als eerst een docent en later een huisgenote onverklaarbaar ziek worden, zetten Alexa en Sander alles op alles om achter het geheim van die ziekte te komen. Is er magie in het spel? Wie van de docenten is te vertrouwen? Er ontspint zich magisch avontuur.

"De erfenis van Richard Grenville" is het eerste deel van een trilogie omtrent "De verborgen Universiteit". Ruim 600 bladzijden die vlot en prettig leesbaar zijn en je meenemen naar een magische wereld. De schrijfster heeft goed nagedacht over verantwoordelijkheid en ethiek en weet met fraaie zinnen een zeer goed, 5*****, verhaal te leveren.

Natalie Koch debuteerde in 2006 met de roman "Streken". In 2012 verscheen het tweede deel van "De verborgen Universiteit" - "Het levende Labyrint" en in maart 2016 is het derde deel "De stad van de alchemist" uitgegeven. De schrijfster, geboren in 1966, is musicoloog en verbonden aan het Conservatorium van Amsterdam.