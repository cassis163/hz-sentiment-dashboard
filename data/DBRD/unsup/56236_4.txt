De Britse auteur Tony Schumacher gaat met De Britse Leeuw stevig op zijn elan verder. Na Tijden van duisternis, zijn debuutthriller, speelt John Rossett - zijn geesteskind – ook nu weer een hoofdrol in het tweede deel van de serie. Qua scenario vertonen beide boeken hetzelfde uitgangspunt: wat als de nazi’s de Tweede Wereldoorlog winnen?

“’Jij bent de Britse Leeuw, John. De lievelings-Brit van de Führer, weet je nog wel? Je bent een held en het Reich heeft helden nodig.’ Koehler draaide zijn pet weer tussen zijn vingers en keek toen naar Rossett. ‘Dus het Reich heeft je nodig.’ Rossett trok een wenkbrauw op.”

Londen in 1946; de Duitsers bezetten Groot-Brittannië. Zijn schuldgevoel laait fel op; wat voor hem van belang is: overleven. Hoe dat gebeurt is van ondergeschikt belang. De nazi’s zijn immers nog lang niet klaar met John Henry Rossett, oorlogsheld en gewezen politieman. Hij is dan wel aan de slag voor de SS, toch zou hij veel liever terugkeren naar zijn vorige baan. De vrouw en de dochter van zijn Duitse chef en tevens goede vriend Ernst Koeller zijn ontvoerd. John doet er alles aan om zijn baas te herenigen met zijn gezin. Hiervoor moet hij op zoek naar Ruth Hartz, een Joodse vrouw. Ze is een succesvolle wetenschapper die werkt aan de universiteit van Cambridge. Hartz houdt zich bezig met de ontwikkeling van een atoombom, voor Duitsland.

De Britse Leeuw is een alternatieve historische thriller, vertaald door Gerard Suurmeijer, waarin elke betrokken partij een eigen duister kantje heeft. Zowel de onvoorspelbare Amerikanen als de Duitsers, het Britse verzet en de plaatselijke onderwereld. Een geanimeerd verhaal vol actie en voorzien van een mooie cast met in het oog springende karakters. Het boek is een rechtstreeks vervolg op Tijden van duisternis; je leest daarom bij voorkeur de twee thrillers in de juiste volgorde. De uitgekookte John Rossett is dan wel de protagonist, toch verdwijnt hij wel vaker van het toneel. De auteur schakelt frequent over naar de andere personages die zich ook willen manifesteren. Het geweld en de actie zorgen voor een stevige basis. Vooral de laatste 150 pagina’s zijn bijna onhoudbaar spannend en opwindend. Tony Schumacher is niet meer te stoppen. De apotheose is een regelrechte uitnodiging tot het lezen van een vervolg op dit verhaal.

“Hij moest blijven staan, hij had geen adem meer. Ze doken in een volgende sloot onder een nieuwe haag. Ruth plonsde naar de andere kant, klaar om eruit te klimmen en verder te gaan, toen Rossett snakkend naar adem de modderige slootkant afgleed.”

Een wervelend en verbazingwekkend verhaal met vaart, waarin ontvoering, martelpraktijken en een aantal doden vallen. De onverwachte plotwendingen drijven je steeds maar verder in het totale gebeuren. De vraag dringt zich op: wanneer ben je werkelijk een spion, verrader of collaborateur? John probeert recht te zetten wat hij verkeerd heeft gedaan in het verleden. Tegen beter weten in? Je beseft eveneens dat de Joodse Ruth Hartz met de ontwikkeling van een destructief wapen (een atoombom) zelf haar eigen vernietiging in de hand werkt. Het zijn slechts enkele bedenkingen die tijdens het lezen opborrelen. Een afwijkende wereldbeschouwing, waarbij sommige lezers ongetwijfeld de wenkbrauwen gaan fronsen. Een forse Duitse stormram beukt ongenadig tegen je hoofd.

Intussen ligt An army of One, het derde deel met de onverwoestbare John Rossett, klaar om te worden vertaald.