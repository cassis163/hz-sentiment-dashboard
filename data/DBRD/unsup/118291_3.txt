"Volgens Sebastiaan" is opgebouwd uit 3 delen, ieder genoemd naar hoofdpersonen. Uit het verhaal. Deel 1, "Sofie", vertelt het verhaal van de jonge Sofie die op reis gaat tijdens haar studie. Als Sofie tijdens haar studie een time-out neemt om te gaan reizen, belandt zij samen met Julie - een vriendin die zij ontmoet in een kibboets - bij een Palestijns gezin op de Westbank. De vrouw des huizes biedt Sofie en Julie haar jongste kind, een jongetje van 5 maanden, aan en de jonge Sofie besluit om de baby onder haar hoede en met zich mee naar huis te nemen. De baby, door Sofie omgedoopt tot Sebastiaan, moet buiten het vizier van de autoriteiten blijven en dus belooft het een spannende reis huiswaarts te worden. De reis verloopt echter zonder veel problemen en eenmaal in Nederland wordt Sebastiaan liefdevol in het gezin opgenomen.
Deel 2, "Sofie en Sebastiaan", beschrijft hoe Sebastiaan opgroeit. Hij groeit op tot een slimme en sociaal bewogen jongen, die een grote liefde voor muziek heeft. Sofie heeft inmiddels een goede baan in het bedrijf van haar vader en is op zoek naar een vaste partner.
Deel 3, "Sylvia", is van een heel ander kaliber. In dit deel is Sebastiaan een volwassen man geworden. Een soort Europese Dalai Lama, die de kost verdient door het geven van muziekles. Sylvia is de vriendin van Sebastiaan. Op een dag vindt ze een briefje op tafel waarin staat dat Sebastiaan op stel en sprong naar Turkije is vertrokken. Ze krijgt geen contact meer met hem en is bezorgd. Naarmate het hoofdstuk vordert, komt Sylvia via Sofie meer te weten over Sebastiaans achtergrond in relatie tot de manier waarop hij nu in het leven staat. In de dramatische en zeer actuele ontknoping van het verhaal komen diverse zaken vanuit het verleden samen in het heden, en zien we hoe Sebastiaans 'legacy' voortleeft in Sylvia's gedachtegoed.
Een bijzonder verhaal, dat voor mij pas 'logisch' wordt nu ik het voor mezelf weer opschrijf. Wellicht komt dit doordat de eerste delen vrij makkelijk leesbaar zijn en het derde deel meer diepgang heeft. Daardoor moest ik even terugschakelen naar stukken informatie die her en der in de eerste hoofdstukken werden verstrekt.
Al met al geef ik het boek 3 sterren.