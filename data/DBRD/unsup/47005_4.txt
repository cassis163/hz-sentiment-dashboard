Schelpen, voetbalplaatjes, mooie stenen… alles kun je sparen. Wat spaar jij?
De hoofdpersoon in Katten sparen wil vandaag katten sparen. Daar heeft hij een plan voor. Met een stukje kaas lokt hij muizen en daarmee katten, want katten houden van muizen! Er komen twaalf verschillende katten, maar de hoofdpersoon vindt dat niet genoeg. Met nog meer kaas wil hij meer katten sparen. Maar wat als er zoveel katten zijn, dat hij ze niet eens kan tellen… Dat er niet alleen gestippelde, dunne en dikke katten verschijnen, maar ook hele grote… Ontdek in Katten sparen of de hoofdpersoon de juiste verzameling aanlegt.
Wat een prachtig boek voor kattenliefhebbers maar ook voor iedereen die prentenboeken verzamelt. Een verzameling begint vaak met iets wat je mooi vindt en daar graag meer van wilt hebben. Er zijn ontzettend veel verschillende katten. Kijk maar eens met de kinderen naar de katten op de voorkant.
Geweldig om daarna samen te ontdekken welk plan de hoofdpersoon heeft bedacht om zijn verzameling uit te breiden. Mijn kleuters vonden het grappig en verrassend dat er ook grote katten op de kaas afkomen.
Het prentenboek nodigt uit om met kinderen in gesprek te gaan over verzamelingen. Wat kun je verzamelen? Wat doe je om je verzameling uit te breiden? Wat als je iets krijgt wat eigenlijk niet helemaal bij jouw verzameling thuishoort?
Tot slot.. komt Katten sparen bij jouw verzameling prentenboeken?