Als liefhebber van boeken van eigen bodem, waagde ik mij deze keer aan een thriller van Baudewyns, want van deze auteur had ik nog geen boek gelezen. Ik kan niet ontkennen aangenaam verrast te zijn, want het verhaal heeft (ondanks enkele duidelijke gebreken) echt wel potentie. Het verhaal omspant ook een groot tijdsvak (1936-1997) en de gebeurtenissen in het verhaal worden aan reële gebeurtenissen opgehangen. Je merkt duidelijk dat Baudewyns zijn huiswerk heeft gemaakt met verschillende details die hij in zijn boek weet te stoppen. Anderzijds zijn sommige plotwendingen door de enorme toevalligheden ongeloofwaardig, want de auteur moet zich soms in allerlei bochten wringen om de puzzelstukjes toch op hun plaats te doen vallen. De verschillende vertelstandpunten kennen hier en daar overlappingen, maar dat is eerder interessant dan storend. Ondanks het feit dat het boek best wel dik is, leest het als een sneltrein, en dit komt deels door de ultrakorte hoofdstukjes. De stijl is prettig, zonder echt uit de band te springen, maar leest vlotjes weg. Het grote minpunt is, zoals eerder gezegd, de enorme toevalligheden die de geloofwaardigheid danig aantast. Ook de onthulling van Niels aan het eind van het boek vond ik té en onnodig. Al bij al een puik boek, ondanks de vermelde schoonheidsfoutjes.