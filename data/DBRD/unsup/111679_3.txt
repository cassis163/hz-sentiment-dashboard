Wat wil je nog meer? Je mag auditie doen voor een rol in een soapserie die op dat moment echt hot is. Dan blijkt ook nog dat je door komt en dat je de rol krijgt: je mag met twee idolen samenspelen. En dan word je ook nog verliefd op een van je tegenspelers, en hij op jou! Geweldig toch? Zo lijkt het leven van Pippa in Soapsop in de eerste instantie ook te zijn. Maar dan komen de problemen...

Liza Sips schrijft met Soapsop haar debuut en kiest daarbij voor een verhaal over het leven van een soapster. Ze baseert delen van haar verhaal op haar eigen ervaringen en creëert met Soapsop een echt meidenverhaal. aantrekkelijk is het boek zeker. Alle dingen die Pippa meemaakt zijn interessant, leuk, verdrietig of meelijwekkend. Dat maakt dat je het verhaal maar moeilijk naast je neer kan leggen. Natuurlijk wil je weten of Pippa een relatie krijgt met Mees en of ze de audities haalt. En natuurlijk wil je weten hoe haar relatie met haar vrienden blijft nadat ze de rol heeft gekregen. Sips heeft dit goed gedaan.

Helaas bevat Soapsop veel clichés en voorspelbare gebeurtenissen. Natuurlijk weten we dat Pippa de rol zou krijgen en natuurlijk zien we aankomen dat de liefde rondom Mees niet zomaar kan. Juist deze voorspelbaarheid maakt het boek minder aantrekkelijk. Toch blijft het wel heerlijk om te lezen. Alle ellende en leuke dingen die Pippa meemaakt zijn weliswaar voorspelbaar, het blijft heerlijk om erover te lezen. Sommige dingen in het verhaal zijn wat onrealistisch. Zo is de vriendschap tussen Pippa en haar klasgenoten wat simpel weergeven en ook de problemen tijdens de opnames van de soap doen wat simpel aan. Ook de romance tussen Mees en Pippa is natuurlijk erg voorspelbaar. Waar ben je zonder een soapromance?

Al met al moet je voor diepgang niet bij Soapsop zijn. Meer dan een oppervlakkig verhaal over een soapster is het niet. Toch is het boek op een aantrekkelijke manier geschreven en blijft het een leuk verhaal. Liza Sips neemt je, via Pippa, mee naar de soapwereld en geeft je een kijkje in de wereld van een soapserie.