Chloe Benjamin, schrijver van het boek 'The Immortalists', heeft in 2014 nog een prijs mogen ontvangen voor haar boek 'The Anatomy of Dreams'. 'The Immortalists' staat op de New York Times bestsellerslist.

Wat zou jij doen wanneer je sterfdatum bekend is?
De vier Gold-kinderen, Varya, Daniël, Klara en Simon, gaan op een dag langs bij een waarzegster. Een waarzegsters waarvan zij hebben gehoord dat zij je sterfdatum kan voorspellen. Een voor een gaan de Gold-kinderen bij de waarzegster op bezoek. Elk Gold-kind krijgt zijn of haar sterfdatum te horen en vertrekt weer naar huis. Ze vertellen elkaar niks, want de waarzegster heeft gezegd dat ze de datum met niemand mochten delen.

Wat zou jij doen wanneer je sterfdatum bekend is?
Alle kinderen gaan op hun eigen manier met deze kennis om. Simon wil alles uit het leven halen wat hij eruit zou kunnen halen en besluit om, samen met zijn zus Klara, naar San Francisco te gaan. Hier belandt hij in de homoseksuele danswereld waar hij een aantal leuke vrienden en geliefden tegenkomt.

(p.34 'In New York, he would live for them, but in San Francisco, he could live for himself. And though he does not like to think about it, though he in fact avoids the subject pathologically, he allows himself to think it now: What if the woman on Hester Street is right?')

Klara heeft altijd al een illusionist willen worden en besluit de truc van haar oma toe te passen, 'The Jaws of Life'. Van een aantal meters hoog naar beneden vallen en je opvangen met alleen je tanden. Een gevaarlijke truc, maar ook nog steeds gevaarlijk wanneer je weet dat je sterfdatum nog op zich laat wachten?

Daniël en Varya leven een meer teruggetrokken leven en helpen hun moeder Gertie waar zij kunnen. Toch blijft Daniël bezeten van zijn sterfdatum en besluit hij op een gegeven moment de waarzegster op te zoeken en verhaal te halen. Kan de waarzegster nog iets voor hem betekenen? En waarom vertelt ze mensen hun sterfdatum? Wat schiet de waarzegster daarom op?

Varya verkiest een rustig leven, werkend in een laboratorium, waar ze experimenten uitvoeren op apen, voor het verlengen van levens. Had zij deze baan ook aangenomen wanneer ze niet op de hoogte zou zijn van haar sterfdatum?

Een mooi boek, waarin de schrijver je meeneemt in de levens en denkwijze van de vier Gold-kinderen. Na elk hoofdstuk kom je wat meer te weten over de verschillende personages. De verhalen van Simon en Klara lopen hier en daar wat door elkaar heen, aangezien zij samen naar San Francisco zijn vertrokken. De verhalen van Daniël en Varya staan wat meer op zichzelf en hadden nog wat meer met elkaar verweven mogen worden. Dit had misschien gezorgd voor een wat sterkere band tussen de Gold-kinderen.

De vraag is nu, komen de voorspellingen die de waarzegster heeft gedaan uit? Hoe gaan de individuele kinderen om met de wetenschap van hun 'naderende' dood? En kan de voorspelling eventueel ongedaan gemaakt worden?