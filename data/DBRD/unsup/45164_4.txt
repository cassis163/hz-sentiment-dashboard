Sinds het begin van de zomer rent de 12-jarige Gwendy Peterson naar het uitzichtpunt van Castle Rock. Er zijn drie manieren om er te komen: Route 117, Pleasant Road en de moeilijker Suicide Stairs (zo genoemd, omdat eens in de zo veel tijd iemand zelfmoord pleegt door naar beneden te springen). Gwendy neemt altijd de Suicide Stairs, waarbij ze steeds harder gaat lopen. Op school werd zij door Frankie Stone “Zeppelin” genoemd en voor zij naar de middelbare school gaat, wil zij afvallen.
Op een bankje bij het uitkijkpunt zit al een week een man, gekleed in een zwarte spijkerbroek en colbert, wit overhemd en een zwart bolhoedje op zijn hoofd. Hij leest elke keer in hetzelfde boek: Regenboog van de zwaartekracht. Na eerder niets tegen Gwendy gezegd te hebben, spreekt hij haar nu aan. Hij stelt zich voor als Richard Farris en vertelt dat hij haar in de gaten gehouden heeft. Uit zijn observaties lijkt hij haar aardig te doorgronden. Als Gwendy weer verder wil gaan, vraagt hij haar nog even te blijven, omdat hij wat voor haar heeft. Van haar ouders mag ze niets aannemen van onbekenden, maar ze vertrouwt Farris en krijgt van hem een knoppenkist. Op de kist zitten 3 rijen van 2 knoppen in verschillende kleuren en aan de uiteinden een rode en een zwarte knop. Op de zijkanten zitten twee handeltjes, als zij aan de ene trekt komt er een chocolaatje ter grootte van een koffieboon met bijzondere krachten tevoorschijn. Als zij aan het andere handeltje trekt, komt er een Morgan-dollar uit 1891 uit de kist. Belangrijk is dat zij verstandig met de kist omgaat, maar is dat niet te moeilijk voor een meisje van 12 jaar?
Gwendy beseft dat haar ouders niets van de kist mogen weten en zij verstopt hem. Van de knoppen blijft ze af, tot ze een keer de rode knop indrukt en er iets vreselijks gebeurt in Guyana. Gwendy voelt zich schuldig en neemt zich voor de knoppen niet meer in te drukken.
Steeds meer voelt Gwendy de macht van de knoppenkist op haar leven en daar is ze niet altijd even blij mee. Ze hoopt dat Farris langskomt om de kist weer op te halen.

“Gwendys knoppenkist” is een prachtig verhaal over mysterieuze krachten die van een kist uitgaan en invloed hebben op het leven van een meisje en via haar op de wereld. Zijn het duistere krachten of juist krachten die ervoor zorgen dat het duistere overwonnen kan worden?
Het boek heeft een prettige schrijfstijl en korte hoofdstukken. Ondanks dat het maar een dun boek is, gebeurt er veel en moet je je aandacht er goed bij houden. Gwendy wordt goed gekarakteriseerd van puber naar jonge vrouw, met al haar onzekerheid én moed.

Stephen King (1947) heeft meer dan tweehonderd verhalen op zijn naam staan, die wereldwijde bestsellers zijn. King ontving in 2015 de prestigieuze National Medal of Arts, een jaarlijkse prijs van het Witte Huis en de National Endowment for the Arts uit handen van president Barack Obama.
Richard Chizmar (1965) schreef tientallen verhalen en won twee World Fantasy prijzen, vier Horror Guild-awards en kreeg een onderscheiding van de HWA Board of Trustees. Ook zijn werk is in vele talen vertaald.