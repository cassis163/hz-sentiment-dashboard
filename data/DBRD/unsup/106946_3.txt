Zoals voor zovele jonge mannen doorkruist de Eerste Wereldoorlog de plannen van de 18-jarige Brit John Patterson. Nu hij zijn zinnen op studeren heeft gezet, is een leven aan het front voor hem absoluut geen optie. Aan de grote sociale druk weet hij aanvankelijk nog te ontkomen, maar de dood van zijn vader en zijn beste vriend én het feit dat zijn liefje Mary hem de rug toekeert, doen hem in deel twee van het boek toch aan het front belanden. Hij weet dat zijn gesneuvelde jeugdvriend -en broer van zijn (ex-)liefje, Martin- in de streek van Poperinge was en doet er vanuit zijn wat bevoorrecht positie als secretaris van de luitenant alles aan om te achterhalen in welke omstandigheden Martin om het leven kwam. De moeder van Martin, die John zowat heeft grootgebracht, werd nooit op de hoogte gebracht van het overlijden van haar zoon. John vat het plan op om Martin nog even te laten verder leven in ‘zijn’ brieven. Dat de mededeling ‘Gesneuveld in actie’ die heel wat Britse families te lezen kregen, vaak een hele andere lading dekte, blijkt eens te meer wanneer John uiteindelijk weet te achterhalen hoe Martins ‘gesneuveld’ is.

Het verhaal valt in twee delen uiteen: in deel een volgen we John in Londen waar hij als jongeling de oorlog weet uitbreken. In deel twee zit hij al middenin het oorlogsgeweld. Stefaan Brijs slaagt erin om –zeker in deel 1- de sfeer die er in Londen moet geheerst hebben haarscherp weer te geven en dit vaak op haast dickensiaanse wijze. Door John Patterson te laten kiezen voor zijn studies en door hem de ware toedracht van Martins dood aan het front te laten achterhalen, doorprikt Stefaan Brijs de mythe van de oorlogsheld ... Met Post voor mevrouw Bromley werpt hij dus een ander licht op de veelal geromantiseerde oorlogsverhalen.