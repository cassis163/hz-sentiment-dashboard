Wanneer een klein jongetje samen met zijn zus 5 lijken vindt in het gymlokaal van de school kan niemand op dat moment nog vermoeden wat een impact deze moorden zullen hebben in het land. Zodra blijkt dat het om mannen gaat die in het verleden kinderen hebben misbruikt slaat de stemming in het land om en velen vinden dan ook dat zij hun verdiende loon hebben gekregen.

Om deze zaak te onderzoeken wordt hoofdinspecteur Konrad Simonsen teruggehaald van zijn vakantie. Zijn onderzoek wordt bemoeilijkt doordat velen niet mee willen werken omdat zij de mening delen dat deze mannen terecht zijn vermoord. Maar, zoals een goed politieman betaamd, weet hij deze zaak tot een goed einde te brengen.

Dit boek wordt alom geprezen maar naar mijn idee krijgen deze broer en zus wat teveel veren op hun hoed gezet. Het is niet wereldschokkend, sensationeel of wat er nog meer is geschreven ten gunste van dit boek. De uitspraak 'Een van de beste en meest zelfverzekerde Deense boeken sinds lange tijd in dit genre. Wat een weldaad een duo-auteurschap te zien met het lef voor zo'n ambitieus project.' van Kristeligt Dagblad, is naar mijn gevoel dan ook zwaar overdreven.

Wel heeft het boek me aan het denken gezet. Wat zou mijn keuze zijn geweest? De daders oppakken en straffen of deel ik de mening dat deze mannen hun verdiende loon hebben gekregen? Ik weet het niet.

Al met al, absoluut geen slecht boek maar het mag allemaal best wat genuanceerder want een sensationeel boek is het gewoon niet.