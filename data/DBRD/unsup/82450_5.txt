Clarissa Pinkola Estés, Jungiaanse psychoanalyticus, scoort met dit boek hoge ogen. Zo prijkt er een quote van niemand minder dan Maya Angelou op de cover van dit boek, welke ons verteld dat wanneer je kan lezen, je dit boek gelezen moet hebben. Ook onze “eigen” Susan Smit spreekt vol lof over dit boek. Zij heeft zelfs het voorwoord mogen schrijven.

Maar ook wanneer je niet de titel van bekend persoon draagt, weet je eigenlijk direct dat er een soort schat in je handen ligt wanneer je het boek vast houd. De uitstraling van het boek met de print en het leeslint geeft een gevoel van luxe, van waarde. Zonder nog maar een enkel woord gelezen te hebben, word je al meegezogen in de wereld van de verhalen, van de cantadora’s, de wereld van mevrouw Estés.

Estés heeft er 20 jaar over gedaan om dit boek te schrijven. Dit waren echter geen verloren jaren, want ze heeft met dit boek maar liefst 3 awards gewonnen.

De Ontembare Vrouw combineert psychologie en spiritualiteit met feminisme. Aan de hand van verschillende verhalen, sommige lang vergeten door moderne tijden, legt Estés het verband met de hedendaagse vrouw. Kwesties die ons belemmeren onszelf te worden, om de ontembare vrouw te zijn die we horen te zijn, worden uiteengezet en op een manier besproken welke tot je spreekt. Elk verhaal dient haar eigen doel, haar eigen visie op hoe we dichter komen bij ons instinct, ons Zelf.

Als cantadora, beter bekend als bewaarder van verhalen, weet Estés heel veel duidelijkheid te scheppen in wijsheden welke we uit (oude) mythen en verhalen kunnen halen. Zij laat ons zien waar onze hartstocht verstopt zit als we het even kwijt zijn, laat je vurig zijn, krachtig, motiveert ons om tevoorschijn te komen en geeft je handvaten om door heel je leven heen te gebruiken. Haar dichterlijk taalgebruik voert je mee in haar verhalen en zorgt voor een gevoel van herkenning.

Vanuit haar vak combineert ze de beschreven verhalen met archetypische analyses, waardoor je een laag dieper in het verhaal duikt dan dat je zonder zou doen. Door deze archetypische analyses word de lezer aan het denken gezet, en (praktische) toepassing te zoeken , en vaak ook te vinden, in hun eigen leven.

Naast verhalen gebruikt Estés veelal studiemateriaal vanuit observaties van wolven. Veel uit deze observaties kan toegepast worden op mensen, op Ontembare Vrouwen. Meer dan eens wordt er gerefereerd naar dit dieren ras om hun vermogen te leven naar intuïtief vermogen, op natuurlijke wijze in balans. Dit is voor veel vrouwen vandaag een hoopvol streven.

Estés heeft het vaak over de afdaling, het onderaardse, de onderwereld, daar waar je als vrouw je eigenheid terug kunt vinden. Volgens Estés is hier je thuis, vind je hier wat je in je dagelijks leven, in de bovenwereld niet vindt. Dit boek is als een soort “routebeschrijving” een ware metgezel voor een vrouw op weg in haar afdaling.

“Vergeef zo veel mogelijk, vergeet een beetje, en creëer veel.” (p 491)

Dit boek is een reread absoluut waard. Sterker nog, het kan aanbevolen worden om dit te doen om zo telkens weer een nieuwe, diepere laag te ontdekken. Dit boek in slechts een keer ten volle kunnen benutten lijkt een onmogelijke taak.

Vijf sterren is dit boek meer dan waard. De kennis en bevindingen in dit boek zijn van zodanige diepgang en kwaliteit dat er niet aan waarheid en gevoel getwijfeld kan worden. Vele vrouwen zien dit boek inmiddels als hun lijf boek. Ik sluit me graag bij deze groep aan.