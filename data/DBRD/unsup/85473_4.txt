In ‘Masterplan’ vertelt Pjotr Vreeswijk het verhaal
over ‘Wunderwaffen’, een geheim wapen dat in 1945 in Duitsland veilig is gesteld. Maar … ‘veiliggesteld’, is dat wel zo?

Tientallen jaren later wordt er –door een enorme explosie- een grensdorp in Soedan vrijwel geheel van de kaart geveegd. Een groot aantal slachtoffers is het gevolg.

“Het waren allemaal vrij cryptische verklaringen. Maar alle getuigen vertelden over een vuurbol in de hemel. Sommigen spraken over de zon…een nachtzon.”

Hoe heeft dit kunnen gebeuren en wie zit hier achter? De antiterreureenheid ‘Operations’ krijgt de opdracht onderzoek te doen. Alex de Klerck krijgt de leiding over deze levensgevaarlijke missie. Terwijl Alex en zijn team diep in dit onderzoek zit, vindt er in Argentinië een opstand plaats. Wat heeft het een met het ander te maken? Je leest het in ‘Masterplan’.

“Xavier verbrak het innige moment en draaide van haar weg. Hij moest zijn kop erbij houden. Zijn liefde voor de mooie Sofia was een mooie bonus geweest, maar stond in geen verhouding tot waar het hem echt om ging. Als het erop aan zou komen, zou hij haar zonder blikken of blozen de keel doorsnijden.”

Wat een uitstekende verteller is Vreeswijk! Zijn verhaal heeft vaart; zijn schrijfstijl is bijzonder beeldend, filmisch haast. Vreeswijk neemt zijn lezers mee via een groot aantal, spannende gebeurtenissen en een interessant bijeenkomen van de diverse verhaallijnen, richting een goed uitgewerkt plot.
De kennis en ervaring die Vreeswijk bij de politie heeft opgedaan zijn duidelijk waarneembaar en dat doet de geloofwaardigheid vanzelfsprekend heel veel goed.
“Nu was het zijn beurt om even goed uit te blazen. Met zijn rug tegen de muur en zijn knieën opgetrokken, overdacht hij de situatie. Van wie had hij zojuist het leven gered? Was deze vrouw de belangrijke informant?”
De personages, met name Alex, zijn raak gekarakteriseerd. De keiharde agent heeft zelfs een gevoelige kant en dat sprak mij aan.
Kortom, maak niet de vergissing dat ‘Masterplan’ wellicht de mannenthriller is die je –op basis van de cover- zou verwachten. ‘Masterplan’ is weliswaar een ‘stevig’ boek, maar zeker ook een aanrader voor vrouwelijke lezers!
Over de auteur
Pjotr Vreeswijk is geboren in Gouda en getogen in Den Haag. Na zijn diensttijd in Blomberg (Duitsland) komt Vreeswijk in de Haagse horeca terecht. Daarna maakt hij de overstap naar de politie, waar hij gedurende de afgelopen veertien jaar diverse functies en neventaken vervult.

De uitvoering
Uitgever Letterrijn
Paperback, 350 pagina’s
ISBN 9789491875281


Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en boekmarketeer.
http://hanneketinorcenti.nl