Deze recensie stond origineel op mijn blog: hillybillybeauty.nl

Het offer van de Baobab (deel 1)
Achterflap:
“De zestienjarige cadet en freerunner Marcus Holme mag deel uitmaken van het Special Abilities Team (SPAT), een geheim team van jonge spionnen dat opereert onder de radar van de gewone inlichtingendiensten. Maar als Marcus een overtreding begaat op school, wordt zijn overplaatsing naar het SPAT op non-actief gezet en moet hij de rest van het schooljaar op het PAC, een andere middelbare school, doorbrengen. In dat instituut heeft de helft van de leerlingen een handicap en Marcus baalt dat hij een half jaar bij een ‘stelletje kreupelen’ moet gaan zitten. Maar wanneer hij de mysterieuze jonge spionne, Victoria Falls, ontmoet en het PAC toch een verborgen link blijkt te hebben met het SPAT komt Marcus alsnog in een wereld van undercoveroperaties terecht. De confrontatie met huurmoordenaar Cliff Coleman zal zijn leven voorgoed veranderen …”
Deel 1 van de serie had wat mij betreft nóg beter kunnen zijn als de personages wat meer uitgediept waren. Een gemiste kans omdat je door beter uitgediepte personages veel meer een band met ze krijgt. Het verhaal bleef voor mij nu wat oppervlakkig en ik miste diepgang hierdoor.
Ook liepen de verschillende verhaallijnen door elkaar waardoor bepaalde acties erg verwarrend overkwamen. Ik moest echt goed mijn hoofd erbij houden om te begrijpen bij welk deel in het boek ik nu weer was aanbeland. Dit vond ik best verwarrend en kwam daardoor niet zo makkelijk in het verhaal. Maar dit was ook even gewenning aangezien ik het verder in het boek aardig kon volgen.
Positief vond ik dat er een hele mooie boodschap in verwerkt zit. Bij het SPAT team zitten jonge spionnen die door een handicap zich niet uit het veld laten slaan. Een hele mooie boodschap dat je er mag zijn en dat er geen grenzen zijn als je een handicap hebt. Ook de hightec snufjes, a la James Bond, vond ik erg leuk gedaan in het boek. Het bouwde de spanning daarmee zeker op en was ook een erg leuke toevoeging aan de opdrachten die de spionnen moeten volbrengen. Victoria is één van mijn favoriete personages uit het boek. Zij haalt de nodige capriolen uit en dat maakt haar echt een stoer personage!

Omdat je als lezer weet dat het een eerste deel is van een reeks ben je wellicht minder teleurgesteld over de minpunten van dit boek. Je weet dat in deel 2 je meer zal lezen over de personages en dat ze dan waarschijnlijk ook meer uitgediept zullen worden. Ondanks alles werd ik, toen ik het boek uitgelezen had, ontzettend nieuwsgierig naar deel 2. Ik hoop dat deze serie begint met een wat trage start en eindigt met een knal!
Absoluut een serie die de jeugd zal aanspreken!
Ik gaf ‘Het offer van de Baobab’ 3 sterren.