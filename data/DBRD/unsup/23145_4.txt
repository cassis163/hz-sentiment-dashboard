In Tussen rang en stand neemt schrijfster Marja Visscher je mee naar het Nederland van de 18de eeuw. Ze geeft je een kijk op het leven van de Haagse bourgeoisie, en meer bepaald op dat van Sara Louisa du Faget van Assendelft. Zij is de ongehuwde, volwassen dochter van een rijke familie. Sara vindt haar leven, dat voornamelijk bestaat uit het bijwonen van bals en koffienamiddagjes, behoorlijk saai en oppervlakkig. Om hieraan te ontsnappen stelt ze voor om de restauratie van het familiebuitenverblijf op de Hoeksche Waard op zich te nemen en in goede banen te leiden. Hof van Assendelft is voor haar een verademing maar wanneer ze daar de liefde van haar leven ontmoet, wordt haar rustige leventje plots zwaar door elkaar geschud.
Marja Visscher schetst op een mooie, vlotte manier het verschil tussen arm en rijk in die periode van de Nederlandse geschiedenis. Dat je rijkdom niet alleen kan interpreteren vanuit financieel standpunt, maar evenzeer op geestelijk vlak wordt al snel duidelijk bij het lezen van deze historische roman.
Tussen rang en stand, een verboden liefde op het Hof van Assendelft is een prachtig, meeslepend verhaal over het leven en de liefde en over hoe deze laatste zich steeds een weg baant, tussen en over alle rangen en standen heen.