Marc Jacobs was commissaris van politie in Leeuwarden. Tegenwoordig is hij criminoloog, radiomaker en fotograaf. Marike Vreeker is communicatieadviseur bij Yacht. Hun eerste boek, Het koepelmysterie, verscheen in 2009. Nu is er het tweede boek, De Turkse connectie, waarin het rechercheduo Van Houten en De Wilde wederom een zware zaak voor haar kiezen krijgt.
Onder aanvoering van Bayram gaat een groepje jongeren in Leeuwarden op zoek naar spanning en sensatie, resulterend in overvallen, steekpartijen, verkrachtingen en zelfs moorden. De politie doet er alles aan om hen te pakken te krijgen, maar zonder veel resultaat.
Als Bayram naar Turkije vlucht, gaan rechercheurs Erik van Houten en Sigrid de Wilde naar Istanbul om, samen met de Turkse politie, te proberen Bayram te pakken te krijgen. Als dit niet lukt, keren ze nogal onverrichter zake terug naar Nederland. Daar volgt al snel een bizarre ontknoping van het verhaal.
De Turkse connectie is een gedegen verhaal met sterk uitgewerkte karakters. Een boek met een actueel thema dat de problemen in het politiewereldje weergeeft: de onmacht én de macht van hogerhand om zaken af te handelen.
Een ander actueel thema is hangjongeren, de overlast die ze veroorzaken en het vaak criminele gedrag dat daarmee gepaard gaat. Vooral de overvallen die ze plegen blijken extreem gewelddadig te zijn.
Het boek heeft alles in zich waar een hedendaagse thriller voor staat: spanning, dramatiek, verdriet, eenzaamheid, angst, onzekerheid, macht en onmacht.
Marc Jacobs was zelf commissaris van politie in Leeuwarden en dit is goed te merken aan de schrijfwijze en stijl van De Turkse connectie. Jacobs is een insider in het politiewereldje, iemand die precies weet wat daar speelt en hoe er met bepaalde zaken om wordt gegaan. Gevolg is dat het verhaal zeer realistisch is geschreven.
Ook het duo Van Houten en De Wilde mag er wezen. Ze zijn goed in hun vak, hard naar hun verdachten toe en vaak ook naar zichzelf, maar altijd op een menselijke manier.
De Turkse connectie is een lekker vlot leesbaar boek, niet origineel en hoogdravend, maar zeker de moeite van het lezen waard.