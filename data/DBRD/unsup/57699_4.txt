In het voorwoord vertelt de Vlaamse auteur over het ontstaan van de trilogie en zijn liefde voor archeologie. Hij geeft hier ook aan dat het boek is gebaseerd op academisch onderzoek, maar dat een stukje fictie is toegevoegd omdat het tenslotte een historische roman is en geen geschiedenisboek.

De tip van Dirk Willaert om achter in het boek de woordenlijst te raadplegen bij een cursief gedrukt woord of een onbekend woord, was heel welkom.
Ook de mooi getekende plattegronden met legenda's zorgen er voor dat je goed de bewegingen van de stam(men) kunt volgen, waardoor het geen 'ver van mijn bed' - verhaal werd.
De hoofdstukken zijn voorzien van een titel en een vermelding van het jaar waarin ze zich afspelen.

Ik heb werkelijk genoten van dit verhaal dat zich afspeelt in de late IJzertijd. De gebruiken uit die tijd zijn heel geloofwaardig neergezet en het personage van de Ziener wordt steeds duidelijker; het is een wijs man die gebeurtenissen kan combineren waardoor hij vaak een conclusie kan trekken.
De beschrijving van de kleding die gedragen wordt is zo duidelijk dat je de garderobe voor je ogen ziet verschijnen.

Haat en nijd zijn emoties van alle tijden, zo ook in deze tijd. Zelfs misbruik is een groot onderdeel van dit verhaal. Bovendien zijn liefde, seks en humor aanwezig waardoor het een heel menselijk verhaal geworden is.

De duidelijk beschreven personages waren tijdens het lezen geen fictieve personen maar konden dichtbij komen waardoor ik de een meer mocht dan de ander. De plattegronden voor in het boek zijn een mooie aanvulling op de beschrijvingen van de omgeving.
Een van mijn favoriete personages is Kogos, de verhalenverteller.

"De Legia stroomde in haar bochtige bedding door het vlakke landschap. Bij doorwaadbare plaatsen kruiste de weg vaak de rivier om ze aan de andere kant verder te volgen. Af en toe stroomde nu eens een brede rivier, dan weer een smalle beek de Legia in. Ze waren verschillende boerderijen en voorouderlijk grafheuvels, van kleine tot gigantisch grote, voorbijgereden."

In dit eerste deel heb ik Iunagos gevolgd in zijn jonge leven tot op het moment dat hij na een verblijf van vier winters in het Heilig Woud als jaarling terug kan keren naar ganda.

Ik heb genoten van dit eerste deel en ik kijk er naar uit om te kunnen beginnen met lezen in Ganda 2 - Het volk van de adelaar.