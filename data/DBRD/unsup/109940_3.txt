Heb jij een nieuwe computer, telefoon, een 10 voor natuurkunde nodig of wil je dit alleen maar nodig hebben? De vraag wat je ECHT nodig hebt, is een belangrijke vraag voor de nieuwste en hipste socialmedia site van dit jaar. De kinderen die op Nottowa High School zitten krijgen allemaal één voor één een uitnodiging voor de site NODIG. Ze willen allemaal het zelfde, een nieuwe telefoon, een nieuwe computer of iets anders wat ze denken nodig te hebben. De site kan het allemaal voor hun regelen, alleen moeten ze er wel iets voor terug doen. Wanneer Kaylee een uitnodiging krijgt van haar beste vriend Nate, is de beantwoording op die vraag snel gedaan. Ze heeft een nieuwe nier nodig voor haar zieke broertje DJ.

Het boek neemt je mee naar het plaatsje Nottowa, waar de leerlingen allemaal in de ban zijn van de nieuwste site: NODIG. Met deze site kunnen ze de nieuwste dingen krijgen, zoals bijvoorbeeld een telefoon. Wanneer ze die willen bemachtigen, moeten ze een opdracht uitvoeren, een foto van de opdracht op het prikbord plaatsen en wachten tot hun geschenk hun kant op komt. In dit boek volg je een aantal hoofdpersonages, maar de belangrijkste personage is die van Kaylee. In het begin was het erg wennen om al die verschillende verhalen te lezen en was ik alweer snel vergeten wat ze gevraagd hadden aan NODIG. Wat ik fijn vond, was dat er bijna elk klein hoofdstukje wel een keer terug gekoppeld werd naar wat ze dachten nodig te hebben.

De achterliggende gedachte van het boek is zeker iets om over na te denken. Tegenwoordig is social media, zoals Facebook, uitgebreid tot iets heel groot. Als je eenmaal iets op internet zet, dan is het er bijna niet meer vanaf te krijgen. Je gaat nadenken over je eigen socialmedia gedrag en of je dat misschien ook niet anders kan aanpakken. Dat vond ik zeker mooi aan het boek.

Het enigste vond ik dat het verhaal erg langdradig was. Op een gegeven moment vond ik het wel klaar en wilde ik graag weten wie er achter NODIG zat. Daardoor kon ik mij niet echt meer concentreren op het verhaal. Het was leuk geweest als er nog een beetje actie in kwam, maar die kwam heel weinig naar voren. De laatste 100 pagina's van het boek waren daar in tegen wel weer spannend, dat was voor mij dan ook de reden om toch door te lezen. Na een klein dipje in het midden, ging het weer vlot vooruit en kwam je er eindelijk achter wie het gedaan heeft.
Joelle Charbonneau heeft een fantastische weergave gemaakt van een thema wat heel actueel is op het moment. Er zijn wel meer van dit soort verhalen over social media, maar persoonlijk vond ik het heel origineel bedacht. Bedenk zelf maar eens wat jij écht nodig hebt en welke prijs je daarvoor moet betalen. Zou jij de opdracht uitvoeren, de politie bellen of gewoon niet meedoen aan de hype?