'Don't judge a book by its cover' is misschien wel letterlijk toepasbaar op Bijwerking, de vierde thriller van Heleen Van Der Kemp met politierechercheur Britt Franken in de hoofdrol. Want laten we wel zijn, de cover ziet er echt niet uit ! Knalgeel, even rode lippen en een blauw pilletje met bloementjesmotief ... In niets doet het denken aan een spannende thriller, al trekt dat ene ietwat verloren gelopen zinnetje "Hoe goed ken je je vrienden nu echt ?"uiteindelijk toch de aandacht en blijkt het boek inhoudelijk iets meer voor te stellen dan de cover doet vermoeden.

Bijwerking is een zorgvuldig opgebouwde thriller, waar Van Der Kemp actuele thema's als partydrugs en zinloos geweld op doeltreffende wijze in verwerkte. Een blik op een steeds grimmerig uitgangsleven, waarbij waarden en normen moet wijken voor instant plezier of geldgewin, op welke wijze dan ook. En hoe goed ken je je vrienden dan echt ?

Het beeld dat geschetst wordt is weinig hoopgevend en dan heeft Van Der Kemp nog niet eens alles uit de kast gehaald. Hier en daar verliest ze immers de aandacht van de lezer en worden de nadelen van een serie duidelijk. Vaste personages eisen hun plaats op, met hier jammer genoeg niet ter zake doende verhaallijnen tot gevolg. Verhaallijnen die ook plaats en ruimte vragen en zo een nog doeltreffendere uitwerking van het hoofdverhaal belemmeren.

Een gemiste kans ? Misschien wel. Als standalone kon Bijwerking mogelijks uitgroeien tot een sterke psychologische thriller, nu blijft het bij een boeiend actueel verhaal dat weliswaar garant staat voor de nodige uren leesplezier en de lezer hopelijk al even aan het denken zet.