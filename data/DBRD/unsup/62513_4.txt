De lezer wordt in dit debuut verwend met een groot aantal emoties en gevoelens die in allerlei vormen voorbij komen: schuldgevoelens, wraakgevoelens, angsten, liefde, haat en wanhoop.
Afwisseling is er genoeg in ‘Het meesterwerk’.

‘Het Meesterwerk’ is het eerste deel van een trilogie met dezelfde twee protagonisten: de journalist Viljar Ravn Gudmunsson en de inspecteur van politie Lotte Skeisvoll en speelt zich af in de stad Haugesund in Noorwegen. Deze stad wordt ook wel ‘Haringstad’ genoemd.

Wanneer Viljar Ravn Gudmunsson een vreemde e-mail ontvangt van iemand die beweert zowel als rechter als beul van een lokale vrouw te gaan fungeren, legt hij dit vooralsnog naast zich neer als een zieke grap. Het lijkt volgens hem teveel op een slechte misdaadroman.
Maar voor alle zekerheid stuurt hij de e-mail toch maar door naar de politie.
Viljar heeft veel in moeten leveren sinds zijn succesdagen vier jaar eerder en het gaat ronduit slecht met hem.
Wanneer de volgende dag een vrouw wordt gevonden die vermoord blijkt te zijn, beseft hij dat het goed was om de e-mail door te sturen. Het was geen grap maar vreselijke waarheid.

Hij komt in contact met inspecteur Lotte Skeisvoll en wordt over de ontvangen e-mail ondervraagd door de politie. Nadat hij een tweede e-mail ontvangt met eenzelfde boodschap is het duidelijk dat het hier om een seriemoordenaar gaat! De jacht wordt geopend.



Aanvankelijk lijkt de moordenaar overdreven nonchalant en laat hij schaamteloos sporen achter op de plaats delict. De excentrieke inspecteur Lotte Skeisvoll beseft dat deze momenten waarop contact opgenomen wordt met de politie onderdeel is van het ingewikkelde plan van de moordenaar en dat ze snel moeten zijn om de volgende zet van deze seriemoordenaar uit te zoeken om zodoende een slachtoffer te redden.

Maar slachtoffer na slachtoffer valt ten prooi en bovendien worden de moorden steeds brutaler terwijl de politie niet meer aanwijzingen krijgt over de identiteit van deze moordenaar.
Lotte's obsessief dwangmatige karakter werkt haar tegen als blijkt dat snelheid van wezenlijk belang is in een lopende zaak.

Als lezer kom je verschillende verhaallijnen tegen, maar de belangrijkste zijn die van Lotte en Viljar. Daarnaast is er de verhaallijn van de dader; deze hoofdstukken hebben een titel in het Latijn, die laten zien op welk level van zijn plan de dader op dat moment is gearriveerd.
Dan is er nog de verhaallijn van een paar jongens; wat hebben zij met het geheel te maken?

Geir Tangen heeft met dit alles een verhaal neergezet dat ondanks het verspringen in tijd en wisseling van verhaallijnen vlot leest. Het verhaal zelf is ook een meesterwerk te noemen.

Het einde is grandioos en om het in de taal van de moordenaar te houden: virtuoos!

Ik kijk uit naar het tweede deel van deze trilogie met Lotte en Viljar in de hoofdrollen!