Wat een fijne, vlot leesbare YA-fantasy!

Het verhaal begint nochtans een beetje stroef. Het hele basisidee van het boek (bloed = geld en geld = tijd, maar ook andersom: tijd = geld, geld = bloed) werkt wat verwarrend. Tijdseenheid en geldeenheid zijn sowieso al redelijk vage begrippen, maar als dan ook nog eens het hele bloedverhaal erbij komt kijken, wordt het helemaal te gek. Gelukkig wordt het duidelijker naarmate het verhaal vordert en de schrijfster ook meer achtergrondinformatie geeft bij het ontstaan van het zogenaamde bloedgeld.

Everless vertelt echter vooral het verhaal van Jules, een meisje dat op het landgoed Everless gaat werken bij de familie Gerling om bloedmunten te verdienen voor haar en haar vader. Ze is er nog maar net of de koningin van het land (Sempera) komt op bezoek naar Everless, omdat haar adoptiefdochter gaat trouwen met een van de zonen Gerling. Over de koningin gaan echter heel wat verhalen de ronde, maar ook de familie Gerling heeft geheimen. Jules gaat op zoek naar de waarheid achter die geheimen en komt uit bij de hare...

Jules is een schattig personage. Ze komt op voor de mensen van wie ze houdt en zet zichzelf zelden op de eerste plaats. Ze is echter ook best na√Øef en koppig, soms liggen de antwoorden letterlijk voor het grijpen, maar weigert ze om te beseffen dat dat zo is. (Tot grote frustratie van de lezer, die dat wel beseft, maar daardoor dus niet achter de geheimen komt!)

Uiteindelijk worden zowat alle geheimen onthuld en wordt het verhaal dus goed afgesloten. Toch maakt het de lezer nieuwsgierig naar het volgende deel. Als je van geheimen en plottwists houdt, is dit boek iets voor jou!