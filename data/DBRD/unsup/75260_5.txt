Ai, wat een mooi boek weer van Jostein Gaarder. Maar om samen te lezen met kinderen vanaf 7 jaar, zoals er binnenin op het kaartje van de bibliotheek staat, dat lijkt me toch wat moeilijk.
Op de dag dat papa en mama naar het ziekenhuis gaan omdat de baby zich aankondigt, krijgt Joachim bezoek van Mika, een jongetje afkomstig van de planeet Eljo.
Ze vergelijken elkaars leven en ze verbazen zich erover dat, hoewel Joachim een "zoogdier" is en Mika uit een ei komt, er toch zoveel hetzelfde is.
Regelmatig stuit je op diepzinnigheden. Zo maakt Mika een buiging als Joachim een vraag stelt.
"Als je een buiging maakt, toon je respect," ging Mika verder. "Voor een antwoord hoef je geen respect te hebben." "Waarom niet?" "Een antwoord is altijd een stukje van de weg die achter je ligt. Alleen een vraag kan je verder brengen."

Ik zou het zelf niet kunnen verzinnen.