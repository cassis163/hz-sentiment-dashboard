Na jaren staat ineens Michel voor zijn broer, de jonge professor Daniel de Ruyter. Dit is voor Daniel het begin van een spannend avontuur. Wat heeft onder andere de moord op zijn mentor, professor Huydenkooper, te maken met de inhoud van een zwarte notitieboekje dat hij in handen krijgt? Samen met zijn jeugdliefde Eva gaat hij op zoek naar de waarheid achter de inhoud van dit notieboekje. Achtervolgd door een onbekende vijand, worden ze geconfronteerd met het verleden. Maar ze moeten hoe dan ook hun vijand voorblijven, want de toekomst van Europa staat op het spel.
Alex van Galen weet de lezer te verrassen met dit geweldig goede debuut. Zowel de ingrediënten als de vorm waarin ze gegoten zijn, zijn bijzonder pakkend. Een jonge professor in de mythologie wordt geconfronteerd met een geheimzinnig notitieboekje, een oude liefde en een mysterieuze relikwie.
In korte hoofdstukken weet de auteur de lezer te boeien met erudiete verhalen over Wagner, maar ook met spannende achtervolgingen. Dat alles geeft dit boek zoveel vaart, dat je af en toe denkt dat de auteur uit de bocht gaat vliegen. Maar nergens is dit het geval. Het verhaal staat als een huis; met een goed begin vol mysterie, een spannend middenstuk en een verrassend slot.
Het boek is absoluut geen Dan Brown kloon, al lijkt het daar in eerste instantie even op. Maar geweldige achtervolgingen en spannende ontwikkelingen maken het boek totaal anders en de typische humor (die veelvuldig aanwezig is) geeft het boek iets extras.
Deze debuutthriller is van zon on-Nederlands niveau, dat zelfs voor publicatie al een optie op het boek is genomen voor een eventuele verfilming. Al met al is dat niet verrassend. Van de auteur is bekend dat hij vele scenarios heeft geschreven voor televisie en film. Bovendien kan je rustig stellen dat dit boek zeker zijn beste is.
Wie met dit boek begint, is de eerste uren niet aanspreekbaar. Dit boek lees je in één adem uit.