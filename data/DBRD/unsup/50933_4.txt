De vader van Mimi is aan een nieuw leven begonnen, hij is gescheiden van haar moeder en nu samen met zijn vriend Marcus. De beide mannen hebben een huis gekocht in Cotswolds, een mooie cottage. Wanneer Mimi daar voor de eerste keer naar toe gaat, lijkt het wel een wereldreis. Het station is klein en verlaten en Mimi moet door de regen en modder naar de cottage van haar vader lopen. Onderweg probeert ze een schaap te redden en daarbij ontmoet ze Cal een wel heel aardige (en mooie) man. Al snel beseft ze dat Cal gelukkig getrouwd is met Stacey met wie het ze meteen ook goed kan vinden. Stacey en Cal hebben bovendien ook nog een leuk dochtertje, Cora. Na dat eerste bezoek zal Mimi nog vaker terugkeren naar Cotswolds. Er gebeurt van alles in Cotswolds, kleine maar ook grote dingen. Ze blijft uiteraard Cal regelmatig tegenkomen maar hij is niet voor haar bestemd. Een paar jaar later is ze gelukkig met vriend Rob in Londen. Maar als ze ontdekt dat Rob haar bedriegt met haar beste vriendin Kendra, besluit Mimi om alle schepen achter zich te verbranden en ook te verhuizen naar Cotswolds naar de schattige cottage van Marcus en haar, inmiddels overleden vader. Het blijkt niet makkelijk te zijn voor Mimi om in Cotswolds een baan te vinden, al haar pogingen mislukken totdat een bekende schrijver haar een baan aanbiedt. Helaas moet ze daarvoor naar Mallorca verhuizen. Mimi zou Mimi niet zijn wanneer ze op Mallorca van alles beleeft. Regelmatig vliegt ze terug naar Cotswolds maar het lijkt wel of het haar niet gegund is om Cal meer dan een paar minuten te zien. In die paar minuten wordt duidelijk dat Cal, inmiddels alleenstaande vader, een prille relatie heeft met Della, de moeder van een vriendinnetje van Cora. En weer gaat er een kans voor Mimi verlorenâ€¦
Intussen gebeurt er in Cotswolds weer van alles, Mimi gaat niet bij de pakken neerzitten. Zo helpt ze haar vriendin Lois die een bazige schoonmoeder heeft die alle liefde dood lijkt te slaan. Kortom, Mimi voelt zich thuis in Cotswolds en is er niet meer weg te slaan!

Mijn mening: Wat een heerlijk boek weer van Jill Mansell. In dit verhaal is het niet alleen de liefde die regeert. Het thema rouwverwerking heeft een belangrijke rol in het verhaal. Het schuldgevoel om nog te kunnen genieten wanneer een dierbare is overleden, Jill verwerkt het in het verhaal. Maar ook degene die met littekens achterblijft, die zich niet meer compleet voelt en vooral niet mooi meer. Ook zij moet door, in een relatie die ineens op andere grondvesten staat. Maar ja, Jill Mansell weet het allemaal toch met een luchtig sausje te overgieten waardoor je helemaal in het verhaal meegaat. Mimi is een beetje onhandig, zeker in de liefde maar heeft een onweerstaanbare charme waar je als lezer van geniet.
Vier sterren voor een bijzonder mooi boek dat in je vakantiekoffer eigenlijk niet mag ontbreken.