De auteur is M.J. Arlidge die voor zijn carrière als schrijver aan de slag was als schrijver van misdaadseries voor verschillende Engelse zenders. Het begin van het boek is erg sterk en zorgt meteen voor de nodige spanning om verder te lezen. Het verhaal gaat over Ruby Sparkling die ontvoerd blijkt te zijn en het is aan Helen Grace om de zaak zo snel mogelijk op te lossen. Het leven van Ruby hangt aan een zijden draadje, zeker als blijkt dat zij niet het enige slachtoffer is van haar ontvoerder. Het boek is verdeeld in vele korte hoofdstukken van slechts twee à drie pagina’s. Dit zorgt ervoor dat het moeilijk is om je in te leven in een personage of situatie. Ook het veranderen van perspectief creëert verwarring bij het lezen van de eerste paar zinnen van een hoofdstuk. Deze elementen maken dat het boek niet snel leest en dat je na een paar hoofdstukken wilt stoppen met lezen.
Ik ben wel te spreken over de inhoud van het boek. Het is een spannend verhaal waar het lang onduidelijk blijft wie de dader is. Ook het feit dat de gedachten van Ruby, de ontvoerder en Helen Grace zo precies zijn uitgewerkt, zorgt voor een niet te missen spanning. Als de hoofdstukken langer waren en er minder personages aanwezig zouden zijn, zou het lezen veel vlotter verlopen. Arlidge heeft zeker genoeg fantasie en inlevingsvermogen om fantastische boeken te schrijven, maar zijn stijl zorgt ervoor dat het boek al snel gaat vervelen.