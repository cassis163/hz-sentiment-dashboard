Hannes Hunebed is net als in het eerste boek, druk met het bedenken van uitvindingen en oplossingen om het leven in de steentijd nog aangenamer te maken. Als Hannes de sjamaan van het dorp een van zijn uitvindingen wil laten zien, komt hij er achter dat Saffie is verdwenen.
Het dorp raakt in paniek en stelt Hannes aan als nieuwe sjamaan. Hannes krijgt de eer, maar ook de zware taak om sjamaan Saffie weer te vinden.

'Hannes Hunebed, gaan met die sjamaan' is het tweede boek over Hannes, maar is goed los te lezen (hoewel het natuurlijk wel leuk is als je Hannes en zijn vrienden al een beetje kent). Ook dit keer schreef Aaron Reynolds de tekst en maakt Phil McAndrew er de speciale tekeningen bij. Als je Hannes Hunebed al kent, dan weet je dat het boek niet versierd is met een enkele tekening, maar dat het boek is opgebouwd uit illustraties. Het is namelijk een graphic novel! De afbeeldingen zijn kleurrijk en voor kinderen leuk om naar te kijken. Hoewel de expressies op de gezichten veelal worden herhaald, zit er veel humor in de tekeningen verstopt. Een ideaal boek voor zowel de beginnende lezer, doordat beeld en woord elkaar ondersteunen en het fijn is om naar de plaatjes te kijken, als voor de gevorderde lezer die houdt van grapjes en een mooi boek.

Het verhaal speelt zich af in de steentijd. Met een knipoog krijg je mee hoe het er toen aan toe ging. Er zijn geen technologische snufjes als een computer, internet of een mobiele telefoon. Er is geen elektriciteit, geen schepijs, of comfortabel ondergoed. Toch bedenkt Hannes allerlei oplossingen die verdacht veel lijken op de spullen zoals wij die nu kennen. Toffe woordgrapjes en rare gebeurtenissen die je doen grinniken wanneer Hannes, zijn vrienden en de dorpsbewoners hinten naar snufjes uit het hedendaagse leven, om vervolgens zichzelf te corrigeren dat dat in hun tijd écht nog niet kan.

Net als in 'Scharminkel in de steentijd' draait het ook in 'Gaan met die sjamaan' om vriendschap. Met zijn vrienden gaat Hannes opzoek naar Saffie. Hoewel Hannes een groot uitvinder is, kan hij het niet redden zonder de waardevolle eigenschappen van zijn vrienden. Sterk, slim of rustig, allemaal hebben ze karaktereigenschappen die tijdens de spannende speurtocht goed van pas komen. Maar is Hannes wel zo'n leuke vriend voor zijn vrienden? En houdt hun vriendschap wel stand op momenten dat het zwaar wordt?
Wellicht zullen lezers dergelijke situaties herkennen. Je beste vriend(in) heeft vast ook momenten dat hij of zij even niet zo leuk is. Iedereen is wel eens moe, boos of verdrietig en bij wie is het nou niet prettiger om je af te reageren dan bij de mensen die je het dierbaarst zijn? Maar hoe ga je er dan mee om? Laat je iemand vallen, of sta je ondanks dat toch voor hem klaar?

Een ander onderwerp dat aan de orde komt, is leiderschap en presteren onder druk. Als sjamaan én uitdenker heeft Hannes een zware last te dragen. Hij vindt het spannend en is bang dat hij niet het juiste voor zijn stam kan doen. De druk om te presteren is groot. Dat zijn vader achter hem staat, maakt de druk misschien alleen nog maar groter. De stress wordt zo groot dat Hannes zelfs begint te foeteren tegen zijn vrienden en zijn vader. Is dat wat leiderschap met je doet?
De druk om te presteren wordt niet heel zwaar aangemeten, maar subtiel genoeg om voor kinderen herkenning te vinden in hoe Hannes zich voelt. Niet alleen bij kinderen uit 2019 kan de druk blijkbaar hoog oplopen, ook in de steentijd hadden ze daar last van.

'Gaan met die sjamaan' is een grappig verhaal vol avontuur. Het heeft, passend bij de opzet van een graphic novel voor kinderen, geen heel zwaar karakter. Toch heeft Aaron Reynolds wel een aantal elementen toegevoegd aan het verhaal die tot nadenken kúnnen aanzetten. Hoe ga je om met vriendschappen als het even niet zo makkelijk gaat? En wat doe je als je stress of druk ervaart?
Maar heb je gewoon zin in een leuk verhaal dat je ontspannen wilt zitten lezen, dan is 'Gaan met die sjamaan' ook een echte aanrader. Vier sterren voor deze kanjer uit de steentijd.