Het verhaal gaat over Richard en Marlinde die twaalf jaar geleden een dramatische gebeurtenis hebben meegemaakt. Ze zijn destijds verhuisd naar Amersfoort waar Richard makelaar is. Ze hebben twee zoons. Het lijkt allemaal alsof ze een gelukkig gezin zijn, maar schijn bedriegt. Richard heeft het druk met zijn werk, ondanks de crisis willen veel buurtbewoners hun huis kwijt. Samen met zijn woonstyliste Ghislaine probeert hij de huizen aantrekkelijk te maken. Ze klampen zich aan hem vast, tot dat ze er achter komen hoe Richard en Ghislaine te werk gaan. Richard maakt zich niet bij iedereen geliefd. Sommige verkopers kunnen zijn bloed wel drinken….
Als op een dag Richard verdwenen is , is iedereen verdacht.
Het verhaal wordt verteld door de diverse verkopers, elk met hun eigen sores en redenen om te verhuizen. De personages worden stuk voor stuk goed beschreven. Je kan je inleven in Pieter en Rinske of juist in Clio en Maartje. Je voelt de wanhoop en de frustraties. Je begrijpt hun situatie. De verhaallijnen hebben allemaal met elkaar te maken, al heb je dat in het begin niet meteen door.
Het verhaal lijkt in het begin niet echt op een thriller maar dat wordt later in boek ruimschoots goed gemaakt. Er zit romantiek, humor en spanning in.
De thema’s die voorkomen zijn zeer actueel; crisis in de huizenmarkt, de financiële crisis van de gezinnen en vechtscheidingen.
Het verhaal wordt langzaam opgebouwd tot een verrassend plot. Steeds als je denkt wie de dader is, komt er weer een andere mogelijkheid bij.
Dit boek is een geslaagd thrillerdebuut van Eva Monte, een pseudoniem van de zusje Alexandra en Victoria Nagelkerke.
4 sterren.