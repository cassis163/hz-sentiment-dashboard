Eén met jou is het vijfde en (voorlopig?) laatste boek van de 'Crossfire'-reeks van Sylvia Day (1973). In het eerste boek wordt de schatrijke Gideon Cross in één oogopslag verliefd op Eva Tramel. Gideon is voor vele vrouwen een begerenswaardige man. Als hij zin heeft in seks heeft hij de vrouwen voor het uitkiezen. Met Eva ontmoet hij echter iemand die wel voor hem valt, maar niet altijd in de pas loopt. Voor het eerst ervaart Gideon een relatie als een uitdaging. Het wordt zijn levenszaak haar te behagen en te beschermen. Zowel Gideon als Eva zijn echter heel jaloers van aard. In de eerste vier boeken zorgt dat dan ook voor heel wat tumult. In dit vijfde boek zijn ze het jaloerse stadium voorbij. Maar dat wil niet zeggen dat de uitdagingen voorbij zijn. Gideon is door dramatische omstandigheden al van jongs af aan het vertrouwen in mensen en in het bijzonder in therapeuten verloren. Hij krijgt 's nachts nog geregeld nachtmerries waardoor hij niet met Eva in één bed kan slapen. In een relatie is het echter belangrijk elkaar te vertrouwen en met elkaar te overleggen en ook na de daad - of in deze erotische reeks ‘de vele daden’ - samen te kunnen slapen.

Gideon is al zijn hele carrière gewend om naar eigen goeddunken te handelen, zonder overleg te plegen. In dit vijfde boek is Eva echter gegroeid en is ze er niet van gediend dat Gideon - om de concurrentie te slim af te zijn -  zomaar haar baas voor haar neus wegpikt. Om hem te laten nadenken en om te vermijden dat seks de voornaamste bemiddelaar of de enige lijm wordt in hun huwelijk ontzegt Eva Gideon haar lichaam. Ze gaat ook de confrontatie aan met heel wat demonen uit zijn vroegere leven. Waar Gideon in de vorige boeken Eva beschermde, neemt Eva nu zelf de rol van beschermer op zich en tracht ze Gideon van zijn nachtmerries af te helpen. Maar is Gideon hier wel klaar voor? Kan hij zijn trots en koppigheid opzij zetten? Kan hij leren zich voor andere mensen open te stellen? Wil hij zich laten begeleiden door therapeuten? Is zijn liefde voor Eva sterk genoeg om dit allemaal over zich heen te laten komen? Hij wil heel graag dat Eva voor hem komt werken en bij hem komt wonen, maar kan hij aanvaarden dat hij beslissingen samen met haar zal moeten leren nemen? Kan Eva ervoor zorgen dat Gideon uit zijn ivoren toren komt en naast haar ook andere mensen in zijn leven toelaat?

In boek één tot drie zaten we voornamelijk in Eva’s hoofd. Maar vanaf het vierde boek brengt Sylvia Day het verhaal vooral vanuit Gideons perspectief. Eerst was dat wel even wennen, maar zeker in dit vijfde boek geeft het een enorme meerwaarde. Day belicht het verhaal vanuit verschillende hoeken. Je krijgt een dieper inzicht in complexiteit van de relatie van de hoofdpersonages en maakt kennis met de intense emoties  die hiermee gepaard gaan. Net zoals in de vorige delen beslaat heel de periode van het boek slechts enkele weken. Day laat weinig conversaties aan de verbeelding over. Je zit echt op de huid van Eva en Gideon, alsof je het live meemaakt en de personages voor jou ziet spelen.

Erotische romans worden niet altijd au sérieux genomen. En Sylvia Day is geen topliterair kunstenaar die tovert met woorden. Maar ze weet heel goed hoe ze moet goochelen met gevoelens en hoe ze passie kan beschrijven. Laat je uitdagen om in je eigen relatie op zoek te gaan naar en te leven met de passie die Day in Eén met jou beschrijft. Het leven zou er voor iedereen meer ontspannen en veel mooier uitzien.