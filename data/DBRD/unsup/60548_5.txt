Max is gek op superhelden. Hij luistert graag naar de verhalen die zijn opa hem vertelt. Het zijn avonturen in zwart-wit over superhelden die poesjes redden, die in gevaar zijn.
Max zijn vrienden zijn ook gek op superhelden. Ze hebben allemaal een favoriet. Max vindt ze allemaal geweldig, maar er is er een die zeker weten zijn favoriet is. En dat is Megapower! Ze heeft laserogen en is ongelofelijk dapper. Maar het mooiste is dat Megapower anders is dan al die andere superhelden. En Max weet precies waar dat door komt.

Max en de superhelden vertelt op een bijzondere manier hoe ongelooflijk trots Max op zijn moeder is. Iedere moeder hoopt dat ze in de ogen van haar kind een held kan zijn. Een held die je troost wanneer je verdrietig bent, die er is wanneer je bang bent en die altijd voor je klaar staat wanneer je haar nodig hebt.

Wat dit boek zo uniek maakt ten opzichte van andere prentenboeken, zijn de illustraties. Deze passen ontzettend goed bij het verhaal. Zodra je het boek openslaat, ga je terug in de stripboekentijd. Dit komt door de rood/roze rondjes. Deze komen terug in de tekeningen, net zoals in de oude stripboeken of zoals ze in de krant stonden. Opa zijn zwart-witstrip is ook geweldig! Een octopusman die een poesje heeft gered, waardoor hij prima in een prentenboek voor jonge kinderen past.

Ik ben reuze enthousiast over dit prentenboek. Des te benieuwder was ik naar de mening van mijn zoon.
Robbert (12): “Ik vond het een heel stoer boek. Ik vond superhelden ook altijd heel leuk. Ik verkleedde mij vroeger ook graag, in Spiderman of Mega Toby. Leuk dat Spiderman en Batman terug komen in dit boek. Mijn Superheld is Dark vader uit Star Wars. Maar die staat er helaas niet in.
Dat Megapower Max zijn superheld is, vond ik erg grappig. Ik herken er ook veel in bij mijn moeder. Mijn moeder heeft ook laserogen, want soms weet ze ook dingen zonder dat ze het gezien heeft. En dat vind ik niet leuk.
Ik raad het prentenboek ook aan andere kinderen aan. Het is niet alleen een leuk verhaal, je weet ook weer wat je moeder allemaal voor je doet! Ik geef het 5 sterren.”

Dat is als moeder wel heel leuk om te horen! Een mooier moederdag-cadeau kun je je toch niet wensen?