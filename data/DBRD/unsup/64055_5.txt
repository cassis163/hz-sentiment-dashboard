Stephen King (1947) is sinds het verschijnen van zijn debuutroman Carrie in 1974, amper uit de mondiale bestsellerslijsten weg te krijgen. Keer op keer weet hij met nieuw materiaal genadeloos toe te slaan. Gelukkig gaan zijn oudere werken niet voor de nieuwe generatie fans verloren. Met grote regelmaat verschijnen er herdrukuitgaven van zijn klassieke werken. In november 2008 was de in 1991 uitgegeven roman De Noodzaak voor een vernieuwing aan de beurt. Deze Poema Pocket, met meer dan zeshonderd dicht beschreven bladzijden, is een aanrader voor alle oude en toekomstige Stephen King fanaten.
In het rustige plaatsje Castle Rock wordt een winkel met de naam De Noodzaak geopend. Eigenaar Leland Gaunt beweert dat in zijn zaak er voor iedereen wat te koop is. Zijn eerste klant, de elfjarige Brian Rusk, vindt er inderdaad iets wat hij dolgraag zou willen hebben. Hij kan het uiterst zeldzame kauwgomplaatje van zijn favoriete baseballspeler kopen voor het bespottelijke bedrag van 85 cent plus . een grapje. Het grapje moet Brian uithalen bij dorpskenau Wilma Jerzyck. Brian, dolgelukkig met zijn aankoop, is meer dan bereid om een onschuldig grapje uit te halen, als hij daardoor in het bezit kan komen van zijn geliefde plaatje. Na zijn eerste klant, krijgt Leland Gaunt het druk. De inwoners van Castle Rock zijn erg nieuwsgierig naar de nieuwe winkel. Veel van deze bezoekers vinden er iets van hun gading. Iets dat ze koste wat het kost in hun bezit willen hebben. Ondanks dat zijn klanten er alles voor over hebben, worden ze niet afgezet. Ze betalen alleen wat ze kunnen missen en. ze moeten allemaal iets met iemand uithalen. Uiteraard bepaalt de eigenaar van de winkel zelf wat voor een daad zijn klanten moeten doen en met wie. Als de gevolgen van de grapjes merkbaar beginnen te worden, is het plan van meester-intrigant Leland Gaunt, al bijna niet meer te stoppen.
Met De Noodzaak heeft Stephen King wederom een pageturner gecreëerd. Rustig begint hij te vertellen over een vredig dorpje. Zon plaatsje dat iedereen wel kent. Hij laat je kennis maken met de bewoners, hun karakters en gewoontes. Hij doet dit op een heel natuurlijke manier, waardoor je algauw een onderscheid begint te herkennen tussen sympathieke en onsympathieke personen. Met de opvoering van Lelaund Gaunt wordt het verhaal wat meer sinister, zonder dat je daar direct vat op krijgt. Op het moment dat de lezer(es) door krijgt wat de bedoeling is van Gaunts grapjes, vervolgt het verhaal zich in een sneltreinvaart. Bladzijde na bladzijde wordt je meegezogen in het plan van deze kwade genius. Het boek wegleggen wordt steeds moeilijker. Steeds weer gebeurt er iets dat je als lezer(es) een aantal hoofdstukken geleden al zag aankomen. Hierdoor ga je nog meer met de bewoners van Castle Rock meeleven, want net als zij, kan ook jij de gewelddadige climax niet voorkomen!
Ik kan De Noodzaak echt iedereen aanraden. Ik heb het boek nu zelf voor de tweede keer gelezen. Uiteraard was er van verassing geen sprake meer, maar de spanning en het ongeloof was bijna weer even groot als de eerste keer. Als trouwe fan van de boeken van Stephen King, vond ik het extra leuk zijn subtiele verwijzingen naar eerdere werken te herkennen.