Een verhaal dat je zal verbazen. Het speelt zich af in Zweden.
Wat het eerst in me opkomt zijn de volgende woorden; bizar, komisch en mooi.

Bizar, omdat ik nooit een verhaal heb gelezen wat hier mee te vergelijken is. Daarom ook uniek.
Komisch, omdat ik niet hardop heb zitten lachen maar wel veel gegniffeld heb tijdens het lezen.
Mooi, omdat de mens beschreven is met al zijn (on)hebbelijkheden. De mens is mooi, hoe dan ook.

De hoofdpersonen zijn dusdanig beschreven dat je zelf een invulling kunt geven over hun uiterlijk.
De karakters zijn op zijn minst gezegd verbazingwekkend. Het is een langzaamaan-verhaal te noemen, lekker op je gemak lezen en je blijven verwonderen.
Leuk om te lezen dat de auteur zichzelf in dit verhaal ook even laat zien (althans zijn naam)
'Ze nam haar meisjesnaam Persson weer aan, zonder na te denken over de consequentie voor de jongen, die de voornaam Per had gekregen (niet omdat het erg is om Per Persson of Jonas Jonassen te heten, maar het kan een beetje saai overkomen).'

Het verhaal is onderverdeeld in drie delen, met de titels:
Deel 1 Een alternatieve bron van inkomsten
Deel 2 Een tweede alternatieve bron van inkomsten
Deel 3 Een derde alternatieve bron van inkomsten
Dit geeft een beetje de stijl van het boek weer. Precies zoals het er staat en niet anders. Niet grof maar duidelijk.

Wat me opviel was dat de auteur het voor elkaar krijgt om ongeveer alles te verklaren; zowel de goede karaktertrekken van de hoofdpersonen, maar ook de slechte eigenschappen, zoals hier:
'Hij had zijn morele kompas geërfd van zijn vader de alcoholist (die hem op tweejarige leeftijd in de steek liet voor een fles cognac) en zijn grootvader de paardenhandelaar, die zijn veulens vanaf de geboorte heel precieze hoeveelheden arsenicum gaf, …'
De auteur noemt het geen excuus, maar een verklaring. Op deze manier is werkelijk alles te verklaren. Ga maar ver genoeg terug in je stamboom, je omgeving, je haarkleur of wat dan ook.

'Gangster Anders en zijn vrienden (en een enkele vijand)' is naar mijn mening een rustige roman om tussendoor te lezen met een taalgebruik waardoor je gaat glimlachen. Lees het boek en laat je verbazen.
Ik heb deze roman graag gelezen. 3,5/5*