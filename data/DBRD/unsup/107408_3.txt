Het is zaterdag 6 augustus als Ralf met zijn vriend Janiek aanwezig is op de Amsterdam Pride. Plots klonk aan de overkant van de Prinsengracht een doffe dreun die aanzwol tot een schokgolf van geluid. En toen gebeurde het. Vlakbij.

‘De wereld om hem heen werd versneld afgespeeld. Mensen leken doelloos door elkaar heen te rennen. Droge lucht brandde in zijn ogen. De geur van kruit – oud en nieuw – vermengd met de schroeilucht van een barbecue. Hartverscheurende kreten van mensen die wilden vluchten, maar niet konden wegkomen.‘

Zes maanden na de aanslag krijgt Evelien een vreemd berichtje. Vanaf hier zijn er voortdurend wisselingen in de tijd en van personages. Het verhaal van Evelien, verteld in de eerste persoon, het verhaal van Ralf in de derde persoon en daar tussendoor fragmenten uit het dagboek van Lieke. Het verhaal van Evelien speelt zich af in het heden. van Ralf en Lieke starten in het verleden en de tijdlijnen komen steeds dichter bij elkaar. De wisselingen in tijd zorgen af en toe voor verwarring, er moet steeds even omgeschakeld worden waardoor het wel opletten geblazen is om niets essentieels te missen. Wat al snel duidelijk wordt en uiteraard ook logisch is, is dat door de aanslag de wereld voor de personages is veranderd. Bij Evelien in de minste mate, bij haar is het haar broer die het een en ander geen plaats kan geven. De wijze waarop Evelien zich profileert maakt haar niet altijd even sympathiek. Ralf en Lieke zijn degene die veel verloren hebben waardoor het leven voor hen minder waard is geworden. Bij Ralf uit dat zich in veel boosheid terwijl Lieke blijft hangen in haar verdriet.

In Ondenkbaar wordt helder gemaakt wat voor impact zo’n aanslag kan hebben maar ook heeft het boek nog andere thema’s zoals pesten en homoseksualiteit. Nederlof zet goed neer wat voor invloed al deze dingen kunnen hebben en de gevoelens van de betreffende personages zijn goed beschreven. De uitwerking van de personages is prima maar wat jammer is dat er in het verhaal al snel veel wordt weggegeven waardoor de aanwezige spanning niet goed tot zijn recht komt. En ondanks de makkelijk te lezen, eenvoudige schrijfstijl zorgen de vele wisselingen in de lijnen voor enig oponthoud. Een leuk boek om te lezen met mooie, actuele thema’s, maar het kan het succes van Ongrijpbaar helaas niet evenaren.