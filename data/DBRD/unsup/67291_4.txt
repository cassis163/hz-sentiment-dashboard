Inspecteur Thomas Lynley is na de moord op zijn vrouw Helen nog steeds met buitengwoon verlof en vult zijn dagen met lange wandelingen in Cornwall. Barbara Havers, Lynley´s tegenpool en rechterhand, werkt nog steeds bij Scotland Yard. Het team waarvan zij lid is, wordt geconfronteerd met de moord op een jonge vrouw op een begraafplaats in Londen. Het team wordt aangevoerd door inspecteur Isabelle Ardery, zeer ambitieus en iemand die Havers tegen de haren in strijkt.
Voor Isabelle Ardery is het oplossen van deze zaak van levensbelang. Het zal haar toekomst bepalen. Zij roept de steun in van Thomas Lynley, die daarmee instemt. Isabelle ontmaskert al snel de vermoedelijke moordenaar maar zowel Lynley als Havers hebben het gevoel dat Isabelle er naast zit. Zij zetten het onderzoek voort en dat brengt hen in Londen en New Forest, een dorpje in Zuid-Engeland. Daar ontdekken zij dat de oplossing van de zaak besloten ligt in een brute gebeurtenis die jaren geleden heeft plaatsgevonden.
In het boek zit een tweede verhaallijn. Het is een nauwgezet verslag van de gebeurtenissen die hebben geleid tot de moord op een peuter door drie minderjarige jongens en de rechtzaak die daarop volgde. Het verhaal doet denken aan de zaak James Bulger die in 1993 door twee tieners werd vermoord. Het verslag stelt ook kritische vragen over de toereikbaarheid van het Engelse rechtssysteem bij de veroodeling van minderjarigen. De twee verhaallijnen ontmoeten elkaar in een dramatische ontknoping.
Met Lichaam van de dood heeft Elizabeth George weer een prima misdaaroman afgeleverd en zij heeft daarbij het papier niet gespaard. Het is een dik boek van 621 pagina´s geworden. Vlot geschreven met veel oog voor detail in een typisch Engelse setting. George slaagt er ook heel goed in de onderlinge spanningen in het politieteam te beschrijven en ook het gemanipuleer van de hoogste leiding van het politieapparaat om de zaak naar de pers toe een positieve wending te geven. Het is dan misschien niet een echt Lynley boek geworden, daarvoor is zijn rol te beperkt, maar de bijdrage van Barbara Havers is indrukwekkend. Een uitstekende misdaadroman die garant staat voor vele uren leesplezier.