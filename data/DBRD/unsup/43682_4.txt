Nachtvlinder is alweer het derde en laatste deel van de Unit Plaats Delict serie van Carina van Leeuwen. Wat begon als een weddenschap is een deel van haar leven geworden. Gebaseerd op haar boeken geeft Carina ook overal in Nederland lezingen over haar werk als forensisch rechercheur. In Nachtvlinder is forensisch rechercheur Renee Spaan uiteraard weer van de partij. De Nationale Politie is zich aan het ontwikkelen en zorgt ervoor dat Renee en haar collega overal in en rond Den Haag worden ingezet. Een brand in een drugslab in het Westland en de vondst van de dode duiker in de haven van Scheveningen.

Nachtvlinder is een absoluut vervolg op de eerdere delen. Veel verhaallijnen haken in op eerdere gebeurtenissen. Waarschijnlijk is het boek wel als standalone te lezen, maar het is toch wel prettig om wat achtergrond uit de eerdere boeken te hebben.

Wat is Carina van Leeuwen gegroeid in het schrijven. Een groot verschil met het begin van haar eerste boek, Vuurproef. De zinnen zijn voller en krachtiger. Haar ervaring als forensisch rechercheur weet zij zeer goed neer te zetten als Renee Spaan. Leuk is dat er ook nog even een cold case aan bod komt, het werk waarin Carina samen met haar collega in Amsterdam de drijvende kracht is.

Goed is om te lezen dan Renee in Nachtvlinder een ontwikkeling doormaakt door persoonlijke omstandigheden. Nog steeds is ze de impulsieve flapuit, maar er is meer besef dat ze zelf verantwoordelijk is voor haar leven. Spannend is haar persoonlijk onderzoek naar de moordenaar van haar vader, samen met Don een oud-collega van haar vader. Deze spanning is daadwerkelijk voelbaar in het boek.