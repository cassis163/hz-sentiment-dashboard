Toen ik de aankondiging van dit boek voorbij zag komen op Hebban heb ik deze gelijk op mijn wishlist gezet. Konijnen, ik ben er nou eenmaal gek op!

De tekst op de achterflap sprak mij ook aan en ik was dan ook zeer blij dat ik uitgekozen werd om dit boek te lezen voor de debutenleesclub.

Dina, de moeder van Janna voelt zich al een tijdje niet helemaal lekker maar wuift dit steeds weg. Janna op haar beurt heeft de nodige problemen op haar werk en lijkt niet goed te weten wanneer ze voor zichzelf op moet komen.

Dina wil Janna op haar manier graag helpen maar dit komt op Janna vaak als een terechtwijzing over. Janna maakt zich ook zorgen over de buikklachten van haar moeder die maar niet naar de huisarts wil en rustig nog een paar glazen wijn drinkt.

Als Dina dan uiteindelijk wel naar de dokter gaat blijkt de uitslag een nachtmerrie; kanker. Dina wil geen hele grote bucketlist afwerken maar ze heeft wel een droom. Met Carel, de Franse hangoor naar een talentenshow om samen met hem een optreden te geven.
De eerste ronde doorstaat ze glansrijk en mag direct door naar de liveshows. De liveshow verloopt niet zoals Dina in gedachten had en is een kluif voor Janna.

Verder wil ik niet te veel verklappen, ga dit boek gewoon lezen!

Het boek is in prettige korte hoofdstukken en uit wisselende oogpunten geschreven. Gaandeweg kom je er achter wat er zich in de hoofden van Dina en Janna afspeelt.

Het taalgebruik is ook fijn en als je de tijd hebt lees je het boek in een ruk uit..

Een boek met een zwaar onderwerp, geschreven zonder drama. Een debuut waar Inge van der Krabben trots op mag zijn.