Chantal van Gastel is zo’n schrijfster waar fans het boek van kopen zonder eerst de synopsis te lezen. En ook met 'Ik wist het' kun je er je hand voor in het vuur te steken dat de lezer ervan elk woord gretig zal opslurpen.

Met de proloog wordt de lezer door Van Gastel kort maar krachtig voorgesteld aan de innemende Mia, in de opstart van haar eigen bloemenzaakje. Ook ontmoeten we de charismatische Feo, die op het plein voor de bloemenwinkel vanuit zijn busje tosti’s verkoopt. Hierna springt het verhaal een paar jaar vooruit in de tijd; de bloemenwinkel is een succes en Feo’s gammele tosti-busje is omgetoverd tot een befaamde foodtruck. Al snel ontdekt de lezer ook dat Mia een bijzondere gave heeft; ze heeft regelmatig visioenen van gebeurtenissen in de toekomst.

Feo is letterlijk de man van Mia’s dromen en ze wacht eindeloos tot het lot deze droom werkelijkheid laat worden. Haar gave lijkt echter ook een andere voorbestemming te hebben, als die bijzonder veel betrekking krijgt op Axel; een opdringerige maar aantrekkelijke journalist. Dat Axel meer dan alleen vrienden wil zijn met Mia, lag natuurlijk voor de hand. Mia voelt stiekem ook wel wat voor Axel, maar zij houdt zich vast aan het visioen van haar en Feo en is ervan overtuigd dat zij voor elkaar zijn bestemd. Dat creëert een verwarrende driehoeksverhouding, waarbij Mia zich geen raad weet met haar tegenstrijdige gevoelens. Lezers splitsen zich op in Team Feo en Team Axel en dat fenomeen brengt deze chicklit tot een hoger niveau. Het blijft tot het einde spannend voor wie Mia gaat kiezen. Beide mannen hebben iets innemends, waardoor de overwinningskans tot het einde 50/50 blijft.

Van Gastel experimenteert in dit boek voorzichtig met een bovennatuurlijk tintje. De voorspellende visioenen blijven wat aan de ‘brave’ kant, maar de subtiliteit ervan is dan ook bedoeld als kers op de taart. Het geeft het boek iets extra’s, zonder dat het al te overdreven wordt. De eigenheid en levendigheid die Van Gastel altijd aan haar personages - hoe groot of klein de rol ook is - meegeeft, is een unieke kracht. Iets wat niet veel schrijvers haar weten na te doen. En die stempel heeft ze wederom op 'Ik wist het' gedrukt. Een betoverende toevoeging aan de collectie van een briljante auteur!