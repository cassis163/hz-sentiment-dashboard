Zij die mij dood wensen is een hele spannende thriller die het verhaal vertelt over een jongen die, nadat hij tijdens het spelen een lijk en zijn moordenaars ontdekt heeft, opgenomen wordt in een getuigenbescherming programma. Omdat dit niet goed gaat komt hij via via bij Ethan en zijn vrouw. Ethan begeleidt probleemjongeren tijdens een weekend in de bergen en dat is ook het podium waar dit verhaal zich verder afspeelt.
Terwijl Ethan de jongens leert hoe ze in de natuur kunnen overleven komen de moordenaars achter Jace aan. Door de minimale communicatiemiddelen komen ze er pas later achter dat ze in gevaar zijn. Jace loopt gevaar maar even later loopt iedereen die op de berg is ook gevaar. Ook de brandwacht Hannah. Zij speelt een hele grote rol in dit verhaal. In dit boek is in het begin heel duidelijk wie aan welke kant staat maar in het vuur van de strijd (letterlijk!) worden rollen soms heel onduidelijk en dat maakt dat ik me als lezer van begin tot einde tot het verhaal aangetrokken voelde. Komt het door de mooie persoonsomschrijvingen of de vaart waarin het verhaal geschreven is? Daar was ik niet zomaar over uit.
Het is een kat-en-muisspel op grote hoogte dat me erg raakte, misschien omdat ik zelf moeder ben van een zoon van 13 en omdat mensen die hun leven wagen voor anderen een streepje voor hebben bij mij. Ik heb grote bewondering voor de mensen die werken bij de brandwacht in de bossen van Montana gekregen.