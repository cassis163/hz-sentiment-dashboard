In ‘De kracht van het gevoel’ vertelt Mieke van de Vossenberg het verhaal van Christel. Christel is een vrolijke, jonge vrouw. Christel ‘danst’ door het leven en presenteert samen met collega Ron, een radioprogramma.

Gedurende haar laatste studiejaar kabbelt haar leven rustig voort. Dat verandert echter drastisch zodra ze de aantrekkelijke Mark ontmoet. Deze ontmoeting zet haar hele leven op zijn kop. Ron trekt echter ook haar aandacht. Kiest Christel voor de spannende Mark of gaat ze voor haar rustige en vertrouwde collega Ron?

Gelijktijdig gaat Christels vriendin, Mariëlle gebukt onder zorgen en verdriet wanneer haar moeder ernstig ziek wordt. Ze zoekt afleiding in feesten en festivals. Wanneer zij haar vriend ontmoet, raakt Mariëlle steeds meer verstrikt in angstige en sombere gevoelens.

Hoe vergaat het de twee vriendinnen en maken zij de ‘juiste’ keuzes? Je leest het in ‘De kracht van het gevoel.’

Visie van de recensent
‘De kracht van het gevoel’ is een emotioneel en vooral romantisch drama dat zich afspeelt tegen het decor van het dorpse leven in Beek en Donk.

“Niet alleen Anne deed nieuwe ervaringen op, ook ik heb iets gedaan waar ik me eerder nooit voor geïnteresseerd had. Ik heb geblowd!”

Intense gevoelens, vriendschap, liefde, depressie en bedrog, zijn de ingrediënten van ‘De kracht van het gevoel’. Kortom een boek dat boordevol emotie zit en je de kracht van de liefde laat ervaren.

“Ik kan mijn gevoelens toch moeilijk gaan ontkennen omdat mijn ouders dat graag zien? Ik hou van Maikel. En of ze dat nou willen of niet, ik ben niet van plan hem op te geven voor hen, of mijn gevoelens te ontkennen omdat zij dat zo graag zien.”

Qua invoelingsvermogen scoort Van de Vossenberg hoog op de ladder wat mij betreft. Zij weet de vele emoties, gevoelens en personages fraai voor het voetlicht te brengen. De lezer proeft de sfeer en ervaart de emoties. Knap.

“Mark moet dat toch ook voelen, elke keer als hij thuiskomt. Dat gemis, elke keer opnieuw die bevestiging dat ze er niet is.”

Voor wat betreft taalbeleving kan er zo hier en daar nog wat bijgeschaafd worden, maar deze auteur heeft zeker potentie.

Over de auteur
Van de Vossenberg groeit op in Beek en Donk en is al sinds haar prille jeugd bezig met het schrijven van verhaaltjes en gedichtjes. Haar eerste eigen dichtbundel 'Wandelen in de avondschemering' verschijnt in 1998. Ze werkt jarenlang als vrijwilliger bij de lokale omroep van Laarbeek waar ze een eigen programma presenteert. Inmiddels woont ze in Sint-Oedenrode, met haar vriend en twee kinderen en daar begint zij ook weer te schrijven.
'De kracht van het gevoel' is haar debuutroman.

Uitvoering
Uitgeverij Yanga
Paperback,244 pagina’s
ISBN-13 9789463185356
ISBN-10 9463185356

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger.

http://hanneketinorcenti.nl