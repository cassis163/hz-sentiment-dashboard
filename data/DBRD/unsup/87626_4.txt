Grace leert op een ongewone manier Jack kennen. Zij valt voor hem en hij voor haar. Het begin van een sprookje! Niet evident, want Grace heeft een voorwaarde als het op mannen aankomt. Ze moeten er haar zusje Millie, die het syndroom van Down heeft, bijnemen. De meeste mannen waar Grace een date mee had haakten af, maar Jack niet.

Jack is een echte gentleman en vraagt zelfs aan Grace’s vader de hand van zijn dochter. In no time zijn er trouwplannen en voor Grace het goed en wel beseft heeft ze haar ontslag genomen en is ze een getrouwde vrouw. Jack heeft zelfs het huis van haar dromen gevonden en er is een mooie kamer ingericht voor Millie. Het lijkt allemaal een sprookje. Alles is zo perfect!

Ook vrienden en kennissen zijn het erover eens dat alles bij Grace en Jack perfect is. Tot Esther en haar man Rufus uitgenodigd worden voor een etentje. Esther vindt het allemaal net iets TE perfect. Of lijkt dit nu maar zo?


Wat leest dit boek lekkere weg. Voor je het weet is het uit. De karakters zijn op een erg menselijke en ongecompliceerde manier neergezet. Daarboven schrijft Paris erg filmisch, zodat het lezen een lust is. Het verhaal wisselt af van heden naar verleden en zonder moeite spring je van het een in het ander, wat natuurlijk erg bevorderlijk is voor het leesplezier.

Al vrij snel heb je door dat het niet pluis is bij Grace en Jack. Erg spitsvondig van Paris om heden en verleden te combineren, want op die manier krijg je mondjesmaat de ware toedracht onder ogen, die huiveringwekkend is! Verder wordt de spanning tergend langzaam opgebouwd en al gauw voel je zelf onderhuids de kriebels van wat er gebeurt en gebeurd is. Bepaalde karakters ga je haten en andere draag je in je hart.

Jack is een man waar je als vrouw direct voor zou vallen. Knap, rijk en alles (maar dan ook alles) tot in de puntjes geregeld. Met een vrouw als Grace aan zijn zijde is zijn plaatje compleet.

Millie vergelijkt Jack zelfs met George Clooney - Zjorz Koeni, zoals zij het zegt - en is helemaal weg van hem. Zij heeft een schitterende rol in het geheel, maar wel eentje met grote gevolgen. Want Jack is leuk, maar Zjorz Koeni niet.....

Dat Grace een sterke, maar vooral zelfstandige vrouw is staat buiten kijf. Paris laat met haar boek zien dat dit vlug kan keren en wat liefde kan doen. Er moeten oplossingen komen en het meest verrassende in dit boek is dat de oplossing uit onverwachte hoek komt.

Naar de plot toe vond ik het wel erg voorspelbaar, maar het uiteindelijke slot was dan weer onvoorzien. Toch zijn er enkele ongeloofwaardige passages in het boek, maar die wegen niet op tegen het totaalplaatje. Tenslotte blijft het fictie.

De titel geeft ook letterlijk aan waar het boek over gaat. Weet jij wat er zich bij je buren, vrienden of familie ‘achter gesloten deuren’ afspeelt? Nee? Lees dan zeker dit debuut en wie weet.....

4 klinkende sterren voor ‘Achter gesloten deuren’.