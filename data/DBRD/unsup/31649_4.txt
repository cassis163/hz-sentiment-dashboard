Een magische roman. Simon Watson ontdekt door een eeuwenoud boek dat hem wordt toegestuurd dat de vrouwen in zijn familie tot zoveel generaties terug allemaal zijn verdronken. Vreemd want zij waren allemaal zeemeerminnen bij een rondreizend circus. Ze konden allemaal goed zwemmen en lang hun adem inhouden. Zelfdoding? Allemaal op een 24e juli, wat ook raadselachtig is. En wat betekent dit voor zijn zus? De tijd dringt want 24 juli nadert en de signalen zijn verontrustend.

De hoofdstukken wisselen heden en verleden af. Het heden wordt verteld vanuit de eerste persoon, Simon. Het verleden behelst het verhaal beschreven in het oude boek. Het verhaalt over de wereld van een rondreizend circus eind 18e eeuw. Wie zijn die mensen? Wat betekenen de afgebeelde tarotkaarten? Het is een speurtocht naar hoe het verleden tot uitdrukking komt in het heden. Een magisch verhaal dat vraagt om bij de les te blijven waar de lijnen met elkaar verweven raken. Knap geschreven debuutroman over de kracht van het woord.