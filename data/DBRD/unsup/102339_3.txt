Over het heelal kan er oneindig worden verteld. Er is zoveel te weten en te ontdekken. Er zijn onvoorstelbaar veel ruimteweetjes en in Ongelooflijk waar/raar! bundelt wetenschapsjournalist Govert Schilling er een aantal.
Zo komt de lezer (10+) te weten dat er bijvoorbeeld elke dag honderd ton ruimtestof op de aarde neerdwarrelt en dat de oerknal op televisie te zien is. Ook rijden er robots rond op Mars en wordt de zon steeds groter, terwijl Mercurius juist krimpt. Het boek biedt een reis door de ruimte en doet de lezer van de ene verbazing in de andere vallen, want er zijn bijzonder vreemde dingen aan de hand in het heelal.
In het boek komt een vijftigtal diverse feiten aan bod. In heldere bewoordingen licht auteur Govert Schilling ze toe. Hij legt verbanden tussen het leven op Aarde en de sterren en planeten. Hiervoor refereert hij vaak aan dingen die jonge lezers herkennen zoals hun verjaardag, fietsen, hoogspringen en de composthoop en wordt het allemaal wat minder abstract. De ingewikkelde wetenschap wordt zo vertaald in behapbare brokjes informatie die gemakkelijk te begrijpen zijn.
De onderwerpen nemen meestal twee pagina’s in beslag en de tekst is verdeeld in twee kolommen. De alineaverdeling is duidelijk en is een hulp voor de leesbaarheid. De tekst is voldoende groot gedrukt wat zorgt voor een aangename leeservaring. Het lettertype waarin de titels gedrukt zijn doet wat sciencefictionachtig aan en past prima bij het thema ruimte. Illustraties en kadertjes fleuren de pagina’s op en er wordt gespeeld met kleurrijke achtergronden. Wat betreft de vormgeving zit het boek dus goed in elkaar, al was het leuk geweest als er wat meer grote foto’s van de ruimte in hadden gestaan.
Het is niet nodig de hoofdstukken in volgorde te lezen. Elk onderwerp staat op zichzelf, waardoor het een leuk boek is om in te bladeren en willekeurig een aantal stukken in te lezen. Waar nodig wordt kort wat informatie herhaald of staat er een referentie naar een bladzijde waar meer informatie te vinden is over iets dat wordt aangehaald.
Auteur Schilling schrijft vaak en graag over sterrenkunde. Hij doet dat onder andere voor verschillende kranten en tijdschriften. Bovendien heeft hij al een aantal boeken geschreven over het heelal. Voor kinderen verscheen eerder van zijn hand Spacey zoekt zijn planeet over een wezentje dat op Aarde belandt, maar op zoek is naar z’n thuis. Ook niet onbelangrijk: er is zelfs een heuse planetoïde naar Govert Schilling vernoemd.
Ongelooflijk waar/raar! is een leuke tocht door de ruimte. Het is een onderwerp dat tot de verbeelding spreekt en dat bovendien niet zo eenvoudig te begrijpen is. Dit boek doet een erg verdienstelijke poging om de nieuwsgierigheid van de lezer te bevredigen. Het is niet belerend, maar prettig om te lezen en brengt de lezer ondertussen het nodige bij.