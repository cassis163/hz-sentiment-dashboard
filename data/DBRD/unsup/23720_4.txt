Het verhaal start in 1957, Zwitserland. Voor de film van het dagboek van Anne Frank, is haar vader Otto Frank, op zoek naar een actrice die de rol van zijn overleden dochter kan vertolken. Voor de rol benadert hij Audrey Hepburn, die in hetzelfde jaar als Anne is geboren en de Tweede Wereldoorlog ook in Nederland heeft meegemaakt.

Na deze proloog voert de auteur je mee terug naar de jeugd van Audrey en Anne. De meeste aandacht in het boek gaat uit naar het verhaal van de jeugd van Audrey Hepburn, maar ook het bekendere verhaal van Anne Frank komt aan bod. Deze geschiedenissen starten wanneer de meisjes jong zijn tot het eind van de Tweede Wereldoorlog, wanneer beide meisjes tieners zijn. De keuzes die hun hun ouders maken hebben grote invloed op de levens van Audrey en Anne. Anne is als joods meisje in groot gevaar. Haar ouders kiezen er niet voor haar en haar zus Margot naar een tante in Londen te sturen, maar met het gezin samen te blijven en uiteindelijk onder te duiken in Amsterdam. De ouders van Audrey maken andere keuzes en sympathiseren met het fascisme, waardoor Audrey minder last heeft van de oorlog die in het land woedt. Voor Anne loopt het -zoals bekend- slecht af, maar dankzij haar dagboek wordt haar verhaal en dat van de jodenvervolging nog verteld. Audrey overleeft de Tweede Wereldoorlog en wordt daarna een bekend actrice.

De schrijfstijl van auteur Jolien Janzing is toegankelijk, waardoor je wordt meegevoerd in het verhaal van deze jonge meisjes wiens levens be√Ønvloed worden door de keuzes van hun ouders. Janzing schrijft beeldend waardoor je de taferelen zo voor je ziet en wordt meegevoerd in het verhaal. Het boek heeft een duidelijk opbouw en start met een proloog, waarin Otto Frank zijn vraag voor de film voorlegt aan Audrey. Vervolgens volgen de jeugdverhalen van Audrey en Anne, die worden afgewisseld. Het boek eindigt met het besluit van Audrey, waarin zij uitlegt of ze de filmrol wel of niet aanneemt, een keus die zij baseert op gebeurtenissen in het verleden.

Dit boek over Audrey Hepburn en Anne Frank is gebaseerd op feiten en is een romanversie van de geschiedenissen van de twee bekende meisjes. Beide zijn bekend geworden, maar op een heel verschillende manier. Anne en Audrey hebben elkaar nooit in het echt ontmoet, maar door de schrijfster zijn de verhalen van de meisjes verbonden. De schrijfster laat de tegenstelling zien tussen hun levens gedurende de Tweede Wereldoorlog en de boodschap over te brengen dat keuzes van ouders van levensbelang kunnen zijn.

Audrey & Anne is een prachtige roman van Jolien Janzing, waarin zij de indrukwekkende verhalen verteld van Audrey Hepburn en Anne Frank in oorlogstijd. De tegenstelling tussen de twee meisjes maakt dit tot een ontroerende roman, waarin duidelijk wordt dat de beslissingen van ouders grote invloed hebben op hun dochters.