Een tijd geleden schreef ik een blog over murw gekookte andijvie en bloemkoolprut met een putlucht. Nou, dat zal je in I love groente van culinair journaliste Janneke Vreugdenhil gelukkig niet tegenkomen. Van bloemkool maalt ze couscous bijvoorbeeld en van bietjes bakt ze een legendarische bieten-chocoladetaart. Inmiddels is al weer de derde druk verschenen van dit bekroonde boek waarin groenten de hoofdrol spelen.
De sticker op de voorkant vermeldt: “lekkerste vegetarische kookboek van het jaar” als aanbeveling van de vegetariërsbond. Streng vegetarisch zijn de recepten overigens niet, er wordt volop gebruik gemaakt van kaas en eieren. Misschien dat de aanbeveling “vegetarisch kookboek” mensen onnodig afschrikt want vegetariërs zijn zeker niet de enige doelgroep. Kinderen en groenten bijvoorbeeld is niet altijd een ‘match made in heaven’. Met dit boek maak je oude vertrouwde kost als sperziebonen weer eens verrassend anders klaar. Zoals Janneke zelf al aangeeft in haar voorwoord; groenten zijn er voor iedereen, carnivoor, flexi- en vegetariër. Het boek is ingedeeld in tien hoofdstukken naar soorten groenten plus een elfde voor basics als bouillon en mayonaise. Een register op naam maakt het zoeken naar recepten met een specifieke groente gemakkelijk.

Groene curry met edamame, aubergine en spinazie (p.124)
Voor 2 personen
½ bosje koriander
2 el Thaise groenecurrypasta
1 el arachideolie
1 blik kokosmelk
1 stengel sereh, gekneusd en geknoopt
5 limoenblaadjes
1 aubergine, in dobbelstenen
200 g diepvriesedamame (sojaboontjes zie ook blz. 57)
ongeveer ½ el suiker
sap van 1-2 limoenen
100 g kerstomaatjes
een handje wilde spinazie, grofgesneden

Scheid de blaadjes en stelen van de koriander. Pureer de stelen samen met de currypasta in de keukenmachine of met een staafmixer.
Laat een wok op hoog vuur goed heet worden. Schenk er de olie in en fruit de currypasta 2-3 minuten. Schenk de kokosmelk erbij en laat aan de kook komen. Voeg de sereh, limoenblaadjes en aubergine toe en laat 10 minuten rustig pruttelen. Voeg de sojaboontjes toe en kook een paar minuten mee.
Proef en maak op smaak met suiker, zout en limoensap. Zoet, zout, zuur en pittig moeten mooi met elkaar in balans zijn. Roer tot slot de kerstomaatjes en spinazie door de curry en bestrooi met korianderblad.
Serveer met rijst.

Net als Janneke ben ik, sinds ik edamame voor het eerst bij de Japanner proefde, verkocht. Heerlijk die jonge groene sojaboontjes. Toch was het uitkiezen van een recept voor deze recensie moeilijk. Waarom? Omdat er zoveel lekkere recepten in staan! Van voorgerecht tot hartige taart en zoete(!) cake, van hapje tot hoofdgerecht. Ook alle windstreken komen aan bod. Het is dus niet verwonderlijk dat I love groente in minder dan een jaar tijd aan zijn derde druk toe is.
Klein nadeel is dat de recepten worden beschreven voor twee personen. Dit is simpel op te lossen door de hoeveelheden aan te passen aan gezinsporties. Je merkt dat Janneke culinair journaliste is; veel van de recepten worden voorafgegaan door een korte introductie, uitleg of anekdote. Ingrediënten staan op volgorde van gebruik en de bereidingswijze wordt goed uitgelegd. Lees wel even het recept door of er nog specifiek gereedschap nodig is zoals een staafmixer of een vijzel want dat zet Janneke er niet apart bij. Het bleek lastig is om zo’n kleine hoeveelheid koreandersteeltjes en Thaise groene currypasta in de staafmixer te vermorzelen. Ik heb er voor gekozen om de kokosmelk alvast toe te voegen zodat ik meer volume had.
I love groente is een stuk makkelijker qua kookkunsten dan Ottolenghi’s Plenty, waar ik ook een fan van ben, en zeker zo origineel. Een aanrader!