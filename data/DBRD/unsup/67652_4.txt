Fantasy: hate it or love it. Als je nog nooit iets in dit genre hebt gelezen, is 'de Klauw' een prettig boek om mee te starten. Adrian Stone heeft met 'de Klauw' een vlot en toegankelijk boek geschreven.

Zoals de titel van deze review suggereert gaat het bij 'de Klauw' om klassieke fantasy. Het speelt zich af in een soort middeleeuwse wereld, waarin magie voorkomt. De hoofdpersoon is de ene dag nog doodnormaal, de andere dag gaat hij door een rollercoaster van gebeurtenissen. Houd je van fantasy? Dan smul je hiervan.

De hoofdpersonen zijn Auric, Marit en Eamon. Het verhaal wordt vanuit hun optiek verteld, maar ook uit die van anderen, waardoor je als lezer soms net iets meer weet dan de hoofdpersonen. Er blijven echter ook nog genoeg vraagstukken over om nog twee boeken mee te schrijven.

Wat prettig is, is dat door de vlotte schrijfstijl het boek geen enkele keer saai is. De auteur laat de lezer vrij om zelf de fantasie de vrije loop te laten gaan. Heel uitgebreid worden de werelden of uiterlijkheden van de hoofdpersonen niet besproken, waardoor je dit zelf in kunt vullen. Op sommige momenten echter gaat Adrian Stone wel heel erg snel door het verhaal heen. Bij een tweetal momenten zul je in het boek denken: 'Heb ik iets gemist?'.

Wat ook prettig is, is dat het verhaal niet te flauw is. Flauwe verhalen zijn zo saai. Hierover uitweiden is echter niet mogelijk zonder spoilers weg te geven.

Kortom, 'de Klauw' van Adrian Stone is het lezen zeker waard. Veel mensen zullen uitkijken naar de vervolgdelen en er wellicht ook voor kiezen om de andere boeken van Stone ter hand te nemen.Geen slecht plan. Kom maar op met deel twee!