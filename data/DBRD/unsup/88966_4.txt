Liefde in Twin Bridges: Duke en Ian is het derde deel in de cowboyserie over het dorp Twin Bridges geschreven door Debra Eliza Mane.

Debra Eliza Mane is het pseudonym van de Nederlandse Debora Elizabeth. Onder haar pseudonym richt ze zich op het cowboy genre. In haar eigen woorden schrijft ze ‘Novels with a Yiha’. Haar Twin Bridges serie wordt uitgegeven door Dutch Venture Publishing. Eerder verschenen van haar handde cowboyromances Leven als een Prinses in Texas, Liefde in Twin Bridges: Abby en Blake en Liefde in Twin Bridges: Jacob en June.

Eindelijk! We keren terug naar Twin Bridges om losse eindjes aan elkaar te knopen. We hebben immers nog niet gelezen waarom Duke en Ian zo om elkaar heen draaien. Duke en Ian, belangrijke bijpersonages in de eerste twee boeken, staan centraal in dit derde boek.

Duke is geboren en getogen op de ranch van haar ouders. Ze vindt haar leven zoals het is prima en is tevreden met haar werk bij het lokale restaurant ‘The Wagon Wheel’. Volgens velen bakt ze de beste eitjes van Twin Bridges, misschien wel van Montana. Het grootste probleem van Duke is Ian, haar ex-vriend die op de ranch werkt waar ze woont. Het masker van Duke begint te scheuren wanneer Ian in een dronken bui bekend nog steeds gek te zijn op haar. Wanneer ook haar broer, de grote womanizer Jacob, zich verloofd wordt er een beerput open getrokken waarvan blijkt dat Duke het verleden niet alleen kan verwerken. Hiervoor heeft ze Ian nodig, maar is ze bereid aan haar gevoelens toe te geven en hem weer toe te laten in haar leven? En wie is die mysterieuze cowboy die zich op de ranch laat zien?

Ook Liefde in Twin Bridges: Duke en Ian voelt meteen weer vertr0uwd aan. De prettige sfeer van de eerste twee boeken weet Debra Eliza Mane ook hier weer goed vast te houden. Ook Duke en Ian hebben beiden een rijk achtergrondverhaal waar ze op het heden de consequenties nog van voelen. Duke worstelt met het verleden waarin ze plotseling Ian opzij zette. Wat is daar gebeurd dat nu zo’n impact heeft op haar? En Ian draagt dagelijks de vraag met zich mee waarom Duke hem toen zo plots opzij zette. Debra werkt in dit boek langzaam de issues uit tussen Duke en Ian waardoor je als lezer meer en meer begrip kweekt voor de situatie.

Ook de bekende bijpersonages uit eerdere boeken zijn weer te gast en dragen wederom bij aan een sterke continuïteit en basis voor de hoofdpersonages. Debra Eliza Mane laat zien dat ze een sterke opbouw in meerdere boeken goed vast kan houden.

Liefde in Twin Bridges: Duke en Ian is wederom een heerlijk najaarsverhaal wat je van begin tot einde zal plezieren. Wederom een heerlijk feelgoodverhaal waarin je als lezer je hart en ziel kwijt kan. En nu maar hopen dat er nog genoeg open eindjes zijn om een vervolg te rechtvaardigen.