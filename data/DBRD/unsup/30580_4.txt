Samenvatting van het verhaal
De vijf zussen Louise, Pauline, Diane, Hortense en Marie-Anne zijn bevoorrechte dochters die in een familie opgroeien van adel en van aanzien. Hun kindertijd brengen ze op de vierde verdieping door in de kinderkamer terwijl hun moeder beneden in luxe baadt en alleen haar kinderen laat ontbieden als zij dat wil. De meiden hadden bijna geen onderwijs, alles draaide om de etiquette. En heel belangrijk, hoe beter hoe groter de bruidsschat is.
Op de dag dat Louise zestien jaar wordt roept haar moeder haar bij zich. Haar moeder vertelt haar het heugelijke nieuws dat ze spoedig zal trouwen met haar neef Louis-Alexandre die twintig jaar ouder is dan zij. Ze wordt dan de Hertogin de Mailly en daardoor wordt ze een echtgenote aan het hof wat heel belangrijk is.
Als het noodlot toeslaat en hun moeder sterft wordt Louise een hofdame van de Koningin. Haar andere zussen hebben minder geluk. Pauline en Diane worden in een klooster ondergebracht en Marie-Anne en Hortense wonen nu in bij hun Tante Mazarin. Alles zussen hebben zo hun redenen om zo snel mogelijk naar het hof te worden geroepen. Ze willen weg van het leven dat ze nu leiden.
Ondertussen begint Louise haar draai te vinden in Versailles wat geen gemakkelijke opgave lijkt. Het is een poel van verderf en verraad en ze moet constant op haar hoede blijven. Je moet voorzichtig zijn met het bepalen wie je vriendinnen zijn! Er zijn bondgenoten maar Versailles zit ook overvol met spionnen die je o zo graag het liefst onderuit halen.
Als Louise meer dan drie jaar in Versailles is, wordt ze uitgenodigd in de vertrekken van een hooggeplaatst iemand. Deze mensen hebben een plan gesmeed en vragen haar de koning te dienen in het koninklijk bed. Ze is dé geschikte kandidate. De koningin wordt te oud en hij is een gezonde man van drieëntwintig jaar die zijn behoeften nodig heeft. Ze kan en mag dit absoluut niet weigeren. Ze voelt zich een echte ‘Versailloise’!
Ondertussen zitten haar zussen te snakken om ook naar Versailles te mogen komen. Zeker haar zus Pauline schrijft smeekbeden om haar uit het klooster te halen. Ze wil leven en ze wil ook de maîtresse van de koning worden en de machtigste vrouw van Frankrijk worden.
Door de jaren heen vinden de zussen hun weg naar Versailles maar ieder met haar eigen bedoelingen!

‘De een is bijna vergeten
De ander is tot stof vergaan,
De derde is op weg,
Terwijl de vierde wacht
Tot ze plaats moet maken voor de vijfde,
Vijf zussen te beminnen: is dat trouweloos of trouw?’


Conclusie
Dit boek bestaat uit 3 delen: ‘De verliefdheid’, ‘Iemand neemt het over’ en als laatste ‘De triomf’.
Dit verhaal vertelt de levens van de zussen Nesle en hoe ze aan het hof zijn terechtgekomen. De zussen hebben elk een uitgesproken karakter en tijdens de briefwisselingen die ze al dan niet met elkaar doen ontdek je hun ware aard. Elke zus komt aan bod en vertelt vanuit eigen perspectief zo haar verhaal in de brieven die ze schrijven.
De auteur heeft alle emoties die eraan te pas komen goed weergegeven. Er komt liefde, jaloezie, afgunst en haat aan te pas. Van zusterlijke liefde is er op sommige momenten geen sprake meer.
Het leven op Versailles is alles behalve saai te noemen als je weet wat voor plots er allemaal worden gesmeed, de vele intriges en verraad. De edelen die zich tegoed doen aan alles en die erom bekend staan om in de gratie te komen bij de koning. En wat ze er dan ook allemaal voor over hebben.
Ook wordt er door iedereen overspel gepleegd en daar zijn dan ook weer regels voor. Je moet getrouwd zijn om dit te mogen doen! De meeste huwelijken worden gearrangeerd. Zo zijn er weinig “liefdeshuwelijken”. Versailles is een speeltuin voor de volwassenen en ze waren allesbehalve preuts. Ze bedrijven daar de liefde dat het een lieve lust is! Het grappige eraan is dat iedereen maar op doet en ze zich dan tot God wenden voor hun zonden. Ze beschouwen zichzelf als vroom en kuisheid staat hoog in het vaandel maar de manier waarop ze dan met hun geloof omgaan is echt hypocriet te noemen. Er wordt in de familie en door anderen schande van gesproken als de zussen het bed delen met de koning maar ze halen er ook wel hun voordelen uit.
Zo beschrijft de auteur nog vele dingen die over Versailles gaan: de pracht, de grootsheid en grandeur. Maar ook de mode, de roddels, de regels die er zijn en nog veel andere dingen waarvan je wenkbrauwen soms een beetje de hoogte in gaan. Zo werd er bv. in het oog gehouden hoe vaak de koning het bed deelde met de koningin! Ze beschrijft ook uitvoerig wat voor iemand Lodewijk XV was en heeft zich ook verdiept in de andere personages die de entourage van de koning vormden. Er komen wel heel veel personages aan te pas in dit boek en soms was het niet gemakkelijk om die allemaal te onthouden. Over het gewone volk, het ‘gepeupel’ wordt weinig geschreven alhoewel die echt arm waren.
De auteur heeft heel veel research gedaan en dat merk je ook. Ook ik ben op zoek gegaan om de zussen op te zoeken en het blijkt dus effectief zo te zijn geweest. Je kunt de wensen van de koning niet weigeren ook al slaapt hij met je zus! En dit was dan nog voordat de beroemdste van alle maîtresses, madame De Pompadour op de proppen kwam.
Dit is een bitterzoet drama dat je meeneemt naar het Franse hof tijdens de 18e eeuw. Je wordt meegezogen in het verhaal en ik vond dingen grappig en dan weer overdreven hoe het eraan toe ging, maar dat was natuurlijk heel gewoontjes in die tijd. Hoe tegenstrijdig het er ook aan toeging. Voor de ene zus heb je dan weer veel sympathie en de andere zou je zo het liefst willen laten verdwijnen.
Een knappe prestatie van deze auteur en haar schrijfstijl is ook heel aangenaam om te lezen, het is een historische roman die je werkelijk omarmt en waar je veel dingen te weten komt! Ik ben echt geïnteresseerd in geschiedenis en dit is echt een boek waaruit ik heb geleerd ook al is het in een romanvorm gegoten. Het markantste is dat er geen winnaars uit de bus komen hoe luxueus en machtig de zussen ook waren.
Er zijn nog zoveel meer dingen die ik zou willen vertellen maar lees het boek zelf zou ik zeggen dan kom je er wel achter hoe boeiend deze tijd was.
Ik geef dit boek 4 sterren