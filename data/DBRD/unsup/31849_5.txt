Wat een familie! En wat een geschiedenis! Alexander Münninghoff heeft een geweldige kroniek in romanvorm geschreven. De absolute ‘ster’ in die familiegeschiedenis is zijn grootvader: een ondernemer met visie, zeer nationalistisch Nederlander en heel erg katholiek.

Maar wat een ‘ritselaar’. Met zeer goede contacten binnen de katholieke kerk en de KVP, de voorloper van het CDA, en zelfs het nazi-regime ontpopt hij zich tot een heel succesvol zakenman en vrijwaart hij zijn familie van allerlei problemen.

En wat een contrast met die opa vormt de vader van Alexander Münninghoff, Frans. Een man die liever Duitser dan Nederlander was, als Waffen SS-er aan het oostfront vocht en zakelijk een absolute nul was. Dat de schrijver ondanks die man nog zo goed terecht is gekomen, is waarschijnlijk geheel zijn eigen verdienste.

Enige minpuntje aan dit geweldige boek zijn de soms wat te lange zinnen, maar dat laat onverlet dat het leest als een trein.