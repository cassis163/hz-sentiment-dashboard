Het geheim van Excalibur is het derde boek in een serie over de ex-SAS soldaat Eddie Chase en de archeologe Nina Wilde, maar het tweede dat in vertaling verschijnt. Een vreemde keuze, vooral omdat in Het geheim van Excalibur geregeld teruggeblikt wordt naar de vorige avonturen en er plotwendingen prijsgegeven worden.
Nadat Wilde en Chase allerlei dank en lof hebben ontvangen voor het ontdekken van Atlantis en de tombe van Hercules en voor het redden van de wereld, wacht hen een nieuw avontuur. Een oude kennis van Wildes ouders licht haar in over het bestaan van het mythische zwaard Excalibur. Hij is het zwaard van koning Arthur op het spoor gekomen en wie beter dan Wilde kan hem helpen dat te vinden? De oude kennis is zo stom geweest om eerst een onbetrouwbare Russische partij voor het zwaard te interesseren. Die partij is het belang van het zwaard gaan inzien; het vermoeden bestaat dat het zwaard bijzondere krachten zou hebben. Het gevolg is dat er een wedren om het zwaard ontstaat en dat gaat uiteraard gepaard met de nodige spectaculaire acties.
Evenals in De jacht op Atlantis verzeilen Wilde en Chase van avontuur in avontuur. Zelfs een rustig familiebezoekje in een afgelegen Engels dorpje kan niet zonder vuurwerk eindigen.
Evenals in De jacht op Atlantis weet McDermott zijn personages net een tikkeltje meer diepgang te geven dan andere auteurs in doorsnee avonturenromans. Er wordt gerouwd als een goede bekende één van de acties niet overleeft en er wordt nader ingegaan op de familieachtergrond van Chase.
En tussen alle actie door weten Chase en Wilde eindelijk een trouwdatum te prikken.
McDermott heeft inmiddels vijf boeken geschreven over Chase en Wilde. Volgens zijn website is het avontuur in elk boek nog groter dan het voorgaande. Dat belooft dus wat. Voorlopig is het wachten op het tweede boek, The tomb of Hercules.