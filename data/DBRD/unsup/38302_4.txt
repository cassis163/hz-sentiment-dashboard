In Duivelsgebroed wordt inspecteur Alan Banks betrokken bij de moord op de 19-jarige Hayley Daniels, die aan het eind van een avondje stappen verkracht en vermoord wordt aangetroffen. Tegelijkertijd krijgt zijn ex-vriendin en collega Annie Cabbot te maken met de moord op een weerloze vrouw; die na een ongeluk aan een rolstoel gekluisterd was. Via via komt Cabbot op het spoor van een vrouw die jaren geleden zodanig was mishandeld dat ze voor het leven was getekend.

<b>Duivelsgebroed</b> is opnieuw een echte pageturner, zoals we die van Robinson kennen. Banks en Cabbot moeten diep in de geschiedenis duiken; ook in een geschiedenis die ze liever willen vergeten wanneer blijkt dat de vermoorde vrouw in de rolstoel een oude 'bekende' van hen is: Lucy Payne, de echtgenote van Terence Payne waarop Banks en Cabbot in <i>Nasleep</i> jacht hebben gemaakt. Daden uit het verleden wreken zich in het heden, maar wie is de wreker?
Robinson knoopt in dit boek verhaallijnen uit verschillende oudere boeken van hem aan elkaar en samen met een nieuwe verhaallijn maakt dit Duivelsgebroed tot een interessante, goed uitgewerkte en boeiende thriller. Uiteraard speelt, zoals altijd, ook nu weer muziek een passende bijrol in het geheel.
Terzijde: het is aan te raden om eerst Nasleep gelezen te hebben; deze verhaallijn is niet noodzakelijk maar wel plezierig om in je achterhoofd te hebben bij het lezen van Duivelsgebroed.