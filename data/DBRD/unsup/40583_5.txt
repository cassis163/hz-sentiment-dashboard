In De Engelenmaker keert dokter Victor Hoppe na twintig jaar afwezigheid terug naar zijn geboortedorp Wolfheim, een dorpje op de grens tussen Nederland, België en Duitsland. De dokter is niet alleen maar arriveert met drie pasgeboren kinderen. De dorpsgenoten kijken de dokter met de nek aan. Waar is de moeder van de kinderen en wat is er aan de hand met deze bijzondere drieling? De geruchten gaan dat de drieling Gabriël, Michaël en Rafaël ernstig ziek is, maar er blijkt meer aan de hand te zijn, niet alleen met de kinderen, maar ook met de dokter zelf. De Engelenmaker van Stefan Brijs is een boek zoals je nog nooit gelezen hebt – en daarna ook nooit meer zult lezen, tenzij je weer van voren af aan begint. Het verhaal zit tot in de puntjes goed in elkaar, leest als een film en zet je aan het denken over de grens tussen wetenschap en religie, alsook de grens tussen realiteit en fictie. Geniaal van begin tot eind.
Het verhaal wordt gekenmerkt door een sobere schrijfstijl, die tegelijkertijd heel beeldend is. Als je het boek leest zie je als het ware een film in je hoofd. Een echte verfilming zit er helaas niet in, al was hier meerdere keren sprake van. Maar zoals Stefan Brijs in alle bescheidenheid al aangaf op de boekenbeurs, zit het boek zo geniaal in elkaar dat gebleken is dat een verfilming onmogelijk is. Hoewel het verhaal veel wetenschappelijke termen bevat, is het echter nergens droog of saai. Brijs weet wetenschap op zo’n manier te presenteren dat het aanvoelt als een spannend horrorverhaal. Je wilt weten wat er met de kinderen aan de hand is en wat Victor Hoppe bezielt heeft om dit alles te doen.
Het boek is opgedeeld in drie delen. In deel één van De Engelenmaker lezen we over de terugkeer van Victor Hoppe naar Wolfheim, terwijl we in het tweede deel meer te weten komen over zijn wetenschappelijke verleden. Ten slotte bereikt het verhaal in deel drie een schokkende ontknoping. Verschillende personages spelen een sleutelrol in het verhaal en geven je inzicht in het levenswerk van Victor Hoppe. Alle personages en alle gebeurtenissen groot of klein vormen een bouwsteen van dit ingenieuze verhaal. De details kloppen tot in de puntjes, waardoor de escalatie des te beklemmender is.
Stefan Brijs op de Boekenbeurs 2017
In De Engelenmaker krijgen we te maken met een bijna emotieloos hoofdpersonage: dokter Victor Hoppe. Hoewel iedere vorm van emotie hem totaal vreemd is, krijg je als lezer wel met dit zonderlinge personage en zijn omgeving te doen – al sta je tegelijkertijd versteld door de capriolen die de wetenschapper durft uit te halen. Het is een intrigerend verhaal over wetenschap en ethiek: hoe ver mag je gaan in naam der wetenschap? Tegelijkertijd speelt ook religie een grote rol in dit verhaal. Waar vele mensen wetenschap en religie lijnrecht tegenover elkaar plaatsen, gaan beide zaken voor Victor Hoppe hand in hand.
Naast deze grote thema’s is de sociale controle in Wolfheim ook een belangrijk onderdeel van het verhaal. Het dorpsgevoel is vanaf pagina één aanwezig: de buurvrouw houdt de komst van Victor Hoppe nauwgezet in de gaten en een van de dorpsjongens werpt de eerste blik op de drieling van dokter Hoppe. In het café wordt gedurende het boek van alles gezegd en beklonken over de dokter en zijn drieling Gabriël, Michaël en Rafaël. De argwaan en de bekrompenheid sijpelen bijna als rode draad door het verhaal.