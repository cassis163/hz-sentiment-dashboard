Omdat ik het sowieso al niet zo gezien heb in al die talentenjachten leek me dit wel een heel goed boek. Niet alles is goud wat er blinkt en nee niet iedere kandidaat is zo happy als hij/zij wellicht wil doen geloven op de beeldbuis. Dat lijkt me een understatement.
Het lezen van de achterflap gaf me al een aardig idee welke kant het verhaal op zou kunnen gaan. Nadruk op KUNNEN gaan want het bleef me maar verrassen!
Het verhaal wordt vanuit twee personen verteld.

Trudy die een onzichtbaar leven leidt, gewoontjes is en werkt op een plek waar ze liever niet is. Haar jeugd is behoorlijk hobbelig verlopen, dat lees je in korte terugblikken die uiteindelijk heel veel duidelijk maken over haar karakter en denkwijze.
Senna daarentegen is een succesvolle zangeres die midden in het leven staat. Getrouwd met Terence en ze is moeder van de kleine Olivia. Als jurylid van de Stem! (denk bij deze talentenjacht aan The Voice), haar optredens en het moederschap is ze vaak buitenshuis maar kan altijd terugvallen op haar steun en toeverlaat van een man – denkt ze ;-)

Trudy wordt op een dag “ontdekt” als het ware, een reallife blinde auditie doet haar besluiten alles op alles te zetten om zichtbaar te worden in deze wereld via het programma De Stem!. Ze ziet in Senna het ideale opstapje naar erkenning en probeert daarom op haar eigen manier om in Senna's buurt te komen – koste wat kost.
Senna moet op haar beurt zien te dealen met een shock, uiteindelijk zelfs meerdere.

Het leest als een trein door de vlotte schrijfstijl van Marlen. De twee hoofdpersonen wisselen elkaar af in snelle korte hoofdstukjes die op zichzelf al spannend eindigen waardoor je alleen maar sneller wil lezen. Ik kon me de twee dames wel voor de geest halen, me er een beeld bij vormen omdat ze steeds meer kleur krijgen naargelang je verder leest.
Het verhaal gaat meerdere kanten op en je wordt soms verrast door een plotselinge wending die het verhaal meer smoel geeft. Over the top, denk je dan soms maar niet als je in gedachten houdt dat Trudy de realiteit enigszins uit het oog verliest door haar obsessie.

Een sterk debuut dat naar meer smaakt! Goed opgebouwd, er gebeurt ontzettend veel zodat je blijft lezen. Heel erg origineel mag wel gezegd worden.

http://josesprakeloos.blogspot.nl/2016/04/marlen-beek-visser-stem.html