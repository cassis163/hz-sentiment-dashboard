De Deens auteur Steffen Jacobsen verraste met zijn debuut Trofee, over een niets ontziende jacht van de rijken op …. mensen. Dit tweede deel met Lene Jensen en Michael Sander kreeg als één van de 7 titels 5 sterren in de VN detective en thrillergids in 2016. Inmiddels is in Denemarken ook een 3e en 4e deel verschenen met Jensen en Sander.

Denemarken is in shock en probeert op te krabbelen na een bloedige aanslag op het icoon Tivoli, waar ruim 1200 mensen de dood vonden.
Als een soort van therapie na haar persoonlijke tragedie werkt politie-inspecteur Lene tijdelijk als vrijwilligster bij een telefonische hulplijn. Ze komt in contact met Ain, een jonge Palestijnse vrouw die beweert iets verschrikkelijks gedaan te hebben. Wanneer Ain onder de metro terechtkomt op het moment dat ze met Lene aan de telefoon is en ze in dat gesprek aangeeft dat ze bang is en achtervolgd wordt wordt Lene getriggerd dat er iets meer aan de hand is. Toch wordt het voorval gezien als zelfmoord. Lene komt er samen met privédetective Michael Sander echter achter dat er wel eens een link kon zijn met zelfmoordterroristen en aanslagen in Denemarken.

Jacobsen bouwt in een rustig tempo aan een verhaal wat boeit. Naarmate het verhaal vordert gaat het tempo omhoog en de ene verrassende wending wordt opgevolgd door een volgende. De verschillende verhaallijnen worden prachtig verweven en nergens raak je het overzicht kwijt. Jacobsen laat een heleboel maatschappelijke problemen aan de orde komen zoals daar zijn, de struggle van immigranten en hun positie in hun nieuwe land (Ain) islam gerelateerd terreur, politiek,inlichtingendiensten en zo kan je er nog wel een paar uitpikken. Het onderwerp is natuurlijk heel actueel en benadert de dagelijkse realiteit in vele westerse landen. Wat als het nu niet een keer een redelijk als lone wolf opererende terrorist is?

Het al behoorlijk indrukwekkende trofee wordt met vergelding nog overtroffen. De schrijfstijl is zeer prettig en het plot is zeer sterk. Niets is vanzelfsprekend en vaak is het net weer even anders dan verwacht, wie is te vertrouwen en wie niet. Zeker het laatste deel met het opgevoerde tempo maken van het boek een ware page turner
Kom maar op met de vertalingen van deel 3 en 4

Mijn eerste 5 sterren van 2017