Magycker is het eerste deel uit een nieuwe trilogie, De Klauw, van Adrian Stone. Het verhaal start met Marit en haar broertje Auric, Marit werkt als serveerster en verdient daarmee net genoeg om met haar broertje te leven. Auric is 12 jaar en een beetje ‘vreemd’, hij kan helemaal niet tegen veranderingen, toont geen empathie naar Marit of anderen maar leest graag en veel en is voortdurend bij zijn huisdier, een roekil. De toegangsweg tot hun woonplaats is afgesloten door grote rotsblokken, daarom worden er Magyckers vanuit Aimery ingehuurd om deze rotsblokken via een toverspreuk, te laten verdwijnen. Toverspreuken zijn erg duur, alleen Magyckers kunnen ze uitspreken en de Magyckers worden voor hun veilgheid vergezeld door Louteraars en Wapenbroeders. Vlak na het oplossen van het probleem met de rotsblokken worden Marit en haar broertje belaagd door enkele mannen. Auric lost het op zijn manier op: hij heeft de spreuk van de Magycker onthouden en laat deze los op de mannen, deze verdwijnen in het niets. Dat geeft veel commotie, er ontstaat een heksenjacht op Marit en Auric. Marit en Auric krijgen daarbij de onverwachte hulp van Eamon, een van de leiders van de Klauw, een piratenbende. Op hun vlucht krijgen ze te maken met luchtschepen, draken, het eten van drakenharten. Heerlijke fantasy dus waarbij onverwachte wendingen van het verhaal voortdurend voorkomen. Het is het eerste deel van een trilogie, er verschijnen veel nieuwe personages ten tonele, als lezer moet je af en toe schakelen: wie was het ook al weer? Leuk om te zien hoe Adrian Stone een nieuw thema in zijn zijn fantasyreeks inbouwt: het autisme van Auric. Auric kan daardoor onvoorspelbaar, dom gedrag vertonen en even later briljant zijn in een oplossing! Reden genoeg om uit te kijken naar het volgende deel!