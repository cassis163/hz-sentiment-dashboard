Explosiegevaar - Andy McNab

Titel: Explosiegevaar
Auteur: Andy McNab
Uitgeverij: A.W.Bruna
320 pagina's

Andy McNab (Southwark, 1959) is het pseudoniem van Steven Billy Mitchell, een Britse bestsellerauteur en een voormalig agent van de SAS (Special Air Service). Het opschrijven van zijn ervaringen als lid van de SAS resulteerde in zijn succesvolle debuut Bravo two zero (1993). Bravo two zero werd het best verkochte oorlogboek aller tijden en verscheen in meer dan zeventien landen. Alleen al in het Verenigd Koninkrijk werden meer dan 1,7 miljoen exemplaren verkocht.
Zijn tweede boek, SAS-commando (Immediate action, 1995), werd eveneens een kassucces. Daarna schreef McNab een groot aantal autobiografische non-fictieboeken en actiethrillers, waaronder een serie met Nick Stone, een voormalig SAS-agent. McNabs boeken zijn alle geïnspireerd op zijn ervaringen bij de Britse inlichtingendiensten.
McNab werd geëerd met de Military Medal in 1980 en de Distinguished Conduct Medal in 1991, waarmee hij de hoogst onderscheiden soldaat van het Britse leger werd.

De achterflap:
Op een afgelegen Alpenpas wordt een dodelijke kogel afgevuurd door een sluipschutter, terwijl in het duister hart van het Russische rijk een strijd op leven en dood woedt.

Wat begon als een eenvoudige beveiligingsopdracht, loopt uit op de gevaarlijkste missie uit Nick Stones carrière. Met de politie uit drie verschillende landen op zijn hielen, opent hij de jacht op een groep mannen die voor niets terugdeinzen om hun belang veilig te stellen. Want terwijl de westerse wereld in de greep is van een ongrijpbare terrorist en het dodental oploopt, zint Nick Stone op wraak.

Dit boek is mijn eerste ervaring met Andy McNab en ik was na het lezen van de achterflap erg benieuwd naar het verhaal achter Nick Stone. De boeken in de serie van Nick Stone zijn los te lezen en meteen al in het begin van het boek wordt de spanning neergezet.

Het verhaal wordt vervolgens uitgebreid met telkens een stapje verder naar het plot. Het boek bevat wel enkele spannende momenten, maar doordat alles zo gedetailleerd wordt neergezet is de spanning snel weg. De plek waar dan ook de actie plaatsvindt wordt tot op de laatste steen beschreven, totdat je op een gegeven moment niet meer weet of hij op de grond staat of inmiddels op een of andere schuin afgebogen stuk pijp is beland.
Dit vond ik wel storend en ik was snel geneigd om over deze stukken heen te lezen. Ondanks dat blijf je toch verder lezen in het boek om er zeker van te zijn dat alles goed afloopt, niet alleen voor Nick maar ook voor zijn vrienden en familie.

De afwezigheid van het normale was vaak een aanwijzing voor de aanwezigheid van het abnormale.

De bendes die achter hem aan zitten en de criminelen die hij probeert te stoppen kennen geen genade. Het is dan ook de grote vraag of Nick Stone erin slaagt deze missie tot een goed einde weet te brengen.

Ik had wel iets meer verwacht van dit boek, zeker wat betreft de spanning viel het mij wel wat tegen, ondanks dat heb ik het wel met plezier gelezen. Misschien dat ik in de toekomst nog één boek uit de Nick Stone-serie ga lezen, al is het dan maar om ze met elkaar te vergelijken.

Plot 3,5
Schrijfstijl 3
Originaliteit 3
Psychologie 3
Leesplezier 3,5
Spanning 3,5

Ik geef Explosiegevaar 3 sterren.