Dit boek is een vervolg op In de Schaduw van de Zwarte Zon, het 2e boek in de Koudvuur Trilogie. Je hoeft het eerste boek niet gelezen te hebben om dit boek te kunnen waarderen want op cruciale momenten wordt verwezen naar de gebeurtenissen in het verleden, zoals beschreven in het eerste boek, zodat je voldoende (achtergrond-)informatie hebt om te begrijpen wat er gebeurt.

Wat ik in mijn recensie van In de Schaduw van de Zwarte Zon gezegd heb, geldt ook voor dit boek: Friedman heeft een originele, fantasie-prikkelende wereld geschapen die je na het sluiten van het boek nog doet nadenken over de verhouding goed en kwaad, over de personages en hun dilemma’s en over de aard van het kwaad (intrigerend in al zijn facetten). Het is heerlijk om in een wereld te vertoeven dat doordrenkt is met de faege, eentje die door ‘s-mensen toedoen met demonen wordt bevolkt.

Niet alleen de hoofdpersonages de priester-krijger Damien Vryce en de vampier-tovenaar Gerald Tarrant zijn interessant maar ook de personages van Hesseth en Jenseny. Deze personages met hun angsten en hoop en triest verleden zijn zo goed uitgewerkt dat je met hen meeleeft en geschokt bent als blijkt dat hen geen grotere en blijvende rol in het verhaal is toebedeeld.

Ook in dit boek wordt een reis ondernomen, dit keer een reis om een nog grotere en kwaadaardiger macht te vernietigen. Deze reis brengt hen naar een land dat op het eerste gezicht welvarend is en waar de Kerk van de Ene God, waartoe Vryce behoort, oppermachtig is. Het geloof van deze mensen is zo sterk dat het zijn uitwerking niet mist. Maar niet alles is zoals het lijkt.

Het boek is spannend en vlot te lezen, alhoewel ik dit boek iets minder vind dat de eerste. Datgene dat me in het eerste boek al opviel maar dat me nu af en toe begon het storen is de langdradigheid ervan. In mijn beleving haalde het soms de spanning en de vaart uit het verhaal, en dat is jammer. En wat mij ook opviel, is de relatie tussen Vryce en Tarrant met name het gedrag van Vryce naar Tarrant toe. Het leek wel een relatie tussen man en vrouw, één van aantrekking en afstoten. Heel bijzonder. Het boek is intrigerend op allerlei vlakken !