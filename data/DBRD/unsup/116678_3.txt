De ongelooflijke zoektocht van Millie Bird van Brooke Davis is een heerlijk boek met een lach en een traan. Het leest prettig weg en je krijgt een zwak voor de drie hoofdpersonen. Millie Bird is een meisje van zeven jaar dat, na de dood van haar vader, door haar moeder wordt achtergelaten in een warenhuis. Ze ontmoet twee bejaarden, die samen met haar op zoek gaan naar haar moeder. Gaandeweg leer je ze alle drie kennen: hun eenzaamheid en kwetsbaarheid, maar ook hun creativiteit en kracht. Ze overwinnen hun angsten en komen op daadkrachtige wijze in actie. Er ontwikkelt zich een vriendschap voor het leven tussen deze hoofdpersonen en als lezer zou je ze het liefst alle drie adopteren!