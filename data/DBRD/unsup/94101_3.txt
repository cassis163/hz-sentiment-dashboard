Bijzonder verteld
Godin, held is een bijzonder boek grotendeels gevuld met seks. Het verhaal begint bij bij het einde waarin Tessa in haar doodskist ligt. Er wordt een liefdesbrief voorgelezen en later wordt een nieuwe werknemer opgegeild door twee vrouwen. Hiermee is de toon van het verhaal gezet, maar het maakt wel nieuwsgierig: wie was deze overleden vrouw? Gustaaf Peek geeft antwoord op deze vraag in de volgende hoofdstukken die van 50 teruglopen naar 0 en je zo terugbrengen in de tijd.

Af en toe wordt er een kijkje gegeven in het leven van Tessa. Ze was getrouwd, had een zoon, werkte als schrijfster en had een buitenechtelijke relatie met Marius, een journalist. Dit is zo ongeveer het enige wat je over deze twee personages te weten krijgt, maar eigenlijk kennen de twee elkaar ook maar nauwelijks buiten hun lichamen om. Hierdoor blijft het een mysterieuze liefde en een mysterieus verhaal.

Seks, seks en nog meer seks
Al sinds de middelbare school is er een enorme aantrekkingskracht tussen de twee, waarna ze elkaar nog altijd in het geheim blijven zien in hotelkamers. In verschillende hoofdstukken wordt uitgebreid beschreven hoe de liefde wordt bedreven. De vulva's, labia's en eikels vliegen je om de oren. Seks tijdens de menstruatie is ook niet vreemd, wel bloederig. Absoluut geen porno, dan zou het opwindend moeten zijn, maar wel langdradig. Met wat minder penetraties zou deze roman zijn verhaal ook hebben verteld.

Gevuld met open plekken
Zoals ik al schreef weten we eigenlijk maar weinig over de personages en dat zorgt voor veel open plekken die je als lezer zelf mag proberen in te vullen. De grootste vraag is waarom het stel nooit een echte relatie begonnen is. Veel dingen blijven hierdoor vaag, maar dat is denk ik Peeks doel geweest. De nadruk ligt vooral op de lichamelijke liefde, op verlangens en hoe hiermee wordt omgegaan. Normaal krijg je een afkeer van personages die vreemdgaan, maar bij deze twee lijkt het zo te horen, je accepteert het als lezer omdat de aantrekkingskracht sterker is dan al het andere, zelfs sterker dan dood.

Geen slecht boek
Door het verhaal achterstevoren te vertellen ontstaat er een interessant verhaal. Het lijkt hierdoor dat liefde niet groeit of krimpt maar hetzelfde blijft, ongeacht de leeftijd. Godin, held is een mooi portret van het mysterie achter de liefde, maar tegelijkertijd bijna een literaire seksuele voorlichting. Het is geen slechte roman, best goed zelfs, maar het is gewoon niet helemaal mijn smaak door de overdosis aan seks. Na drie erotische hoofdstukken was het punt mij namelijk wel al duidelijk dat deze twee personages voor altijd geobsedeerd met elkaar zouden zijn, want zij is zijn godin en hij is haar held.