Het boek van Keiko Higashino is het eerste thrillerboek van Japanse bodem dat ik gelezen heb.

Yasuko Hanaoka is al jaren op de vlucht voor haar ex man en daardoor vaak verhuisd.
Wanneer hij op haar laatste adres plotseling opduikt en haar dochter bedreigt, raakt ze in paniek en vermoordt hem.
Haar buurman Ishigami, een geniale wiskundeleraar op een middelbare school, die al tijden een zwak voor haar heeft, hoort alles wat er gebeurt door de muren van het appartement heen. Hij belt bij haar aan en biedt aan samen met haar een goed alibi te bedenken.

De politie die onderzoek doet naar de moord - in het boek de speurders genoemd - schakelt voor hulp een oud studiegenoot van Ishigami in, namelijk de fysicus professor Hanabe Yukawa. uiteindelijk gaat het om de vraag wie slimmer is: Ishigami of Yukawa.

Omdat het boek werd aangekondigd als de nieuwe thrillersensatie uit Japan had ik er hoge verwachtingen van, die niet helemaal zijn waargemaakt.
De karakters van de hoofdpersonen zijn oppervlakkig weergegeven en de stijl van het boek is erg sober.
Ook de stad Tokyo komt niet goed uit de verf.
Toch, omdat het boek anders geschreven is dan andere boeken in dit genre en zeker ook vanwege de onverwachte twist in de tail waardeer ik het met 3,5 sterren.