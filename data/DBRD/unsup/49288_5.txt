De vergeten Deverill is het vierde deel uit de Deverill serie van Santa Montefiore. De delen zijn goed afzonderlijk te lezen maar wat is het heerlijk als je ze wel gelezen hebt. Verschillende hoofdpersonen uit de andere delen maken namelijk weer hun opwachting, het zijn oude bekenden geworden. In dit boek wordt het verhaal verteld van Arethusa Deverill. Arethusa is op jonge leeftijd naar Amerika vertrokken en heeft nadien nooit meer van zich laten horen. Haar naam werd op kasteel Deverill nooit meer genoemd, Arethusa werd vergeten.
Maar Arethusa was springlevend en woonde in Amerika samen met haar man en twee kinderen, Logan en Faye. De kinderen groeiden in hun welvaart op, zich niet bewust van het verleden van hun moeder. Wanneer Arethusa overlijdt, laat ze haar kinderen in verwarring achter. Ze wil namelijk gecremeerd worden en niet begraven naast hun vader. Bovendien wil ze dat haar as wordt uitgestrooid boven kasteel Deverill in Ierland. Als dan ook nog blijkt dat de erfenis in drieën moet worden gedeeld en er een anonieme erfgenaam is, is het raadsel compleet. Faye wil naar Ierland vertrekken maar Logan wil absoluut niet mee. Ook Wyatt, de dominante man van Faye, ziet het absoluut niet zitten. Maar dan verrast Faye iedereen door voor de eerste keer in haar leven haar eigen zin door te zetten: ze vertrekt naar Ierland en neemt het geheimzinnige dagboek van haar moeder mee. Eenmaal in Ierland aangekomen lijkt er een wereld voor Faye open te gaan, hier heeft ze haar hele leven opgewacht, het voelt als thuiskomen. Al snel blijkt dat Arethusa een Deverill was, lid van een bekende familie. Arethusa had twee broers, Bertie en Rupert. Bertie leeft nog en zijn dochter Kitty, ontvangt Faye met open armen. Samen ontdekken zij dat het dagboek van Arethusa in spiegelschrift is geschreven. Faye geniet met volle teugen van Ierland en zijn inwoners, ze staat open voor verandering en ontwart langzaam maar zeker het verhaal van Arethusa. De auteur laat het verhaal in twee tijdzones spelen. Arethusa’s verhaal speelt in 1892 en Faye’s verhaal in 1960.
De vergeten Deverill is een verhaal van passie en hartstocht van eeuwenoude normen en waarden maar bovenal van liefde. En liefde is een keuze!


Mijn mening: Wat een prachtig boek heeft Santa Montefiore weer geschreven. Ze heeft de wereld van kasteel Deverill en het plaatsje eromheen weer schitterend neergezet. Ditmaal draait het verhaal rondom Arethusa en haar dochter Faye maar we komen ook de andere karakters uit de eerdere boeken uit de serie weer tegen. Het verhaal van Arethusa, jong en overmoedig die zich niet in haar lot wil schikken om uitgehuwelijkt te worden en het verhaal van Faye, onderdanig opgevoed, omringd door dominante mannen, die langzaam maar zeker uit haar schulp kruipt, lopen uitstekend in elkaar over. Het prachtige Ierland wordt zo mooi geschilderd, je zou er zo naar toe willen! Ik heb wederom van een prachtig boek van deze auteur genoten, het heeft de volle vijf sterren verdiend.