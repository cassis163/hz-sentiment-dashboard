‘Moord terwijl u wacht’ is geen nieuw deel in de Q-serie, maar een standalone, een kort verhaal. In het begin is het boek nogal grappig, typisch Adler-Olsen, want humor is echt iets wat ik met hem associeer. Ik had een hele tijd het gevoel een fantastisch verhaal aan het lezen te zijn. Oké, spannend was het nog niet, maar het gaf me een goed gevoel.

De insteek van het verhaal is goed gevonden. Lars krijgt van zijn vrouw te horen hoe saai hij wel niet is, hij mag dan ook gaan... Na een tijdje ziet de man in dat hij inderdaad niet die knappe verschijning is waarvoor alle vrouwen in zwijm vallen. En dus stapt hij op een kapperszaak annex schoonheidssalon af: nieuw kapsel, huidbehandling, nagelbehandeling, je kunt het zo gek niet bedenken. En ja hoor, plots wordt hij nagekeken, hij is helemaal niet saai! Maar helaas, na een tijdje lijkt hij weer op zijn oude zelf en is hij toe aan een nieuwe kuur. Alleen, dat kost handenvol geld. Geld dat hij niet heeft. Wanneer hij een vrouw aan haar vriendin hoort vertellen hoe graag ze haar rijke man uit de weg geruimd zou zien, is een plan geboren. Lars wordt huurmoordenaar!

Wat volgt, laat zich een beetje raden. Of toch niet? Jullie moeten het boek gewoon lekker zelf lezen. Het is een kort verhaal, dus voor echt veel plotopbouw is geen ruimte, een spetterende finale moet je ook niet verwachten, het einde is wat het is. Al bij al gewoon een leuk boekje om je even mee te vermaken, terwijl je wacht op de nieuwe Q.

Feedback gebaseerd op de originele versie ‘Små pikante drab’.