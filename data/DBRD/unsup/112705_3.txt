Een cover met boeken en een romantisch stelletje, een titel met het woord ‘bibliotheek’… De auteur Kasie West schrijft vooral romantische boeken, en vroeg in een interview eens ‘Can we start a petition to the movie industry to put out more romantic comedies?’. Library Kiss klinkt als het perfecte zwijmelboek voor een boekenwurm. De Nederlandse vertaling van H.C. Kapersma leest lekker weg, maar interessant genoeg is er wel voor een Engelse titel gekozen die anders is dan het origineel (By Your Side).
Drie dagen opgesloten in een bibliotheek… voor de gemiddelde boekenwurm klinkt dat als een droom. Maar niet voor Autumn. Ze gaat met haar vrienden een lang weekend naar het vakantiehuisje van een vriendin, maar doet eerst nog wat schoolwerk in de bibliotheek. Als de bibliotheek gaat sluiten, besluit Autumn nog snel naar het toilet te gaan. Maar dan blijkt de deur naar buiten dicht en kan ze er het hele weekend niet meer uit.
De plot van Library Kiss is dus niet heel diepgaand, maar het verhaal krijgt een schattige wending wanneer blijkt dat Autumn niet alleen in het gebouw is. Dax, een jongen van school, blijkt zich bewust te hebben ingesloten in het gebouw. Zoals een lekker romantisch verhaal betaamd is er meteen spanning voelbaar tussen de twee karakters, maar ook dit is allemaal vrij voorspelbaar.
Omdat er vrij weinig plotwendingen in Library Kiss zitten, is het een ideaal boek om in één adem uit te lezen. West houdt het verhaal vrij simpel, waardoor het ook goed toegankelijk is voor het iets jongere Young Adult-publiek. Library Kiss is geen boek dat je leest voor de spannende of interessante plot, maar meer voor het schattige verhaal.
De hoofdpersonages zijn vrij eendimensionaal. Autumn is een fijn likeable personage om mee te leven, waardoor je in het verhaal wordt gezogen. Haar interactie met Dax en vooral de groei hierin is vertederend, en de worsteling met haar gevoelens voor haar bijna-vriendje Jeff maken het moeilijker voor Autumn om zichzelf open te stellen. Dax komt voornamelijk over als de cliché bad boy met een zacht kantje, maar door het verhaal heen krijg je sympathie voor hem en de keuzes die hij maakt. Desondanks hadden de hoofdpersonages wat meer uitgediept mogen worden.
Al met al is Library Kiss voornamelijk een lekker boek om mee weg te dromen, maar helaas mist er nogal wat diepgang. Het schattige verhaal en de fijne personages nemen je wel mee hun wereld in, maar het boek geeft niets mee aan de lezer. Library Kiss is een boek met snelle, niet erg diepgaande romantiek, maar wel een fijne guilty pleasure.