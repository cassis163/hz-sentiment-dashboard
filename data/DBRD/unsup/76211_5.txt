Wat een prachtig verhaal heeft Stefan Hertmans op papier gezet. Het tragische verhaal van een jonge Normandische vrouw die verliefd wordt op een joodse man en met hem moet vluchten, de verschrikkingen die zij haar verdere korte leven meemaakt, het heeft mij diep geroerd. De afwisseling met het heden, het door de schrijver volgen van de door haar afgelegde route, de feitelijke informatie over de politieke ontwikkelingen eind elfde eeuw, maakten het verhaal nog boeiender. Ik heb uren besteed aan achtergrondinformatie en ben zo heel veel wijzer geworden.