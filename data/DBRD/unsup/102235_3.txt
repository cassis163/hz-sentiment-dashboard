Ellen de Vriend is geen onbekende in het schrijversvak. Ze schrijft al jaren verhalenbundels en reisboeken, maar in het thrillergenre is ze vrij nieuw. Bitterzoet, haar eerste thriller voor volwassenen, speelde zich af in Curaçao en had een vrouwelijk hoofdpersonage. Vermist begint in Nederland, maar blijft niet in ons koude kikkerlandje. En ook hier een vrouw als hoofdpersoon. Toeval? Of zegt het iets over De Vriends keuze voor setting? Verder is het thema interessant uitgewerkt en is het slot verrassend, maar toch blijft Vermist bij de middenmoters hangen. 

Karen, Joost en Melissa lijken een gelukkig gezin. Karen is journaliste en Joost heeft zijn eigen rijschool. Dan verdwijnt Joost ineens. Zijn auto wordt teruggevonden, maar van hemzelf ontbreekt ieder spoor. Karen is ten einde raad, want hoe gaat ze uitleggen aan haar jonge dochter, nog niet eens zo lang nadat haar vader is overleden, dat nu ook haar stiefvader weg is. Ze houden hoop en krijgen veel hulp. Helaas duurt dat niet eeuwig. Joost lijkt van de aardbodem verdwenen en langzaam wordt duidelijk wat de vermissing betekent. Alle rekeningen moeten worden doorbetaald en de leerlingen van de rijschool eisen hun geld terug. Instanties werken niet mee, maar de situatie wordt helemaal bizar als Karen erachter komt dat de zakelijke rekening is leeggehaald. 

De titel Vermist dekt de lading van het verhaal en geeft ook direct het thema aan. Niet erg origineel, dus komt het aan op de uitwerking van de gebeurtenissen. Hoewel er ‘thriller’ op de cover prijkt, is er ook aandacht besteed aan de uitwerking van de personages. Karen komt tot leven en deelt veel van haar gedachtes met de lezer. Dat geeft wel wat diepgang aan het verhaal. Vanaf de start is natuurlijk de grote vraag 'wat is er gebeurd?'. Hoewel dat nieuwsgierigheid bij de lezer oproept, is het lange tijd niet echt spannend. De gebeurtenissen van de zoektocht volgen elkaar op, maar echte spanningsbogen ontbreken. Tot de laatste vijftig pagina's. De plot lijkt kabbelend tot een einde te komen, maar dan is er ineens een verrassende wending. Interessant, ook geloofwaardig en het maakt het boek aantrekkelijker.

Een ander sterk punt van deze thriller is de manier waarop De Vriend beetje bij beetje het leven van Joost construeert. Enkele gruwelijke details komen naar boven en worden beschreven, maar veel wordt ook aan de suggestie overgelaten. Daarmee krijgt Vermist meer diepgang. Qua schrijfstijl valt het verhaal niet erg op. Wel doordat elk hoofdstuk vanuit een personage wordt geschreven. Na een tijdje wordt er een nieuwe vrouw geïntroduceerd door wiens ogen gebeurtenissen worden beschreven. Hoewel de clou niet erg verrassend is, zorgt het tijdens het lezen voor een prettige afwisseling. 

Tot slot is het besef wat een vermissing voor achterblijvers kan betekenen aangrijpend. Los van het verdriet om een geliefde, is het, als het er in het echte leven maar enigszins zo bureaucratisch eraan toegaat, schokkend hoe machteloos en gefrustreerd je je als persoon kan voelen. Misschien maakt dat nog wel het meeste indruk en blijft dat het langste hangen als de laatste pagina is uitgelezen.