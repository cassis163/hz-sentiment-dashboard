Mocht je je net als ik wel eens afvragen hoe je zoveel van een ontspannend boek kan genieten ook al kan je het einde voorspellen van bij het begin … Wel Matthew Fisher, Drew’s beste vriend die in de eerdere boeken enkel sporadisch aan bod kwam weet het waarom hiervan perfect te verwoorden.

“Dus lees vooral verder, ook al denk je misschien dat je al weet hoe dit afloopt. Want het beste deel van een road trip is niet bij de bestemming aankomen. Het draait juist om alle onverwachte dingen die onderweg gebeuren.”

En geef toe … een gegarandeerd ‘Eind goed, al goed’- einde is af en toe zeer welkom. Dit boek is trouw aan die garantie, maar het is vooral ook uiterst humoristisch. Echt waar, al die (on)verwachte gebeurtenissen zorgden er voor dat ik nog meer moest lachen met ‘Getemd’ dan met ‘Gebonden’. Daar zijn de hoofdpersonages ongetwijfeld grotendeels voor verantwoordelijk.

De verhaallijn van dit boek is dan wel eenvoudig, maar de vlotte schrijfstijl van deze schrijfster en de grote portie humor die ze doorheen haar verhaal verweeft zorgen er samen met Matthew’s invalshoek voor dat dit verhaal ideaal leesvoer is voor wie zich wil ontspannen.