Wat heerlijk toch dat die familie Van Gogh zo van schrijven hield. De brieven van Vincent kennen we allemaal wel maar ook zijn moeder, zussen en broers konden er wat van. In dit boek heeft Willem-Jan Verlinden aan de hand van deze familiecorrespondentie geprobeerd vooral de zussen Anna, Lies en Wil van Gogh uit de schaduw van hun beroemde broer(s) te halen. De correspondentie geeft veel informatie over het gezinsleven en het opgroeien aan het einde van de negentiende eeuw. Ook geeft ze inzichten in de belevingswereld van de zussen. De zussen hebben interessante levens geleid, met de nodige problemen, zorgen en mooie momenten, maar bijvoorbeeld ook met een plaats in de vrouwenemancipatie van die tijd. Een klein verhaal van een gezin komt samen met het grote verhaal van de geschiedenis.
Wat ik heel leuk vind aan het boek zijn de brieffragmenten die Verlinden heeft opgenomen. Het geeft de verschillende karakters van de schrijvers beter weer dan wanneer de brieven geparafraseerd zouden zijn. Helaas brengt dit ook de nodige wanorde met zich mee doordat er op verschillende momenten naar dezelfde brief wordt verwezen of wanneer er sprongen worden gemaakt in de tijd.

Al met al leest het boek redelijk vlot al is af en toe teruglezen een must. Het is een fijne toevoeging voor ieder die meer wil weten over de familiebanden van Vincent van Gogh maar het geeft ook een mooi beeld van een gezin aan het einde van de negentiende eeuw.