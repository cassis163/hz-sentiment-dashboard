Spanningsveld is weer een intrigerend en goed boek van Jeffery Deaver. Wanneer je dit hebt gelezen, weet je alles van elektriciteit en de gevaren ervan! De karakters van Rhyme en Sachs en hun medewerkers worden weer wat verder uitgediept. Voor diegenen die dit speurdersduo al langer volgen een prettige bijkomstigheid bij een goed en spannend verhaal, waarin Rhyme en Sachs op zoek moeten naar ecoterroristen die een groot energiebedrijf willen dwingen om minder elektriciteit te produceren. De dreigementen volgen elkaar in vlot tempo op waarbij verschillende doden vallen. Maar Deaver zou Deaver niet zijn, wanneer er niet een plot onder de plot zit.... en daar misschien nog weer een plot onder.

Tussen de bedrijven door hebben Rhyme en Sachs contact met Kathryn Dance (een hoofdpersoon uit een andere serie boeken van Deaver), die zich bezighoudt met de gevangenneming van De Klokkenmaker, een moordenaar waar Rhyme ook al eens mee te maken heeft gehad.

Al met al gebeurt er genoeg in dit boek. De uitleg over (de werking van) elektriciteit was af en toe taai en voor een leek blijft het moeilijke stof, maar het zet je wel aan het denken wanneer je weer eens een ijzeren trap oploopt of gewoon een deur openduwt.....