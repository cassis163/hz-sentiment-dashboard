De uit Australië afkomstige Kelly Rimmer schreef met Ik zonder jij een hartverscheurende roman. Het verhaal speelt zich af om en rond Sydney (de hoofdstad van Australië) en het nabij gelegen schiereiland Manly. Het grootste deel van het boek is een terugblik van Callum Roberts op het afgelopen jaar. Een jaar waarin hij veel geleerd heeft en een ander mens is geworden. Callum was een marketingstrateeg en een alleenstaande vastgeroeste workaholic van veertig. Zijn verhaal begint op een veerboot tussen het zakelijke centrum van Sydney en Manly, een met natuur omgeven toevluchtsoord voor rijke zakenlui. Op de boot ontwaart hij voor zijn neus een stel vuile blote voeten. Wanneer hij gegeneerd probeert weg te kijken wordt hij aangesproken door Lilah, de dame die bij de voeten hoort. Voor Callum was het liefde op het eerste gezicht, voor Lilah een flirt. Hoewel hij nog veel werk heeft laat Callum zich overhalen om iets mee te gaan eten. Lilah blijkt een advocate die van de strijd voor het behoud van de natuur haar levenswerk heeft gemaakt. En alhoewel ze Callum wel leuk vindt, wil ze na die ene ontmoeting geen contact meer met hem. Als bij toeval loopt Callum Lilah een paar dagen later toch opnieuw tegen het lijf. Met gemengde gevoelens maken ze een nieuw afspraakje, om de kwestie te kunnen afronden. Want Lilah wil onder geen beding iets beginnen met wie dan ook. Dat kan niet, mag niet. Hoewel ze verheugd is dat ze Callum kan bemoederen en weer levensenergie kan geven, wil Lilah het niet tot een langdurige relatie laten komen. Dat maakt ze Callum heel duidelijk.

Het eerste deel is leuk om lezen, verliefdheid met aantrekken en afstoten. Af en toe lees je een flard van het dagboek van Lilah en heel langzaam kom je zo te weten waarom ze de boot zo vastberaden afhoudt. Het is interessant om de beide personages te zien groeien in de liefde, al duurt het wel iets te lang voor er wordt overgegaan naar het volgende deel van het verhaal. Maar dan slaat het noodlot alsnog toe. En komt er een tweede keer een enorme vaart in het verhaal en kan je niet anders dan gretig voortlezen en slikken.

Het verhaal is in eenvoudige taal geschreven en brengt je regelmatig een lach en een traan. Het neemt je mee naar Sydney en omgeving en door de hoofdstukken heen leer je deze stad ook een beetje kennen. Het karakter van Lilah is heel goed uitgewerkt, en ook de thema’s milieu en vegetarisme zijn fraai in het boek verwerkt. Alhoewel hij het meest aan het woord is, is het personage en de achtergrond van Callum toch iets minder uitgewerkt. Het verhaal draait vooral om Lilah en wat Callum met haar en door haar meemaakt.

Waar je in het eerste deel een beetje geërgerd was omdat het twee zo uiteenlopende mensen waren die samengebracht worden, begrijp je stukje bij beetje meer de beweegredenen van Lilah. En dat zorgt er uiteindelijk voor dat het een ontzettend mooi verhaal wordt. Dit hartverscheurende liefdesverhaal pakt je vast en blijft nog een heel tijdje nazinderen.