Library Kiss vertelt het verhaal van Autumn, die met haar paniekstoornis opgesloten komt te zitten in een bibliotheek. Niet veel later komt ze erachter dat ze niet de enige is die vastzit: Dax, één van de meest mysterieuze jongens van school, blijkt zichzelf te hebben laten opsluiten in de bieb. Maar of hij nou op Autumns gezelschap zit te wachten...

Ik vond Library Kiss echt heel leuk om te lezen. Het verhaal is vrolijk, leest soepel weg en snijdt tegelijkertijd ook nog eens flink wat belangrijke onderwerpen aan. Ik had verwacht dat het een vrij oppervlakkig feelgoodverhaal zou zijn, maar de personages waren juist erg goed uitgewerkt en hadden allemaal een goede verhaallijn. Zo maakt Autumn een flinke ontwikkeling door en hebben ook Dax en zelfs Jeff een mooie verhaallijn. Het verhaal krijgt daardoor echt een diepere, psychologische laag, wat het erg interessant maakte om te lezen!

Toch zaten er ook wel een paar minpuntjes aan het verhaal. Allereerst: die titel! Die schept toch wel flink verkeerde verwachtingen! Ik had gedacht dat dit verhaal zich voor het grootste deel in de bieb zou afspelen, maar helaas is niets minder waar. Die kus uit de titel speelt zich niet eens af in de bieb! En daarbij vond ik dat Autumns karakter zich af en toe ook wat tegensprak. Aan de ene kant is ze namelijk best wel terughoudend en bang, maar tegelijkertijd kan ze enorm scherp uit de hoek komen, en dat kwam voor mij niet overal even realistisch over (al maakte dat het verhaal wel erg leuk om te lezen).

Al met al een heerlijk feelgoodverhaal met een diepere laag, dat je het liefst in één ruk uitleest en met een glimlach weglegt! (Maar serieus: hoe kun je nou opgesloten zitten in een bibliotheek zonder ook maar één boek te lezen?!)