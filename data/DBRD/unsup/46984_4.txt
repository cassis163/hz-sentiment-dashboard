Het nieuwste boek van auteur Gerard Nanne begint met de moord op een 79-jarige vastgoedhandelaar. De bejaarde man wordt dood aangetroffen in zijn voortuin. Er heeft een brute moord plaatsgevonden getuige de veertien messteken waarmee de man om het leven is gebracht. Tijdens de autopsie wordt ontdekt dat de messteken de initialen MM vormen. Waar dit feit in eerste instantie wordt afgedaan als toeval, wordt het relevant wanneer er nieuwe slachtoffers opduiken; eveneens gemarkeerd met deze initialen.

“Jillian kijkt voor de tweede keer naar de kapot gestoken rug van de man. Misschien zou ze het niet hebben gezien als ze de kennis niet had, maar nu is het voor haar duidelijk en weet ze dat ze zich kan opmaken voor misschien wel een van de meest bizarre zaken uit haar carriere.”

Hoofdinspecteur Jillian Blom wordt op de zaak gezet en samen met rechercheurs Felix Winner en Paula van Es, tracht zij deze mysterieuze zaak te ontrafelen. Er lijkt in eerste instantie geen enkel aanknopingspunt te zijn, anders dan de geheimzinnige initialen.

De hoofdpersonages die Nanne ten tonele voert kennen zijn lezers al uit vorige boeken. De auteur ziet echter kans om hen telkens weer licht verrassend op te voeren en net voldoende informatie over hen te verstrekken zodat zij, die nog niet bekend zijn met zijn werk, voldoende aan de weet komen.

“Hij loopt terug naar de inmiddels dichtgevallen deur, waar hij tevergeefs naar een deurkruk tast. Hij schijnt op de plek waar de kruk zou moeten zitten en ziet tot zijn ontzetting wat voor afschuwelijke fout hij heeft gemaakt. De deur is van binnenuit niet te openen. Ze zitten vast, beseft hij tot zijn afgrijzen. Ze zitten vast als ratten in een val.”

De schrijfstijl van Nanne is onverminderd plezierig en ook de constructie van deze nieuwe telg is weer dik in orde. De auteur beschikt over een groot verhalend vermogen. Slechts een enkele keer stuit ik op een alinea die voor mijn gevoel wat stroef loopt en informatie bevat die beter in een dialoog gevat hadden kunnen worden.

Ondanks dat is ‘Vergelding’ opnieuw een fijn boek waarin de auteur zijn lezers, zonder hoogdravend taalgebruik meeneemt in een verhaal dat langzaamaan aan spanning wint en waarin hij diverse plotwendingen opvoert. Het plot is in de boeken van Nanne immer een verrassing.

Over de auteur
Gerard Nanne is geboren in Velsen en verhuisde in 1972 met zijn vrouw naar West-Friesland. Na een studie aannemer werkte hij 16 jaar als zelfstandig ondernemer. Vanaf 1998 is hij zich gaan toeleggen op het schrijven van misdaad verhalen, waarvoor hij ook een opleiding volgde bij Script+ in Amsterdam. In 2002 debuteerde hij met Het lied van de Lijster.

Uitvoering
Uitgever: Ellessy
EAN: 9789086603541
Paperback, 283 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/