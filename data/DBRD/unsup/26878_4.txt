Mijn dochter heeft destijds genoten van de verhalen van Pitty die ik voorlas. We hadden de omnibus uit de bieb dus we waren wel even bezig met de zes kostschooljaren van Pitty.

Toen ik erachter kwam dat er een vergelijkbare serie was zijn we die gaan kopen en lezen. Inmiddels leest ze de boeken zelf, het eerste deel las ik nog voor maar vanaf het tweede deel hoefde dat niet meer. Ik heb ze natuurlijk wel ook zelf gelezen! Nu kwam ik erachter dat ik het laatst verschenen deel nog helemaal niet gelezen had. De boekenlegger van mijn dochter gaf aan dat ook zij het boek nog niet uit heeft. Dat snap ik na het lezen ook wel. Voor dit boek moet je toch wel een beetje de leeftijd van Marjolein hebben. Ze is verliefd en kust met haar vriendje Scott... Mijn dochter - net 12 - is daar nog totaal niet mee bezig, dus dat ze het boek aan de kant geschoven heeft snap ik nu wel.

Het verhaal van Marjolein is weer vrolijk en gezellig. De pietluttige problemen die Pitty vroeger had vallen in het niet bij de zaken waar Marjolein en haar vriendinnen tegenaan lopen. Sowieso contact met jongens was in de tijd van Pitty helemaal not done. Dat maakte die serie denk ik ook zo leuk en onschuldig. Natuurlijk de tijden zijn veranderd en Marjolein is geen Pitty. De enige overeenkomst is dat ze op een kostschool zitten en veel plezier hebben met vriendinnen voor, tijdens en na schooltijd.

Marjolein heeft Facebook en Whatsapp en er zijn dus jongens en rugby. Genoeg ingrediÃ«nten om het weer een gezellig en vrolijk boek te maken. Wat ik wel erg leuk van deze serie vind is dat als Kristine Groenhart het tempo zo aanhoudt we per schooljaar drie boeken kunnen verwachten, dat maakt dat we lang kunnen genieten van de avonturen van Marjolein op Mulberry House!