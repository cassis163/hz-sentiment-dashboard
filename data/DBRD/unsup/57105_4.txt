Dit is deel 3 van de Henry Smart-trilogie, maar sluit eigenlijk het meest aan bij het eerste deel: "A star called Henry". Dat boek benaderde naar mijn gevoel de perfectie en zou van mij 6 sterren krijgen als die zouden bestaan. Geen wonder dat een vervolg altijd een tikje tegenvalt. Een tikje, want Henry Smart blijft een "star". Het is een volkse jongen die bijna op zijn Forrest Gumps (maar veel geloofwaardiger en bijlange niet zo geforceerd) een belangrijke rol speelt in de Ierse (republikeinse) geschiedenis. In boek 1 neemt hij deel aan de Paasopstand in 1916 en de daaropvolgende burgeroorlog. In dit boek komt hij als vijftiger terug naar Ierland (na voor zijn leven te zijn gevlucht naar Amerika).
Wie wat afweet van de Ierse "Troubles", zal zich bijzonder amuseren met nuchtere, eigenzinnige kijk van Henry Smart op al dat gewelddadige "gedoe" (waar hij zijdelings blijft aan meewerken). Toch blijft Henry een tedere anarchist die zich (in zijn geest althans) niets laat wijsmaken, maar dan ook weer te zwak is om te voorkomen dat hij voortdurend voor de kar van één of andere republikeinse splintergroep of de Ierse politie wordt gespannen. De toon waarop Doyle schrijft blijft onweerstaanbaar licht en grappig, maar de plot is wat minder consistent dan in het eerste boek. De periode 55 tot 2005 is dan ook wat ingewikkelder dan die tussen 1916 en 1922.
Ierlandfans zullen toch weer vallen voor dit boek en terecht.