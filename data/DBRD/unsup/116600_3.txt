Het is net hoogzomer geweest  nacht - en een vrouw in Noorwegen stapt in een taxi om naar huis te gaan. Man en kinderen zijn net weg, op vakantie. De vrouw is een weekje alleen, ze moet nog werken. Vanaf het moment dat ze in de taxi stapt heeft ze een merkwaardig gevoel. Wat is er aan de hand met de taxichauffeur en waarom rijdt hij een rare route? Waar gaat hij naartoe? Wat wil hij van haar?

Tove Nilsen heeft diverse publicaties op haar naam staan. In eigen land is ze geen onbekende. En nu is Vrouw in de nacht  een thriller - uit in Nederlandse vertaling. Het verhaal duurt één nacht en de angst regeert vanaf begin tot eind. De angst van een vrouw die het moet opnemen tegen een man die kwaad wil. Onder invloed van haar angst en zijn agressie, ziet de vrouw haar leven aan zich voorbij trekken in de vorm van flarden herinneringen, anekdotes, kleine en grote gebeurtenissen. Ze probeert te overleven en denkt koortsachtig over de juiste strategie voor het moment. Wat kan ze het beste doen? Hoe moet ze zich gedragen? Hoe kan ze ontsnappen? De lezer maakt deze innerlijke worsteling mee, haar angst, haar wanhoop en haar poging oude zekerheden vast en het verleden levend te houden. Tegelijkertijd weet dezelfde lezer dat haar leven nooit meer zal zijn zoals het vroeger was.

Tove Nilsen heeft een boek geschreven dat gevaarlijk dichtbij komt. De agressie van een man, zijn toenadering en de seksuele toespelingen zijn beangstigend tegen het licht van de machteloze positie van de vrouw. Dit maakt het boek tegelijkertijd boeiend én beangstigend. Wil ik een dergelijk verhaal eigenlijk wel lezen, vroeg ik me af.  Is het integer gedaan of neigt het naar sensatiezucht? Na lezing vind ik dat Tove Nilsen dit alles niet verweten kan worden. Ze vertolkt de angsten en gedachtewereld van een vrouw in een dergelijke situatie. Het resultaat is  naar mijn smaak - een integer product.

Dit boek heeft sterke en minder sterke kanten. Ik vond het gedrag van de taxichauffeur niet altijd even geloofwaardig en bij sommige gebeurtenissen in de loop van de nacht zou je vraagtekens kunnen plaatsen. Het is een beklemmend boek. Niet door grote gebeurtenissen of spektakel, maar door de beschrijving van een machtsstrijd en een directe confrontatie tussen slachtoffer en dader. De spanning zit hem in kleine gebaren of daden, hierdoor komt het soms akelig dichtbij.
Je zou bijna taxi's gaan mijden!