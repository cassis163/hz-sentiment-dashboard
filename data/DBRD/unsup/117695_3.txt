‘Ongemerkt’ bevat heel wat typische YA-elementen die door het verhaal heen zijn verweven. Een ontluikende liefde tussen twee jongeren bijvoorbeeld, maar ook een groepje tieners die in hun eentje de ondergang van de wereld moet zien te voorkomen, emoties die alle kanten lijken op te gaan, … Die zaken doen waarschijnlijk al snel een belletje rinkelen, maar deze herkenning is gelukkig geen belemmering.

Gelukkig maar want er kwamen nog meer herkenbare elementen voor in dit verhaal. Eigenlijk kan ik terugvallen op mijn omschrijving van Onbreekbaar. Ook deze opvolger is een mengeling van een grote portie Supernatural, een snuifje Dan Brown, een mespunt Charmed en misschien zelfs een minieme dosis Paranormal Activity er bovenop. Dat verklaart deels die hoge herkenningsfactor, maar het zal je waarschijnlijk ook doen begrijpen dat dit boek leest als een spannende én verslavende serie. Zo eentje die eindigt met een cliffhanger en je dan reikhalzend doet uitkijken naar het vervolg.

De vlotte opbouw van het verhaal en de dosering van actie en spanning zorgen er in combinatie met Kami Garcia’s schrijfstijl én de vrij korte hoofdstukken voor dat je het boek sneller uitleest dan verwacht. Het boek leest dan ook heerlijk weg. Het bevat geen zware doordenkers maar weet wel je aandacht vast te houden en je nieuwsgierig te maken naar wat er de personages nog te wachten zal staan. Het abrupte einde doet die nieuwsgierigheid alleen maar groter worden.