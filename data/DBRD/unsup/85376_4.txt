4 dagen is een spannende en meeslepende thriller die je moeilijk kunt wegleggen. Het verhaal houdt je in zijn greep en je wilt weten hoe het met Arthur en Lisa afloopt. De vloek van de vuurtoren is niet erg realistisch, maar tijdens het lezen van het boek maakt dit niet uit, omdat het concept goed wordt uitgewerkt, waardoor je als lezer meegezogen wordt in het verhaal. Als lezer leef je mee met Arthur en Lisa, die kiezen voor hun liefde, maar struggelen met het gevecht tegen de tijd en het vinden van een oplossing.

Het boek is prettig geschreven en heeft een fijne lay-out; het boek bestaat uit vijf delen en de hoofdstukken zijn kort, waardoor het boek lekker vlot wegleest. De titels van de vijf delen vormen eigenlijk de kern van het verhaal, dus deze heeft de schrijver goed gekozen. Zoals in eerdere boeken gebruikt Musso ook in dit boek citaten aan het begin van de hoofdstukken. Ook in dit boek zijn de citaten weer prachtig gekozen door de schrijver en passen goed bij het verhaal.

De tijdfactor in het boek die enerzijds voor spanning zorgt, weet in het tweede deel van het boek voor een overschot aan herhaling te zorgen en ook het mysterie kabbelt voort en er lijkt geen oplossing voor te komen. Gelukkig weet Musso de spanning in het boek weer terug te brengen door een plottwist. Deze plottwist brengt alles bij elkaar en weet het verhaal tot een verrassend eind te brengen.