Met Moord in de abdij neemt Peter Tremayne de lezer voor de derde maal mee naar de zevende eeuw. De vorige twee boeken over de Ierse non Fidelma waren nog uitstapjes naar Engeland en Rome. Dit keer blijft ze gelukkig in eigen land. Gelukkig, omdat we eindelijk meemaken hoe haar leven in Ierland eruit ziet. Maar ook ditmaal is ze op reis omdat er weer een hoge geestelijke is vermoord.

Als we Tremayne mogen geloven, waren de Kelten heel wat geÃ«mancipeerder dan hun tijdgenoten. Daarom kan Fidelma het moordonderzoek leiden en als advocaat optreden, zonder dat daar iemand van staat te kijken. In deze nieuwe detective staat ze voor een lastige klus, omdat het mede van haar afhangt of er oorlog uitbreekt tussen twee Ierse koninkrijken. Van belang is ook of de zonen van Illan gevonden worden. Zij zijn afstammelingen van een voormalig koningshuis. Als troonpretendenten vormen zij de inzet in het conflict. De schrijver weet de gespannen situatie op een geloofwaardige wijze in te kleden. Fidelma zet hij daarbij neer als een gedreven vrouw die scherpe vragen durft te stellen en recht op haar doel afgaat. Dat laatste brengt haar soms juist in de problemen.

Het boek zit vol met wetenswaardigheden over de Keltische samenleving en de toenemende invloed van de Roomse Kerk. Allerlei gebruiken worden uitgelegd. Hoewel dit de vaart enigszins uit het verhaal lijkt te nemen, is het ook interessant. Wat het verhaal betreft is er een mooie afwisseling tussen de gesprekken die Fidelma voert, en nieuwe ontwikkelingen en gebeurtenissen.

Helemaal tevreden ben ik niet. Peter Tremayne heeft soms de neiging te uitgebreid te willen zijn. Zo legt hij nogal eens uit waarom mensen reageren zoals ze doen, terwijl dat uit de dialoog of het voorgaande al duidelijk is. Ook slaat hij de plank mis door de overigens pientere Fidelma lang erover te laten doen om erachter te komen wie de zoontjes van Illan zijn. De oplettende lezer heeft dat al in een vroeg stadium door.

Moord in de abdij is tot zover de beste Fidelma in deze serie. In de eerdere boeken kwam zij soms te gehaaid op mij over. In dit boek gaat dat al veel beter. Als Tremayne zo doorgaat, wordt dit een heel lezenswaardige reeks historische detectives. Tot slot wil ik de wens uitspreken Fidelma de volgende keer in haar eigen woonomgeving mee te maken. En bij voorkeur geen moord op een hoge geestelijke. Dat hebben we na drie keer wel gehad...