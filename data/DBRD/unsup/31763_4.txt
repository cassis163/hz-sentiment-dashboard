Rêve worstelt met de dood van haar broer. Het lukt haar niet om de draad van het leven weer op te pikken en ze zakt steeds dieper weg in haar ellende. Langzaam maar zeker wordt duidelijk dat ze een gruwelijk geheim met zich meedraagt en dat niet alleen rouw, maar ook schuldgevoelens haar tergen.

Auteur Roanne van Voorst schreef met Lief van je een doordringend en genadeloos boek over menselijkheid en de daaraan verbonden duisternis. Haar schrijfstijl blaakt van eigenheid en met doordachte en zorgvuldig uitgekozen taal blaast ze haar personages leven in en creëert ze een nieuwe werkelijkheid die niemand onberoerd laat.

Hoofdpersonage Rêve bezit een complex karakter dat telkens opnieuw afstoot en weer aantrekt. Haar demonen weerspiegelen de worstelingen van het leven waar iedereen in grote of kleine mate mee wordt geconfronteerd. Haar wereld wordt steeds beklemmender, zo ook de leeservaring. Niet alleen zij treft schuld, maar ook de lezer.

Van Voorst legt niet alles van naadje tot draadje uit en laat de lezer zelf invullen, waardoor de vertelling des te sterker naar binnen komt. Lief van je is een overweldigend verhaal dat nog lang bijblijft.