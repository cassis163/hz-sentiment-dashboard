Onder het pseudoniem J.D. Robb levert Nora Roberts met Rechtvaardig vermoord haar elfde verhaal met inspecteur Eve Dallas in de hoofdrol af. Voor fans waarschijnlijk weer een heel fijn cadeau, voor lezers die J.D. Robb nog niet kennen net niet origineel genoeg om in het favorietenlijstje terecht te komen.

Eve Dallas wordt opgeroepen als er een dode agent wordt gevonden in een stripclub in New York. De agent heeft een uitstekende staat van dienst en een motief voor zijn moord is dan ook ver te zoeken. Eve zet haar gevoelens opzij en probeert samen met haar collega's te achterhalen waarom juist deze man werd vermoord. Extra moeilijkheid tijdens het onderzoek is dat de stripclub in handen blijkt te zijn van Eve's partner en groot zakenman Roarke. Dat brengt haar in een lastig parket. Zeker als de moordzaak gelinkt kan worden aan corruptie in het politiekorps. Als er een tweede dode wordt gevonden, blijkt hoe serieus deze moordenaar is. De snelheid van het onderzoek wordt opgevoerd. Eve jaagt op de moordenaar, maar al snel blijkt dat de moordenaar ook op haar jaagt. Een kat-en-muisspel waarbij alle lagen in het korps, maar ook meerdere mensen uit haar privéleven alle zeilen bij moeten zetten om de juiste mensen op het juiste moment te pakken.

De politieromans van Robb staan bekend om de combinatie van persoonlijke relaties, in het bijzonder die van Eve, en spanning bij het bestrijden van zware criminaliteit. Ook Rechtvaardig vermoord heeft deze twee ingrediënten. Door de verscheidenheid aan personages is het in het begin lastig om alles te kunnen volgen. Zeker voor een nieuwe lezer, die nog niet de geschiedenis van alle personages kent. De opbouw van het verhaal is echter wel goed gedaan. Meerdere keren leidt het onderzoek naar een nieuwe verdachte en pas in de laatste 50 pagina's vallen de puzzelstukken op hun plek. Die laatste pagina's zorgen voor een mooi afgerond verhaal, maar de echte spanning zit in het middenstuk waar ook de gebeurtenissen iets rauwer zijn.

De plot is niet heel origineel en uniek. Dat geldt wel voor het derde terugkerende ingrediënt in de reeks, namelijk het feit dat het verhaal zich afspeelt in de jaren '50 van de 21e eeuw. De futuristische middelen die voorhanden zijn, geven extra jeu. Daarnaast zorgen de relaties die Eve heeft in het verhaal voor wat diepgang, maar ook dat zal sterker zijn bij een langere binding met dit personage. Eve's karakter komt wel duidelijk naar voren: een nergens voor terugdeinzende, keiharde, maar ook briljante inspecteur.

Tot slot nog de schrijfstijl in de korte hoofdstukken met veel vaart. Die valt niet op, en daarmee is het ook een prima vertaling van Textcase, maar helaas zijn er meerdere typefouten die er toch afbreuk aan doen. Verder is duidelijk dat Robb in deze reeks altijd het woord 'vermoord' in haar titel wil gebruiken, maar na elf delen komt de titel Rechtvaardig vermoord wat kleurloos en gekunsteld over. Dat is uiteindelijk maar een kleinigheid, want thrillerliefhebbers zullen echt wel spannende uren beleven met zeer zeker niet het laatste Eve Dallas-boek. Na alle prijzen die Robb ontving en het 58e boek dat is aangekondigd voor dit najaar, hoeven waarschijnlijk ook de Nederlandse fans voorlopig niet zonder leesvoer te zitten.