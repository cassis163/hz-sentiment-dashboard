Een paar jaar geleden ontmoette ik Scarlet en Joyce toen we allebei een vlogfilmpje maakten in een failliete V&D. Daarna zag ik ze weer bij Pauw waar Joyce zwanger was. Dat was de reden dat ik dit boek meenam uit de bieb.
Over de weg naar zwangerschap gaat Ik Vrouw van Jou. Gedeeltelijk, want het gaat ook over lesbisch zijn, hechtingsproblemen, angst en eetproblemen.
Ben ik als man dan de doelgroep voor dit boek? Ja want het boek gaat slechts voor een deel over vrouwelijke geaardheid en zwanger willen worden. Het gaat meer nog om zoeken naar wie je bent en wil zijn.
Dat Joyce en Scarlet zo open zouden zijn over hun leven had ik niet verwacht en dat is zowel een pluspunt als een minpunt in deze versie van het boek. Een pluspunt omdat het dieper gaat dan je zou zeggen als je de cover ziet maar de balans slaat naar mijn smaak wat te lang door naar drama en dat is jammer omdat de boodschap juist zo positief is: met liefde en geduld kun je alles van je leven maken wat je maar wil. Zoals vechten voor een stabiele relatie en samen zwanger worden. Dat dat lukt is geen spoiler maar net daarvoor eindigt dit boek. Het is eigenlijk een boek dat niet af is. Joyce is als ik dit schrijf 34 weken zwanger en die periode en het moment dat de baby wordt geboren hoort eigenlijk ook thuis in dit boek Wellicht in een tweede druk. Of een vervolg.
Gelukkig valt er ook wat te lachen in dit boek, zoals hilarische mails van mannen die zich aandienen als donor. Dit boek valt al met al onder feelgood en daar kun je geen genoeg boeken van hebben.