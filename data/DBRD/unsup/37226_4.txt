Titel: Julia & Julia
Auteur: Gaby Rasters
Genre: Romantiek
Uitgever: Ellessy
Verschijningsdatum: September 2018
Blz.: 253.

Over de auteur:
Gaby Rasters werd bekend met haar feelgood trilogie Follow-Like-Share. Na haar succesvolle uitstapje in de thrillerwereld: Muurbloem, heeft ze de smaak te pakken.
Ook Julia & Julia is een spannende roman, haar zesde, die je zeker zal verrassen.
De kenmerkende manier van schrijven is gebleven; de emoties spatten van de bladzijden
af en zullen je aan het denken zetten.

Achterflap:
‘Horen, zien en zwijgen. Weet je wel waar jij aan begint? Wat je over jezelf afroept?
En nog erger, wie je meeneemt in je val? SURDUS is te machtig en te gevaarlijk.
Jij bent het begin, maar misschien ook wel het einde. Jouw eigen einde…Jij speelt met vuur!’.
Een waarschuwing aan de in Australië wonende dove Julia om vooral niet op zoek
te gaan naar haar verleden. Een andere Julia in Nederland ontvangt ook een waarschuwing. Deze zeer getalenteerde pianospelende Julia is op zoek naar haar verdwenen tweelingzus. Haar zoektocht gaat wel heel ver en met hulp van haar pianoles-leerling Niky komt ze heel dichtbij de waarheid. De vraag is of ze die waarheid wel onder ogen wil komen. Deze zoektocht naar het verleden zal de toekomst van beide Julia’s voor altijd veranderen. Onvoorwaardelijke liefde en grote morele dilemma’s komen tot uiting in dit spannende liefdesverhaal. De emoties zullen je grijpen en je wil nog maar een ding: achter de waarheid komen!

Mijn mening:
Julia & Julia is een romantisch verhaal boordevol emotionele taferelen en veel spannende elementen. Het boek zou ook best voor een thriller door kunnen gaan.
Beide Julia's leven in de werkelijkheid mijlenver van elkaar vandaan, eentje bevind zich in Nederland, de ander vertoeft in de plaats Perth in Australië.
Beiden voelen zich op een of andere manier onvolledig, alsof er een lichaamsdeel geamputeerd is, dit gevoel zorgt ervoor dat ze op zoek gaan naar de waarheid, het verleden heeft sporen achter gelaten die veel vragen oproepen.
Er zijn veel overeenkomsten, maar ook zeker veel verschillen tussen de beide Julia's, en vooral de overeenkomsten moeten ontrafeld worden. Dit gebeurt op een bijzonder emotioneel aangrijpende manier waarbij je als leze ook op meerdere momenten met ongeloof verder leest en haast niet kan geloven dat mensen tot zulke dingen in staat zijn.
De achterflap heeft het over SURDUS, een waarschuwing naar de Australische Julia om niet op zoek te gaan.
Na het dichtslaan van het boek weet je als lezer wat SURDUS inhoudt en waartoe het in staat is, dit is echter met geen pen te beschrijven maar maakt je als lezer vooral bang.
De angst dat mensen dit doen is zeker niet geheel ongeloofwaardig.

Probeer de baas te blijven over je eigen brein!
Dat is je enige redding!
Blijf geloven in je eigen waarheid…..

De medische ontwikkelingen rijzen de pan uit en daar zal zeker ook niet altijd alleen op een positieve manier gebruik van gemaakt worden, daar ben ik van overtuigd. In dit verhaal heeft een van de meisjes een beperking, ze is doof. Dit heeft natuurlijke altijd een grote impact op een gezin, verwachtingen die ouders van tevoren hebben worden niet waar gemaakt, hier moet je als ouders mee om leren gaan, maar wel op een goede manier.
In dit verhaal gaat het erg ver, maar het schept zeker stof tot nadenken.
inmiddels al meerdere boeken gelezen waarin dit soort thema's aan bod komen, het houdt blijkbaar onze gemoederen flink bezig.
Gaby Rasters weet middels haar realistische schrijfstijl het verhaal vooral beeldend neer te zetten, steeds heb ik het gevoel dat ik als engeltje op een schouder aanwezig ben.
Twee verhaallijnen die zich letterlijk mijlenver uit elkaar afspelen komen langzaam tot een mooi geheel.
Julia & Julia is een realistisch eng en aangrijpend verhaal, een verhaal wat soms letterlijk onder je huid kruipt.



Originaliteit: 3
schrijfstijl: 4
leesplezier: 5
spanning: 4
plot: 4
psychologie: 5

Julia & Julia krijgt van mij dik verdiend 4 sterren.
Bianca