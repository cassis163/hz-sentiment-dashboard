Welk verhaal blijft er van je over als je er niet meer bent? Mattias liep de deur uit en kwam niet meer terug. Acht mensen vertellen hoe ze achterblijven in een wereld na Mattias. Sommigen van hen hadden hem lief, anderen kenden hem niet eens. Maar op elk personage heeft het overlijden van Mattias een bepaalde impact. Na Mattias is een prachtig verhaal. De personages zijn levensecht, de schrijfstijl raakt je tot op het bot en het plot is erg bijzonder. De manier waarop de acht personages met elkaar verbonden zijn is bovendien een bijzondere puzzel om te leggen. Een tip: zakdoekjes zijn geen overbodige luxe.
Acht stukjes van Mattias
De dood van Mattias staat centraal in deze roman van Peter Zantingh. Acht personages vertellen over de rol die Mattias in hun leven vervulde en hoe ze omgaan met het verlies. Doorheen het verhaal wordt het de lezer langzaam maar zeker duidelijk wie Mattias was en wat er de avond van zijn overlijden gebeurde.
Deze bijzondere roman gaat over verlies en over rouwverwerking, maar ook over identiteit. Na Mattias toont aan hoe iedereen in het dagelijks leven maar een deel van jou kent, en hoe al die mensen samen jouw verhaal kunnen leggen. Met de ene persoon praat je over gevoelens, met de ander ga je naar concerten, weer een ander kent jou als collega: jij bent voor iedereen iemand anders, maar tegelijkertijd ben je het allemaal.
Zakdoekjes zijn geen overbodige luxe
Ik werd geraakt door Na Mattias. Allereerst door de schrijfstijl, zo eenvoudig, maar zo treffend. Met weinig woorden wist Peter Zantingh mij te raken. Het boek leest vlot, maar het verhaal kruipt onder je huid. Ieder hoofdstuk, ieder vertelperspectief, heeft een eigen stem. Elk van de personages heeft een eigen levensverhaal, waar je als lezer slechts een glimp van meepikt. Doordat de schrijver met acht verschillende perspectieven werkt, voelt het verhaal heel authentiek en realistisch. Deze originele vertelwijze zorgt ervoor dat je het verhaal rond de dood van Mattias stukje bij beetje bij elkaar puzzelt, waardoor je niet kunt stoppen met lezen. Want wie was Mattias en wat is er precies gebeurd?
Ik was niet verdrietig door de dood van Mattias, maar vond het vooral prachtig hoe alle personages samen de puzzel van zijn verhaal leggen en hoe hij na zijn dood voortleeft in al hun herinneringen.
Voor mij is de boodschap van Na Mattias dan ook dat je meer impact hebt op de mensen rondom je dan je misschien denkt. Zelfs op mensen die je maar oppervlakkig kent kun je een bepaalde indruk maken - als je wilt kun je zelfs hun leven een beetje beter maken. Dit boek zet mij dan ook aan het denken over sociaal contact, de manier waarop je nieuwe mensen ontmoet en hoe je verbonden bent met elkaar.
Een prachtig, uit het leven gegrepen, verhaal dat raakt in haar eenvoud ★★★★★
Deze recensie verscheen ook op Boekvinder.be.