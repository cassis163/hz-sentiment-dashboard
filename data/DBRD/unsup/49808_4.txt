Fuzz is dol op de herfst, maar toch strooit de harde wind bijna roet in het eten op zijn 'vliegertripje' met opa. Gelukkig is daar Hop, de vogel, om Fuzz te redden!

De korte, duidelijke zinnen zijn goed om voor te lezen,Het meest bijzondere aan de schrijfstijl is de kleur van bepaalde woorden. Deze kleur sluit aan bij de betekenis van het woord en zorgt ervoor dat de kinderen ook de objecten in de illustraties met het woord kunnen associëren. Ik ben erg benieuwd om een keer te zien hoe dat door een kind wordt opgepikt.

De illustraties zijn heel rechtlijnig en duidelijk. Ze sluiten perfect aan bij het verhaal en ze geven ook een mooi beeld van Fuzz en opa. Heldere kleuren, scherpe lijnen en herkenbare objecten zorgen ervoor dat de illustraties meteen aanspreken. Er zitten ook kleine details in verstopt voor de speurneuzen en dat maakt het natuurlijk nóg leuker.

Het verhaal heeft een mooi begin en einde, en tussendoor zit er nog wat spanning in!
Een mooi verhaal voor de allerkleinsten. De vrolijkheid spat van de pagina's en Fuzz zal heel snel de kinderharten stelen.