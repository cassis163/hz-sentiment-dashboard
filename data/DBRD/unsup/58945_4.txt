Tirza is misschien wel het meest bekende werk van Grunberg. Ik heb eerder zijn debuutroman Blauwe maandagen gelezen, dit bijzondere boek maakte me erg nieuwsgierig naar het veelbesproken Tirza. De verwachtingen hebben me niet teleurgesteld. Het boek is absurdistisch en toch reëel, Grunbergs schrijfstijl heeft zich sinds Blauwe maandagen alleen maar verder ontwikkeld. Zijn vermogen om doodnormale zaken prachtig te omschrijven maakt Tirza, zelfs nog los van het grote verhaal, elke pagina de moeite waard.

Ook de grote verhaallijn is erg interessant. Het leven van Jörgen Hofmeester wordt binnenstebuiten gekeerd en zoals ik wel vaker zeg, stiekem is het gewoon altijd leuk om zo met iemand mee te kijken. Wel werd het soms wat te veel van het goede. Grunberg schuwt seks niet, dat is absoluut bekend. In dit boek was het naar mijn mening echter niet altijd functioneel, in elk geval niet tot in deze details. Je weet echter dat je dit gaat krijgen als je één van zijn boeken leest.

Prachtig taalgebruik, een originele verhaallijn en een flinke portie galgenhumor: Tirza heeft het beste van diverse werelden. Het boek houdt je tot het laatste in grote verwondering, om je vervolgens verbijsterd achter te laten. Zeker de moeite waard!