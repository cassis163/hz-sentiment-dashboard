De Heilige Rita vertelt het verhaal van Paul Krüzen, een vijftigjarige man uit het Twentse gehucht Mariënveen. Als Paul acht jaar is stort een Russische piloot met zijn vliegtuig neer in de achtertuin. Deze gebeurtenis zal het leven van Paul en zijn vader voorgoed veranderen als zijn moeder er met de Rus vandoor gaat en Paul achterlaat bij zijn vader. Het lijkt alsof ze niet zo goed weten hoe ze nu verder moeten zonder haar.

Ruim veertig jaar later wonen Paul en zijn vader nog steeds bij elkaar in dezelfde vervallen boerderij. Paul is een wat zonderlinge man geworden en lijkt beschadigd door het vertrek van zijn moeder. Hij slaagt er niet in om een gezonde relatie met een vrouw te krijgen en zoekt zijn toevlucht tot de prostituee Rita.

Wieringa vertelt dit levensverhaal van Paul op een poëtische manier. Elke zin is een waar kunstwerk. Hij schrijft zo beeldend dat je elke woord wel drie keer wil lezen en ik begrijp daarom waarom het genomineerd is voor de Libris Literatuurprijs.

Toch kon het boek me niet pakken. Het verhaal kabbelt wat voort en vooral in het eerste deel van het boek gebeurt er weinig. De sfeer die wordt neergezet is beklemmend en deprimerend. Hoewel Wieringa het wel probeert, is hij er voor mij niet in geslaagd om Paul neer te zetten als een geloofwaardig persoon, het voelde allemaal een beetje té somber.