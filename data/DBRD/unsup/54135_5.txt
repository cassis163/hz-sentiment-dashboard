Kleine dansers, de balletvoorstelling. Tekst Maryann Macdonald, tekeningen Mandy Sutcliffe

Wederom een prachtig prentenboek van uitgeverij De Vier Windstreken. Van cover, over binnenpagina’s, tot de achterflap, elke bladzijde is een pareltje. De liefde voor het maken van dit boek spat er qua vormgeving, tekst en pagina-vullende prenten van af.

Ik ben dol op de lieflijke, vrolijke, ontroerende tekenstijl van Sutcliffe die een perfecte aanvulling is op de teksten van Macdonald. Zoals het een goed kinderboek betaamt zit er voldoende humor en een belangrijke levensles. Een les die mooi vervat zit in het verhaal van een balletklasje dat een eerste echte show ‘De Vlinderdans’ gaat geven. De meisjes en jongen van de klas zijn dolenthousiast. Rosa oefent en oefent maar mag uiteindelijk geen vlinder zijn, ze wordt een glimworm…

Mede dankzij het theepot verhaal (grappig) van oma en de hulp van haar vrienden ziet ze in hoe belangrijk haar ogenschijnlijk kleine rol is. Eind goed, al goed.

En nee, het echte leven is verre van zo perfect maar laat ons dromen en geloven dat het allemaal goed komt, laat kleine en grote mensjes even weg van de wereld drijven en genieten op de hartverwarmende wolk van de Kleine dansers.