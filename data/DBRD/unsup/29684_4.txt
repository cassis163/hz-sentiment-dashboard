Benthe Berg is een bevlogen en gepassioneerde misdaadjournaliste die professioneel en betrokken de lezers van De Vrije Pers informeert over zaken die zich afspelen in de wereld van de misdaad en de misdaadbestrijding. Zij deelt haar leven met dramadocent Raoul en zij hebben samen een dochtertje Celine. Op een dag wordt Rick V. gearresteerd op verdenking van pedofilie. Hij woont net als Benthe in het Noord-Hollandse dorpje Ringerdam. Als er naaktfoto's van Celine bij Rick V. worden aangetroffen staat Benthes wereld plotseling op zijn kop en wordt haar leven beheerst door verdriet, ongeloof en onmacht. Een tomeloze woede maakt zich van haar meester als Rick V. er met een lichte straf van af komt. Een straf die wordt verwelkomd door de inwoners van Ringerdam die vinden dat Benthe de rust in het dorp verstoort door Rick V. en zijn familie in haar artikelen aan de schandpaal te nagelen. En die familie heeft heel wat te verbergen. Benthes leven wordt in toenemende mate beheerst door haat die maar één drijfveer voedt en dat is wraak. Als de rechterlijke macht nalaat te doen wat zij moet doen dan is het maar beter zelf in actie komen. En de ultieme wraak is de dood, vindt Benthe.

Milou van der Will (1985) studeerde communicatiewetenschappen en debuteerde in 2010 met de thriller Rood licht. Deze thriller kreeg lovende kritieken en werd genomineerd voor De Beste Vrouwenthriller van het Jaar. Zij gaat gevoelige maatschappelijke onderwerpen niet uit de weg. In Rood licht staat de problematiek rond Loverboys centraal en in Een enkeltje Venus transgenderisme. In mijn bloed gaat over pedofilie. Met een mooie, vloeiende en eigentijdse schrijfstijl sleurt Milou van der Will je mee in een verhaal dat leest met de snelheid van een deeltjesversneller. Een “page-turner” in optima forma. In mijn bloed is evenwichtig opgebouwd en de spanning druipt vanaf de eerste woorden van de pagina's af. De personages zijn goed uitgewerkt en de sfeertekeningen zijn treffend. Benthe Berg is een sympathieke hoofdpersoon die altijd op zoek is naar een gezond evenwicht tussen haar werk voor De Vrije Pers en haar gezin maar dat evenwicht niet altijd vindt. Zij bezit echter ook een soort drammerigheid die af en toe afbreuk doet aan de sympathie die je voor haar voelt. In een volgende boek zou dit aspect een beetje bijgeschaafd moeten worden wil de hoofdpersoon aan kracht winnen.

De woorden pedofilie en pedofiel hebben terecht een zeer negatieve klank en de bijbehorende misdaad roept heftige reacties op. Milou van der Will is er in geslaagd pedofilie op een dusdanige wijze in het verhaal te verwerken dat het niet ranzig of onsmakelijk wordt. De verwoestende gevolgen van de misdaad op de levens van de vijfjarige Celine en haar ouders worden aangrijpend beschreven.

In mijn bloed kent twee verhaallijnen die zich onafhankelijk van elkaar ontwikkelen en waarbij de bindende factor de professie van Benthe is. De ontknoping van de plot is enerverend en meeslepend hoewel Milou van der Will aanschurkt tegen de grenzen van de geloofwaardigheid. Na de ontknoping stopt het verhaal abrupt. Milou van der Will geeft de lezer slechts twee pagina's om te ontBenthen en dat hadden er wel meer mogen zijn.

In mijn bloed is een indrukwekkende thriller waarmee Milou van der Will grote indruk maakt. Het is het eerste deel van een serie en bevat genoeg ingrediënten om van die serie een groot succes van te maken. Benthe Berg is een aangename verrassing in de wereld van het spannende boek.