Amerikanen zijn grootmeesters in het uitbuiten van succes. Elk boek, elke film en tv-serie die bovenmatig succes heeft, krijgt spin offs in de andere media. Dat er van de populaire tv-serie CSI (Crime Scene Investigation) een reeks boeken zou worden gemaakt lag dan ook voor de hand. Inmiddels zijn er delen verschenen in de series CSI, CSI New York en CSI Miami. In die laatste reeks, CSI Miami is deze maand verschenen Noodweer van Donn Cortez.

Plaats van handeling is natuurlijk het zonovergoten Miami, de stad van neonverlichting, zilverwitte stranden en goudbruine mensen, warme lichamen in broeierige clubs in zwoele tropische nachten. De stad van Versace, supermodellen en nooit vervulde dromen. Hier opereert het CSI-team. Modieus geklede wetenschappers die de misdaad oplossen in hun laboratorium. Scherpe geesten die niet de verdachten laten praten, maar de verdachte materialen die ze op het plaats delict aantreffen: glassplinters, stukjes buis of bot, geschroeide kleding of straatvuil. Mensen kunnen liegen, materie niet.
Het is dan ook de materie die centraal staat in Noodweer. Inspecteur Horatio Caine en zijn team treffen in de toiletruimte van een vegetarisch restaurant de verbrande resten aan van ober Phillip Mulrooney. Alles lijkt er op te wijzen dat Mulrooney door de bliksem is getroffen. Maar Horatio ontdekt al snel dat de ober ruzie heeft gehad met zijn baas, de sekteleider en fitnessgoeroe dokter Sinhurma. Ook ontdekt Horatio dat het mensenhanden zijn geweest die de bliksem naar Mulrooney hebben geleid. Er zijn nog meer vraagtekens. Maar het CSI team heeft voor hetere vuren gestaan.

Noodweer is een vaardig geschreven serieproduct. Ditmaal geschreven door Donn Cortez die de fakkel heeft overgenomen van Max Allan Collins. Cortez is een vakman, maar hij heeft het relatief gemakkelijk. De CSI-formule staat als een huis. De personages hoeven niet uitgediept te worden. Het gaat om technische problemen die door de forensische wetenschappers opgelost moeten worden. Hier en daar wordt een tikje menselijkheid en romantiek toegevoegd om het verhaal smeu√Øger te maken. Hier en daar worden wat medische termen genoemd om het verhaal een wetenschappelijk tintje te geven. En dat alles wordt overgoten met een flinke scheut sfeerbeschrijving van zonnig en gevaarlijk Miami.
Donn Cortez beheerst zijn vak tot in de puntjes. Het verhaal is spannend, er zijn raadsels en conflicten te over en het CSI-team is als vanouds op dreef. Wie van de tv-serie houdt, zal ook plezier beleven aan Noodweer. Een ideaal zomerboek.