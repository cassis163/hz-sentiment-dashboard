Hannah heeft één grote droom: een kind krijgen. Na verschillende miskramen en mislukte ivf-behandelingen beseft ze dat de kans op een baby steeds kleiner wordt. Uit pure wanhoop besluit ze om een draagmoeder te overwegen, maar hoe vind je een betrouwbare vrouw die na negen maanden niet terugkrabbelt? Haar beste vriendin Kate heeft twee gezonde dochters en na Hannah in alle teleurstellingen te hebben gesteund biedt zij zich aan als draagmoeder. Hannah en haar man Ben zijn dolgelukkig, maar er kan veel gebeuren in negen maanden...

Het verhaal wordt verteld vanuit zowel Hannahs als Kate’s perspectief, waardoor de lezer een goed beeld krijgt van beide vrouwen. In simpele zinnen kaart schrijfster Karma Brown moeilijke en heftige thema's aan. Jarenlange pogingen om zwanger te raken zorgen niet alleen voor zware teleurstellingen bij Hannah en haar man Ben, maar hebben ook invloed op hun relatie en die met hun familie. Al lijkt het voor Hannah nog altijd het moeilijkste om te accepteren dat haar lichaam haar in de steek laat.

"Ik was woedend - op mijn lichaam, op dokter Horwarth, op Ben die maar bij me bleef in plaats van weg te gaan en een vrouw te zoeken die wel vruchtbaar was, op de vrouw in de wachtkamer die met ingehouden opwinding een telefoongesprek zat te voeren terwijl ze naar de foto van haar echo keek en lachte van oor tot oor."

De twee vrouwen beginnen het draagmoederschap vol goede moed. Kate’s eerste twee zwangerschappen zijn namelijk op migraineaanvallen na goed verlopen, maar tijdens het draagmoederschap slaat het noodlot toe. Er staan twee levens op het spel en er moeten keuzes worden gemaakt, maar hoe ver ga je voor een ongeboren baby en hoe ver voor het leven van je beste vriendin?

Karma Brown heeft Niets te kiezen geschreven naar aanleiding van haar eigen ervaring met ongewenste kinderloosheid en draagmoederschap. Dit is te merken in de roman door de kennis van de processen die voorafgaan aan het vinden van een draagmoeder, maar vooral aan de emoties die dit met zich meebrengt. Toch draait deze roman niet alleen om ongewenste kinderloosheid, maar ook om vriendschap en de grenzen hiervan. Wanneer stop je met het proberen te krijgen van een kind en wanneer wordt een baby in de buik van Hannahs beste vriendin belangrijker dan zijzelf?

Waar het verhaal rustig en licht emotioneel opstart, eindigt het in een tweestrijd tussen gevoel en verstand. Het zijn namelijk niet alleen persoonlijke keuzes die moeten worden gemaakt, maar op de achtergrond vindt er ook juridisch getouwtrek plaats in een poging om twee levens te redden. Het zit de hartsvriendinnen en hun mannen niet mee als iedereen op hun eigen manier een grens opzoekt om voor het eigen geluk te kiezen. Iets wat niemand had verwacht toen Hannah dolgelukkig was omdat haar beste vriendin aanbood om een kind voor haar te dragen. Wie deze roman leest komt terecht in een achtbaan van emoties en zal de tissues bij de hand moeten houden, want een mens kan nu eenmaal niet altijd van het positieve uitgaan.