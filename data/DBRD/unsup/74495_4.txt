Pas op: Levensgevaarlijk en hier zou ik graag wat uitroeptekens achter plaatsen. Wat een heerlijk boek heeft Susin geschreven! Pessimisten hebben vaker gelijk dan optimisten (zou dat echt zo zijn??) maar optimisten hebben meer plezier (dát geloof ik dan weer wél). Robert A. Heinlein schreef deze woorden. En o wat worden ze bewaarheid in dit boek.
Petula, 16 jaar oud en met zo'n zwartgallige kijk op het leven dat je er als optimist bijna eng van wordt. Vergeet vooral je flesje desinfecterende gel niet als je begint te lezen... of trek latex handschoenen aan. Wat kun je het als puber toch moeilijk hebben, zeker als je een enorme last op je schouders meedraagt zoals Petula. Toch kan ook een pessimist nog een hoop leren en loslaten, zeker als je de juiste vrienden treft.

Het levensverhaal van Petula (want ja, ook een 16-jarige heeft al een heel leven geleefd) wordt doorspekt met humor verteld. Beslist geen zwartgallig boek dus! Petula was dan ook niet altijd pessimistisch, een gebeurtenis van enkele jaren terug heeft haar in een bijzonder bang muisje veranderd. Petula denkt vaak terug aan die gebeurtenis, geeft zichzelf de schuld van wat er gebeurd is. En als puber is dat echt een zware last om te dragen.
Op school is ze gedwongen deel te nemen in een soort kunstklas, zo'n klas na schooltijd met alleen "kneuzen". Een regelrechte ramp! Totdat op een dag Jacob deel gaat uitmaken vam dit kneuzen-knutsel-klasje. Natuurlijk geef je niet meteen toe dat je hem wel interessant vindt... en wat als blijkt dat Jacob óók een flink geheim met zich meedraagt?

Dit boek is een aanrader voor zowel pessimisten als optimisten. Voor iedereen dus eigenlijk. Ik heb het met erg veel plezier gelezen, met dank aan Lemniscaat. Zou het trouwens echt zo zijn dat de wereld onderverdeeld kan worden in optimisten en pessimisten? De realist vindt vast dat hij ook in dat rijtje thuishoort. Maar dan vinden optimisten weer vaak dat ze realistisch zijn (en pessimisten ook :-) ...

Ik zeg: aanschaffen en lezen!