Het boek “Onderstroom” van Lucy Clarke is een echte aanrader voor iedereen die graag thrillers leest maar die wel eenvoudig te lezen zijn. De schrijfster is het goed gelukt om door de ogen van Lana een duidelijk beeld te schetsen van hoe het leven op een schip als “The Blue” zich afspeelt. Je ruikt de muffe, vochtige lucht van de kombuis bijna of proeft het zilte van de zeelucht bij wijze van spreken op je lippen terwijl je leest. Ze schrijft beeldend zonder dat ze er te veel woorden aan verspild. De spanning zit er vanaf de proloog in en ik zat meteen in het verhaal. Vanaf het begin nieuwsgierig naar hoe het verder zou gaan. Daar waar ik bij veel boeken de clou vaak doorheb, weet de schrijfster deze tot op het juiste moment verborgen te houden zonder eentonig te worden. Zelfs het epiloog had een verrassing in petto. Een scenarioschrijver zou er een mooi script van kunnen maken, waarbij ruimte is om dieper op de karakters van de bemanning in te gaan, maar tijdens het lezen heb ik dat niet gemist. Het boek speelt zich afwisselend in Nu en Toen af, maar dit is niet verwarrend. Een klein minpuntje was dat de schrijfster in de eerste paar hoofdstukken vaak op een zelfde manier “een terugblik” begon als einde van een hoofdstuk. “Als ik toen wist wat ik nu weet…….” of een variatie daarop begon me op een bepaald moment lichtelijk te irriteren. Gelukkig voor mij stopte dat na dat moment ook vrij snel en had ze haar draai gevonden leek het wel.
Kortom, een spannend boek dat blijft boeien van begin tot einde en dat je moeilijk weg kunt leggen! Deze schrijfster hoort nu bij mijn favorieten!