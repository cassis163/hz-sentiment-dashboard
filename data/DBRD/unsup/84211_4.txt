De IJslandse Yrsa Sigurðardóttir heeft vooral met haar thrillerserie rond advocate Thóra Guðmundsdóttir bekendheid opgebouwd. Naast de standalone 'Ik vergeet je niet' verschenen ook een aantal kinderboeken.

'Stuurloos' is het zesde deel in de serie rond Thóra (als ik het goed begrepen heb, verschijnt het vijfde deel pas volgend jaar in Nederlandse vertaling). Erg jammer om te zien dat de Nederlandse tekst gebaseerd is op de Engelse vertaling en niet op de originele IJslandse tekst. Het boek is perfect als losstaand verhaal leesbaar. Wie de vorige delen in de serie heeft gelezen, weet allicht iets meer over het privéleven en de carrière van Thóra, maar wie dit niet gedaan heeft, kan evenzeer genieten van het boek.

Wanneer een luxejacht toekomt in de haven van Reykjavik blijken alle zeven opvarenden verdwenen, drie bemanningsleden en een gezin van vier. Er wordt steeds van perspectief gewisseld : Enerzijds volgen we Thóra en de politie tijdens hun speurtocht, beetje bij beetje komen zij meer te weten over wat er op het schip gebeurd moet zijn. Anderzijds volgen we het schip, we ontdekken stap voor stap wat Ægir en zijn gezin onderweg van Lissabon naar Reykjavik meemaakten.

De spanning is groot, niet door het snelle opeenvolgen van gebeurtenissen, maar vooral door de tergende onwetendheid. Slechts mondjesmaat komt de lezer te weten wat er op het jacht is gebeurd. Naar het einde toe heeft Sigurðardóttir nog een aantal verrassingen van formaat in petto, de ontknoping is verrassend.

De nieuwe Sigurðardóttir is een plezier om te lezen, de auteur weet als geen ander een dreigende, onheilspellende sfeer te creëren. Het boek leest enorm vlot en is opgebouwd uit 32 hoofdstukken van gemiddeld 10 bladzijdes. De eenvoudige en heldere schrijfstijl, samen met het wisselende perspectief, zorgt ervoor dat je het boek in geen tijd wil uitlezen.

Spanning 8, Plot 9, Leesplezier 8, Schrijfstijl 8, Originaliteit 9, Psychologie 8