Dit boek was een total cover buy! Ik vind de cover echt schitterend! Hoe langer je ernaar kijkt, hoe meer details je opvallen, maar het gaat natuurlijk om het verhaal. Gelukkig viel het verhaal alles behalve tegen.

Je wordt gelijk in het diepe gegooid met dit verhaal. Je duikt gelijk in de samenleving met zijn tradities en rituelen waarin weinig wordt uitgelegd. Bijvoorbeeld de schildering op de rug van Lia, pas later in het verhaal hoor je meer over deze schildering en wat voor traditie het is. En zo gaat het vaak in het boek: bepaalde aspecten worden pas later in het boeken beantwoord of zelfs helemaal niet. Pearson neemt haar tijd om het verhaal zich te laten ontplooien. Je krijgt de tijd om het personages te leren kennen, de cultuur en het land te ontdekken. Het verhaal ontplooit zich dus niet in snel vaart, je hebt geduld nodig.
Ik ben onder de indruk van Pearsons schrijfstijl. Het las ontzettend prettig ondanks dat er weinig tempo in het verhaal zit. Haar aandacht voor details is mooi en ze zijn goed uitgewerkt. De profetieën en poëtische teksten geven een inkijkje in de geschiedenis. Hoewel ik nog niet alles snap, vond ik het fascinerend en ben ik benieuwd naar de volgende delen en hoe het daar verder zal worden uitgewerkt. Het was fijn dat niet alles voor je werd uitgekauwd en uitgelegd. Er bleven veel vragen over en dat maakt het juist wat leuker allemaal!

Lia was een verfrissend personage. Ondanks dat ze als prinses is opgevoed, is ze niet verwend of arrogant. Lia is een sterke, zelfstandige jonge vrouw die ook veel liefde te geven heeft. Het normale leven is aanpassen voor Lia, maar gelukkig neemt Pearson hier haar tijd voor. De vriendschap tussen Pauline en Lia is mooi en realistisch. De vriendschap is ontzettend belangrijk en hij wordt niet ondergesneeuwd door de liefdesdriehoek. Over liefdesdriehoek gesproken, ik vond het echt fantastisch dat je niet weet wie de huurmoordenaar is en wie de prins. Ik switchte constant van gedachten over wie wie is en er was totaal geen hint wie wie is. Uiteindelijk had ik het mis. Beide mannen waren ontzettend leuk en de liefdesdriehoek was zowaar geloofwaardig en paste goed in het verhaal. Het zat echt heel goed in elkaar, beide mannen kunnen de prins en de huurmoordenaar zijn.

The Kiss of Deception is een heerlijk fantasy verhaal plus een fantastisch begin van de serie. De worldbuilding was erg sterk, de personages zitten fantastisch in elkaar en de schrijfstijl is om verliefd op te worden. Dan zaten er op het einde nog een paar ijzersterke plottwisten waardoor je alleen nog maar nieuwsgieriger wordt naar deel twee. Kortom, ik wil meer!