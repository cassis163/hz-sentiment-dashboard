Het is 2013. Het gaat slecht met de woningmarkt in Nederland, huizen staan “onder water” en veel huiseigenaren blijven met een restschuld zitten als ze hun huizen met veel moeite hebben verkocht. De markt gaat op slot maar er zijn natuurlijk altijd mensen die hun huis om wat voor reden dan ook moeten verkopen en makelaar Richard Hoek van HoekHuis Makelaardij biedt een pasklare oplossing. Dat Richard daarbij twijfelachtige verkooptechnieken hanteert, hebben de aspirant verkopers niet altijd in de gaten. Zijn handelswijze schaadt zijn reputatie en zet kwaad bloed. Richard heeft dan ook veel vijanden. Als hij op een dag dood wordt aangetroffen in de rivier de Eem zijn er veel kandidaten die in aanmerking komen als zijn moordenaar.

Te koop is het debuut van Eva Monté, het pseudoniem voor de gezusters Alexandra en Victoria Nagelkerke. Zij schreven de thriller met gebruikmaking van een techniek die “brainmerge” wordt genoemd. Het idee voor het boek zit in hun beider hoofd en al pratend, keuvelend en theedrinkend ontwikkelt zich het verhaal tot een consistent geheel. Te koop is een interessante thriller die heerlijk leest. De stijl is luchtig en grappig hoewel soms wat doorgeschoten. (Waarschijnlijk heeft nog nooit iemand het geluid van spartelende spinnenpoten op een laag badschuim gehoord maar een van de personages wel). Er zijn diverse verhaallijnen die naadloos in elkaar overlopen en aan het einde zijn er geen losse draadjes. Eva Monté geeft een interessante inkijk in de soms schimmige wereld van de makelaardij. Sommige praktijken balanceren op de rand van het criminele.

Het onderwerp van de thriller is origineel en de plot goed uitgewerkt hoewel de moord vrij laat in het verhaal plaatsvindt. De spanning is goed opgebouwd en ontknoping overtuigt. Te koop herbergt veel personages die allen wat vlak blijven en dat doet de diepgang in het verhaal geen goed. Richard en ook woonstyliste Ghislaine hebben gladde verkooppraatjes en de argeloosheid waarmee die praatjes door hun klanten worden geslikt maken hen niet altijd geloofwaardig. Hun naïviteit staat in schril contrast met de kordate en soms agressieve wijze waarop ze later in het verhaal acteren. Het geeft het verhaal iets onevenwichtigs.

Te koop is een geslaagd debuut. Een heerlijk en ontspannend verhaal. Als je op zoek bent naar een lekkere thriller voor tussendoor, die vlot leest en goed in elkaar zit, dan is Te koop een prima keuze.

Voor deze recensie heb ik gebruik gemaakt een exemplaar van het boek dat door uitgeverij de Crime Compagnie ter beschikking is gesteld.