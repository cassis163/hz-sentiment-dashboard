' Er is op dit moment geen betere Scandinavische schrijver thrillerschrijver dan Arne Dahl' staat achterop de laatste thriller van deze schrijver, 'Middenwater’ genaamd.
Aan ronkend taalgebruik nooit geen gebrek bij de uitgevers. Wie ben ik om dat te beoordelen?
Maar het doet me wel deugd.
Samen met Jo Nesbø en de in 2018 overleden Philip Kerr behoort Dahl tot mijn favoriete auteurs. Niet toevallig zijn deze drie auteurs al twintig jaar of langer actief (geweest) met het schrijven van kwalitatief hoogwaardige thrillers.
De Berger & Blom serie komt na de A-team en de Opcop reeksen.
'Middenwater' is het derde en laatste deel uit deze reeks na het fabelachtige ' Grensgebieden' en ' Achterland', het tweede deel.
Middenwater staat voor de vervreemding bij het duiken als boven en onder, achter en voor, links en rechts niet meer bestaan en alles vloeibaar wordt en de juiste richting ontbreekt om weer veilig boven te komen.
Sam Berger vraagt zich dat ook  regelmatig af, waarom hij juist uitgekozen is om een bepaalde klus te klaren, waarom hij zich op moet offeren om de waarheid boven tafel te toveren. Welke kant moet hij op?

Wat is de waarheid in een wirwar van gebeurtenissen waar allerlei inlichtingen-, veiligheids-  en opsporingsdiensten bij betrokken zijn?

‘De waarheid was iets tijdelijks geworden,iets wat voorbij ging, iets wat voordurend kon verschuiven en veranderen.’

En dat is precies waar het in deze thriller om draait. Wie is te vertrouwen? Wie is de mol? Wat is de goede kant?

Sam Berger heeft het moeilijk. Zijn partner Molly Blom ligt in coma in het ziekenhuid en elke politieman in Zweden is op zoek naar  Berger voor een moord die hij niet heeft begaan.

Het levert een zeer sterke thriller op, geschreven in de beklemmende op-de-huid schrijfstijl van Arne Dahl.  Al wat meer gezegd wordt, gaat richting spoilers.

Het levert in ieder geval een hoop spektakel op in  een uiterst boeiende, intelligent geschreven thriller met een magnifiek plot.

Vijf dikverdiende sterren.