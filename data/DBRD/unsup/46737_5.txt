De geniale vriendin van Elena Ferrante is een prachtig verhaal over twee vriendinnen die samen opgroeien in Napels. Ze leren elkaar al vroeg in hun jeugd kennen, doordat ze samen naar dezelfde school gaan en ook in dezelfde buurt wonen.

In het begin van het boek krijg je eerst een uitgebreide uitleg over alle personages die in het boek voorkomen. Dit is ook wel nodig, want er komen een flink aantal families aan bod. Heel fijn dus dat dit even uitgelegd wordt. In het begin had ik soms moeite met ze uit elkaar houden, dus dan is het handig dat je nog even kunt opzoeken wie ook alweer bij welke familie hoort. Elena en Lina, de twee geniale vriendinnen, vertolken de hoofdrollen in dit verhaal.

Elena en Lina groeien samen op in het Italiaanse dorpje Napels. In het begin is hun vriendschap vooral gebaseerd op het feit dat Elena ontzettend tegen Lina opkijkt. Lina is de brutale van de twee. Recht voor de raap en neemt geen blad voor de mond. Dit zorgt er ook regelmatig voor dat het botst tussen de meisjes. Het komt regelmatig voor dat ze elkaar een tijdje niet zien en/of spreken. Toch zoeken ze elkaar altijd weer op. Op de basisschool is Lina de slimste en de beste van de klas. Dit laat ze ook maar al te graag zien. Elena droomt er continue van om net als haar vriendin te zijn.

Later gaat Elena naar de middelbare school. Lina niet. Ze wordt strak gehouden door haar vader, die schoenmaker is, en helpt hem mee in de zaak. Samen met haar broer Rino droomt ze er van om ooit eigen schoenen te ontwerpen. Dit moet wel stiekem gebeuren, want hun pa is hier fel op tegen. Ondertussen leert Elena dag en nacht, zodat ze de beste op school kan zijn. De rollen zijn nu omgedraaid en Elena wordt de slimste van de twee. Op zestienjarige leeftijd verlooft Lina zich met een winkelier en heeft ondanks haar gebrek aan scholing toch ineens alles dat haar hartje begeert. Mooie kleding, geld en een geweldige man.

Het verhaal zelf eindigt met een flinke cliffhanger. Die zag ik niet aankomen. Na onderzoek kwam ik er achter dat dit het eerste deel van een trilogie is. Ik ben dus erg benieuwd naar het volgende deel.