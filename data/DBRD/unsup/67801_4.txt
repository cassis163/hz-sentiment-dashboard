Een bijzonder kind dat al vanaf zijn tweede jaar in weeshuis Eliza woont. Bijzonder omdat er behalve zijn naam en geboortedatum niets van zijn afkomst bekend is. Bijzonder omdat hij aan zijn rechterhand zes vingers heeft waarvan hijzelf de meerwaarde totaal niet inziet. Integendeel, hij vindt het vreselijk dat hij dit heeft. Het plaatst hem in een uitzonderingspositie. En bijzonder omdat hij, zonder dat hij het vooraf zelf weet, een belangrijke rol gaat spelen in een avontuur dat zijn weerga niet kent.

Samen met zijn beste vrienden Semi en Cherry duikelt hij, totaal op een onverwacht moment, letterlijk een andere wereld in. Een wereld vol magie, intriges, gevaar en bijzondere vriendschappen. Een wereld die Jeremy niet kent maar die tegelijkertijd toch voelt als thuiskomen. Een wereld die zo anders is maar zo goed aanvoelt, zo vertrouwd. Wat is dit toch? Waar is hij in terecht gekomen, wat gebeurt er toch allemaal?

Een Young Adult én een Fantasy verhaal. Ik laat me graag verrassen met iets wat ik nog niet goed ken en dus was het aanbod om Jeremy Jago te gaan lezen een aanbod wat ik niet heb afgeslagen. Integendeel zelfs, ik was nieuwsgierig. Vooral nadat ik een aantal recensies had gelezen.
Jeremy heeft meteen mijn sympathie te pakken. Ogenschijnlijk een ietwat trieste jongen, een wees. Maar je merkt al snel in het verhaal dat hij niet zomaar een doorsnee jongen is. Er gebeurt het een en ander met hem, dingen die hij zelf niet altijd kan plaatsen. Kenmerkend voor een jongen op die leeftijd uit hij dat door onvrede en met veel vragen. Vragen waarop hij geen antwoorden krijgt. Niet omdat men geen antwoorden wil geven maar simpelweg omdat er geen antwoorden zijn op deze vragen. Met vlagen is hij gefrustreerd maar vastberaden, gevoed door zijn gevoel, zijn intuïtie. Er moet iets zijn, het kan toch niet dat dit alles is? Hij weet ´t, hij merkt ´t; hij is niet ‘zomaar’ een jongen.

Tijdens een ballonvaart gebeurt het ondenkbare en kom je samen met Jeremy plotsklaps terecht in de wereld op Magistraal. Op een zeer merkwaardige en vooralsnog onbekende wijze is daar dit mysterieuze eiland. Sprookjesachtig maar met tijden ook behoorlijk huiveringwekkend. De meest gruwelijke figuren worden afgewisseld met hartverwarmende personages. Het gevoel van Jeremy dat hij deze wereld kent, dat hij eerder hier is geweest laat hem maar niet los. Tijdens zijn verblijf op Magistraal leert hij zichzelf op een andere manier kennen, zijn onbekende en ongekende krachten! Dit alles is op een innemende en vlotte manier geschreven. De introductie in deze nieuwe wereld gaat in een sneltreinvaart, personages wisselen elkaar snel af. Vooral in het begin is het even goed opletten zodat je kennis kunt maken met de intrigerende en spannende personages, dat je ze goed kunt plaatsen in het verhaal. Vooral wanneer duidelijk wordt hoe het verleden nu precies zit, de rol én het lot van zijn ouders. Het goede tegen het kwade. Op zich klassieke gegevens in een dergelijk verhaal maar in dit boek wordt alles zo vloeiend en als vanzelfsprekend in elkaar verweven dat het geen enkel moment voorspelbaar wordt. Al snel ben je thuis in deze bijzondere wereld en ontdek je de bijzondere hoofdrolspelers. De valkuilen en de dreiging van het kwaad zijn continue aanwezig, je blijft gespannen lezen want het is niet te zeggen wanneer er weer ineens iets gaat gebeuren. De spanningsboog is er de hele tijd, heel knap geschreven. Vooral de afwisseling en de subtiele aandacht voor droge humor en uitdieping van Jeremy’s karakter. Je weet gewoon niet wanneer er weer iets gaat gebeuren.

Ik kan niet anders concluderen dat Jeremy Jago absoluut geen boek is dat alleen in de categorie YA thuishoort. Integendeel zelfs! Het is beeldend en filmisch beschreven, zodanig dat het behoorlijk indrukwekkend is. Ga ik me wagen aan een vergelijking met HP zoals andere recensenten dat hebben gedaan? Waar Harry Potter met tijden toch echt wel voorspelbaar werd blijft Jeremy me verrassen. Ik vind een vergelijking met HP eigenlijk niet eens écht opgaan. Behalve wat basisovereenkomsten lijken de verhalen totaal niet op elkaar. Zowel qua interpretatie als invulling zijn ze totaal verschillend, gelukkig maar want hierdoor is dit verhaal origineel en vernieuwend. Ook de manier van schrijven die Melissa hanteert is eigentijds, vlot en voor iedere lezer geschikt. Het zal heus niet alleen jongeren aanspreken, ik heb met tijden echt moeten lachen om bepaald taalgebruik of gebeurtenissen.

Verleden en heden komen mooi samen en laten aan het einde van dit eerste deel nog volop ruimte over voor de vervolgdelen. Ik heb nog genoeg onbeantwoorde vragen en veronderstellingen. Er zijn meer dan enkele verhaallijnen en personages die nog niet (voldoende) aan bod zijn gekomen maar die méér dan interessant zijn en vragen om aandacht. Zoals gezegd ben ik totaal geen YA óf Fantasy lezer. Maar ik heb me kostelijk vermaakt en kennis gemaakt met een zeer innemende knul waar ik nu heel nieuwsgierig naar ben geworden hoe het hem verder gaat in het leven. Het is een heerlijk fantasierijk boek.

Ik kijk uit naar de volgende delen!