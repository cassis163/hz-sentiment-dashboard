Eric van Lustbader heeft een bewonderenswaardige bibliografie op zijn naam staan. Met een reeks boeken van uiteenlopende aard, schrijft hij veelal verhalen rond hetzelfde thema met dezelfde personages. Maar hij schroomt ook niet om tussendoor een eenling op de markt te brengen. De reeksen rond de Ninja en Jason Bourne (op verzoek van de erven Ludlum) hebben hem beslist geen windeieren gelegd, en hebben zijn naam een vaste stek gegeven op de wereldranglijst van de thrillerauteurs. Met Het Syriër complot maakt hij de avonturen rondom Jack McClure weer een stukje vollediger. Vanzelfsprekend komen in dit 'spektakel' nog meer bekende namen uit De vertrouweling en De voorganger terug in beeld. Een leuk vervolg.
Alli Carson, dochter van de door een aanslag overleden Amerikaanse president Edward Harrison Carson, volgt een training op de Farrington Academy. Wanneer ene William Warrens lichaam wordt gevonden, opgehangen aan een boom, leiden de sporen rechtstreeks en overduidelijk naar Alli. William was namelijk goed bevriend met Alli. Op hetzelfde moment wordt Jack McClures nieuwe chef, de onderminister van Defensie, Dennis Paull, door de nieuwe president Arlen Crawford van zijn functie ontheven en met Jack naar Albanië gestuurd. Ze moeten daar de angel uit een grootscheepse internationale meisjeshandel halen en de topman, Arian Xhafa, onschadelijk maken. Omdat zowel Jack als Alli absoluut zeker weten dat de sporen in de moordzaak rond William Warren bewust naar haar toe zijn geleid, dient dit eerst opgehelderd te worden. Hierbij moet Jack hoog in het Amerikaanse politieke machtspel zijn invloed laten gelden omdat William Holt Carson, broer van de overleden president, Alli onder zijn hoede heeft genomen ter voorkoming van een arrestatie. Tijdens deze missie blijven bij Jack steeds meer vragen onbeantwoord omdat enkele invloedrijke mensen zich nogal merkwaardig gedragen. Een wespennest zonder weerga!
Eric van Lustbader heeft met Het Syriër complot een waardige opvolger geschreven op De vertrouweling, dat weer een vervolg is op De voorganger. Met veel bekende karakters voor de lezers die beide vorige boeken ook hebben gelezen. Omdat de drie verhalen niet in een ononderbroken reeks zijn uitgebracht (2009, 2010 en 2011), maar ertussendoor nog andere boeken van Lustbader op de markt zijn gebracht, is dit niet ideaal voor een serie. Om toch voor de volle honderd procent het genot te kunnen proeven van Lustbaders schrijfstijl, is het echter sterk aan te bevelen de drie boeken in de juiste volgorde te lezen. Niet alleen de karakters maken een ontwikkeling door, maar ook de verhaallijnen hebben sterke relaties met elkaar.
Dit neemt niet weg dat je ook van Het Syriër complot als eenling volop kunt genieten omdat de plot zich volledig richt op een explosieve ontknoping, zowel letterlijk als figuurlijk. Op het einde blijft voldoende ruimte over voor een nieuw vervolg.