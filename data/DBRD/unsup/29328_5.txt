David Wolstencroft is de maker van ‘Spooks’, een Britse TV-serie over MI5 die ik volg omdat ik het erg leuk vind. Ik kan niet anders zeggen dan dat ik vervolgens genoten heb van dit boek! De titel slaat op een spelletje dat de jonge Charlie op kostschool speelde met zijn vriend Neil. Totaal onverwacht moet Charlie teruggrijpen op zijn vriendschap met Neil en daarbij komt het spel goed van pas. Zij gebruiken het namelijk niet als spelletje maar om vervelende situaties te analyseren om tot een oplossing te komen. En Charlie zit in een héél vervelend parket, als blijkt dat zijn collega George niet bepaald is wie Charlie denkt dat hij is. Maar ja, dat is Charlie ook niet. En als ze dan beiden met dezelfde bijzonder vreemde en gevaarlijke situatie geconfronteerd worden, kunnen ze beiden niet zonder hulp van anderen.

Ik kan hier eigenlijk nauwelijks iets over de plot vertellen omdat vanaf de eerste pagina de verrassingen je al om de oren spatten. Dat is gelijk de kracht van dit boek: de lezer wordt voortdurend op een intelligente en spannende manier op het verkeerde been gezet. Het verhaal zit vol met uitstekend gevonden plotwendingen, spanning en heel veel humor. Het is een écht ‘spionageverhaal’ en de sfeer is heerlijk Brits. Ik kijk nu al uit naar het volgende boek van Wolstencroft en ik hoop ook dat een Nederlandse uitgever dit oppikt. Ik zou het leuk vinden als ook het Nederlands lezende publiek kennis zou kunnen maken met dit talent! (Door: Jannelies Smit)