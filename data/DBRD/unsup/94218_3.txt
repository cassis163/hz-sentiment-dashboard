De Zweedse auteur Åke Edwardson werd bekend door zijn serie met inspecteur Erik Winter uit Göteborg in de hoofdrol; de serie werd ook bewerkt voor televisie. Maar na tien boeken rond dit personage is hij er mee gestopt. Verloren ziel uit 1996 is de opvolger van Allen die gestorven zijn, zijn debuut uit 1995 waarvoor hij de prijs voor het beste thrillerdebuut ontving van de Svenska Deckarakademin (Swedish Crime Writers Academy). Deze beide romans zijn nu pas vertaald en uitgebracht. De schrijver wordt geroemd om zijn intelligente plots, zijn uitstekende research, zijn levensechte karakters en waarheidsgetrouwe politieprocedures.
Jonathan Wide is een privédetective met een nogal complex karakter. Hij was vroeger rechercheur bij de politie, maar ging daar weg omdat het werk niet goed voor hem was: "Hij probeerde in het hoofd te kruipen van de mensen, die ze zochten. Hij was er bijna door opgeslokt."
In Göteborg verdwijnt een vrouw. Haar man schakelt Jonathan in om de vermissing uit te zoeken. Zijn zoekwerk is echter amper begonnen, als hij hoort dat de vrouw vermoord is.
Politie-inspecteur Sten Ard roept zijn hulp in bij een tweede soortgelijke moord. Dat het dezelfde dader is, is wel duidelijk vanwege dezelfde manier van doden. Het blijkt dat het tweede slachtoffer uit hetzelfde stadje kwam als het eerste. Dan wordt er weer iemand vermoord, maar deze man kwam niet uit hetzelfde stadje. Wat hebben ze dan gemeen?
De jonge rechercheur Kajsa Lagergren maakt ook deel uit van het team. Zij onderzoekt een aantal aanslagen op winkels en restaurants, waarvan de eigenaar niet in Zweden geboren is. Doordat de zaak van de moorden waarschijnlijk prioriteit krijgt, zoekt Kajsa in haar eentje verbeten verder.
Jonathan Wide vermoedt dat de oplossing van de moordzaken in het verleden ligt. Kajsa oppert dat in alle razernij een boodschap voor de wereld ligt. Misschien is het een wraakactie. Daar gaan ze mee verder. Wide denkt, dat een slachtoffer uit het verleden jager is geworden en de jagers nu slachtoffer zijn geworden. Dan verdwijnt Kajsa, en het blijkt dat de moordenaar haar heeft meegenomen en verborgen. Wide en Ard missen haar heel erg. Waar moeten ze zoeken en komen ze wel op tijd?
Verloren ziel van Åke Edwardson is een misdaadroman met als thema wraak. Het verhaal wordt nogal traag verteld, maar dat is vaker het geval bij Scandinavische thrillers. Als de omgeving mooi wordt weergegeven, is dat een meerwaarde voor een boek. Dan waan je je op die plek. En ook al ben je niet lijfelijk aanwezig, toch is er het gevoel van vakantie. Dit verhaal speelt zich af in Göteborg, maar er wordt niets specifieks verteld over die stad. Ook de personen worden niet goed omschreven, zodat je ze niet echt leert kennen. Het verhaal gaat puur over de zoektocht naar de dader(s). Pas op het laatst wordt het verhaal nog spannend, als Kajsa wordt vermist. Ook geschiedenis, maakt niet uit waarover, of het nu de geschiedenis van een persoon of stad is, zou voor een verhaal een pluspunt zijn. Helaas is dat ook niet het geval. Wat maatschappelijke issues betreft, wordt er alleen geschreven over racisme en neonazisme als bijverhaal. Daarom waardeer ik dit boek met niet meer dan drie sterren.