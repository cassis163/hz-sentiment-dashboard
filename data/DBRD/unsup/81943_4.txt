Professor Cuno Groen lijkt zijn leven voor elkaar te hebben. Een goede baan aan Nyenrode University waar hij zijn kennis over marketing aan potentiële talenten overdraagt, een mooie Porsche voor de deur en genoeg geld op de bank. Als zijn leidinggevende (en tevens vriend) hem uitnodigt voor een gesprek, weet Cuno het zeker: de promotie naar het executive board is voor hem weggelegd. Toch krijgt Cuno een teleurstelling te verwerken, omdat geen van zijn collega’s hem werkelijk op die plek terecht zag komen. Als zijn vriendin dan ook nog besluit hem aan de kant te zetten, weet Cuno even niet meer waar hij het zoeken moet. Thuis op de bank zet Cuno de zaken voor zichzelf op een rijtje, totdat zijn gedachtengang onderbroken wordt door een mailtje van zijn leidinggevende. Er wordt gezocht naar vervanging voor een spreker op een lezing die plaats zal vinden in Cambridge, met als thema marketing. Cuno gaat op het aanbod in en reist af naar de stad met de oudste universiteiten van Engeland.

Betoverd door de omgeving gevuld met historie, lijkt Cuno zich langzaam maar zeker een nieuwe levensstijl aan te meten. Hij geniet van het gezelschap van de Engelsen om hem heen en door een speling van het lot legt hij zich toe tot een befaamde sport: ‘night climbing’. Ontmoetingen met verschillende personen lijken het leven van Cuno te tekenen en dwingen hem ook de zaken vanuit een ander perspectief te bekijken. Wanneer hij een aanbod krijgt om een exclusieve summer course in Cambridge te geven die draait om het thema geluk, weet hij dat dit het project is waar misschien zijn hele leven al op heeft gewacht.

Patrick van Hees studeerde Commerciële Economie en Algemene Sociale Wetenschappen. Na enkele jaren mede-eigenaar te zijn geweest van een adviesbureau, besloot hij zich te vestigen op het schrijven van zijn debuut ‘De geluksprofessor’ waarin hij zijn recept voor geluk, ‘The Road to Happiness’, beschrijft.

Van Hees schrijft een op het eerste gezicht een normaal verhaal waarbij de ingrediënten voor de leus ‘geld maakt niet gelukkig’ volop aanwezig zijn. Toch weet hij zijn verhaal te verweven met filosofische en spirituele inzichten die inderdaad een pad lijken te vormen naar het ultieme levensgeluk, waarbij zijn aangename schrijfstijl naadloos op aansluit. De wendingen van het plot zorgen voor een aantal verrassingen waarin een lach en een traan zich kunnen afwisselen in de loop van het verhaal. Samen vormen de verschillende delen van het boek ‘The Road to Hapiness’ die Cuno gedurende het verhaal bewandelt.

De debutant maakt zijn aanbevelingen op de cover van het boek waar door de lezer soms keihard te confronteren met de vraag wat essentie van geluk nu werkelijk is. Het verhaal zelf zet tot nadenken over de bron van geluk in jouw eigen leven en laat het hoofdpersonage Cuno Groen hierbij het sociale experiment zijn. Beschouw deze roman als het startschot voor de zoektocht van geluk in jouw eigen leven. Want ieder persoon heeft toegang tot de ingrediënten om een gelukkig mens te worden.