Net als de eerste serie van Cora Carmack heeft het eerste deel in The Rusk University-serie voor heel wat uurtjes leesplezier gezorgd. Het verhaal is lekker luchtig en de fijne schrijfstijl laat je door het boek vliegen. Voor de Hebban Feelgood We Love Feelgood page las ik het boek voor onze wekelijkse rubriek Buddy Reading (ken je die al?). Samen met Helma dook ik in het boek en achteraf kletsen we gezellig over het verhaal en de personages.

Het boek bevat lieve personages die niet heel veel clichés van een NA meedragen. Dallas heeft een prima jeugd gehad (met misschien iets teveel football) en heeft geen trauma's. Ook Carson heeft geen zwaar verleden, maar is ook niet helemaal zorgen-vrij. Op deze manier blijft het boek luchtig, maar zitten er ook zeker een serieus tintje aan. Wat mij betreft een perfecte verhouding en maakte het lezen een groter feestje. Het verhaal blijft niet oppervlakkig, maar je gaat zeker wat dieper bij de personages 'naar binnen'.

Op het spel is een new adult, maar wel met heel weinig erotische scènes. De spanning wordt vanaf bijna de eerste bladzijde opgebouwd en die was heerlijk om te ervaren. Maar de daadwerkelijk steamy scènes bleven erg lang achterwege. Ik miste deze scènes niet direct, maar wat mij betreft had dit wel iets meer gemogen. Een van de mooiste dingen van het boek vond ik de cover (yes, I know, oppervlakkig ;)). Dit straalde voor mij echt zo'n zoen uit waar je tenen van gaan krommen en je licht in je hoofd in je hoofd wordt. Ik had verwacht dat er meer van dat soort momenten zouden zijn. Dat was helaas niet helemaal het geval, maar al met al was de dosis erotiek niet slecht.

De schrijfstijl van Cora komt erg overeen met haar eerste serie. Het is niet iets nieuws, maar het past en het werkt. Dallas en Carson worden afgewisseld en het is fijn om van beide perspectieven te lezen. Zo kom je nog meer te weten over de personages en leef je nog meer met ze mee.

Op het spel is een heerlijke new adult en was een hele fijne read. Ik hoop van harte dat de uitgeverij ook de vervolgdelen van de serie naar Nederland zal halen! Ik ben fan en kijk uit naar nog meer verhalen van Cora's hand!