In ‘Pluche’ blikt Femke Halsema terug op haar leven in de landelijke politiek. Halsema neemt haar lezers mee van haar begintijd als kersvers en onervaren Kamerlid tot geliefd fractievoorzitter die heel zichtbaar was in het publieke debat. Halsema beschrijft de invloed die de politiek op haar leven, haar denken en haar handelen heeft gehad, maar ook op de mensen om haar heen; haar man, haar kinderen en haar vrienden.

Naast het feit dat ‘Pluche’ gezien kan worden als de autobiografie van een politica, geeft het bovendien een unieke en uiterst transparante blik achter de schermen van de landelijke politiek.

“Het belangrijkste is dat ik de schoonheid van een goed politiek debat ontdek. In mijn eerste jaren neem ik bijvoorbeeld deel aan de debatten over de openstelling van het huwelijk voor homoseksuelen en over de nieuwe euthanasiewet. Het zijn ingewikkelde wetten die dwingen tot ambachtelijkheid en nauwkeurigheid.”

Halsema vertelt openhartig over haar politieke carrière die ruim twaalf jaar duurt. Dat maakt ‘Pluche’ tot een openbaring voor velen. Zeker zij die geïnteresseerd zijn in de Nederlandse politiek. Halsema vertelt onder meer over haar hopeloze strijd één links-liberale stroming te creëren. Tijdens het lezen van haar boek groeit mijn bewondering voor deze politica met een missie. Verfrissend hoe ze, zonder schroom, ook haar fouten en tekortkomingen benoemt.

“Zag je van Aartsen? gaat ze onverstoorbaar door. Dat is een pauw! Ja, lach ik, aangezien er in de Kamer grapjes worden gemaakt over zijn ijdele optredens. En jij, buldert Adelheid, jij bent een musje! Jij staat er niet, alsof je er niet mag zijn. Je maakt jezelf klein.”

Wat wellicht niet iedereen weet is dat Halsema eind jaren negentig de overstap maakt van de PvdA naar GroenLinks. In 2002 wordt Halsema de leider van laatstgenoemde partij. Ondanks het feit dat zij GroenLinks wil ombouwen tot een vrijzinnige partij die zich met non-conformistische standpunten van de concurrentie onderscheidt, blijft zij een linkse samenwerking als ideaalbeeld koesteren. Vlak voor de verkiezingen van 2006 lijkt het ideale moment daarvoor aangebroken. Het mocht niet zo zijn. Vier jaar later doet Halsema weer een –opnieuw ijdele- poging.

Halsema legt een beeldende en vlotte schrijfstijl aan de dag waarmee ze haar lezers geboeid houdt tot aan het einde van haar boek. Kortom, ‘Pluche’ is een zeer openhartig boek over oppositie bedrijven in Nederland, Haagse omgangsvormen en het improvisatievermogen dat ervoor nodig is om politiek te bedrijven. Een boek ook over hoop versus teleurstelling, macht versus onmacht. Halsema overgiet dit alles met een fijne saus van zelfspot en humor. Chapeau!

Over de auteur
Tijdens haar jaren als lid van de Tweede Kamer, fractievoorzitter en politiek leider van GroenLinks oefent Halsema invloed uit op het publieke en politieke debat als voorvechter van mensenrechten en vrouwenrechten. Ze bezit een omvangrijk netwerk in de publieke en private sector en wordt beschouwd als pragmatisch en doelgericht.

Sinds ze het Nederlandse politieke toneel verliet in januari 2011, bouwt ze een nieuwe, onafhankelijke carrière op. Ze schrijft, maakt programma’s voor televisie, geeft lezingen en advies in de private en publieke sector. Hoewel ze een generalist is, concentreren haar belangrijkste interesses zich op de duurzame ontwikkeling van tweede- en derdewereld economieën, de betekenis van moderne mediatechnologie en sociale media (in het bijzonder voor mensenrechten en democratie), feminisme en de verschijningsvorm van populaire cultuur in films en literatuur. Daarnaast vervult Halsema tal van bestuursfuncties o.a. voor het Aidsfonds en de Startfoundation.

Halsema woont in Amsterdam, samen met filmmaker Robert Oey en haar twee kinderen.

Uitvoering
Uitgever: Ambo|Anthos
ISBN 9789026338311
Paperback, 392 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/