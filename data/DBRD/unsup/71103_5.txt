De vermiste president is weer een zalig boek om je in onder te dompelen, avonturen mee te maken die je als kind waarschijnlijk ook al verslond in de boeken van Enid Blyton of Thea Beckman maar zoals ik al na deel 1 aangaf – in een heerlijk modern jasje. Het boek is bedoeld voor kinderen vanaf groep 7/8 …. maar ik zet er nadrukkelijk bij – VANAF- zodat het naar mijn idee daarna ook leeftijdloos is. Want wat is er nu leuker dan even terug duiken in je (leef)tijd? Precies!
En tijd speelt een grote rol in de Secret Scouts serie.

Tom en Jack (2 broers) zijn bevriend met de zusjes Sophie en Lisa.
Ondernemend en avontuurlijk als ze zijn – om niet te vergeten nieuwsgierig – willen ze dolgraag de geheimzinnige boodschap ontrafelen waar het eerste boek mee eindigde.
Ze zullen dan ook terug in de tijd moeten om hun speurtocht voort te zetten.
Tijdreizen, iets dat de vier dolgraag geheim willen houden.
Maar als ze terug flitsen naar een ander tijdperk weten ze niet dat er nog een ander stel in het huis van Sophie en Lisa is dat de kunst van het flitsen blijkbaar goed verstaat.
Iets gaat er dan ook finaal mis en als ze terug komen klopt de hele geschiedenis niet meer!

Lisa krijgt mysterieuze berichtjes op haar telefoon over aanwijzingen omtrent de geschiedenis.
Al snel komt het viertal er achter dat een bekende van de vader van de meisjes in zijn leven al heel wat gereisd heeft. Ze moeten dan ook samenwerken om de geschiedenis te herstellen en dat dit niet zonder slag of stoot gaat dat zul je wel begrijpen!

Doordrenkt met historische feiten, namen van wereldberoemde mensen die hun pad kruisen en gebeurtenissen die gedenkwaardig zijn in ons aller leven komen aan de orde.
Ik zou haast zeggen een geschiedenisles met humor, en dat spreekt ieder kind wel aan.
Aan de andere kant ook actueel met de presidentsverkiezingen in Amerika!
Op een makkelijke, pakkende manier geschreven, het leest lekker weg.
Vooral de ondeugende Tom en Lisa zijn wat dat betreft twee kinderen waar het gemiddelde kind zich dolgraag in zou verplaatsen, tenminste dat zou ik dan willen als ik toch mocht kiezen ;-)
En gelukkig kan dat ook als lezer, je verplaatsen in een karakter dat je aanspreekt.
Een serie die nog eindeloos door kan gaan, hoop ik dan.
Spannend – Leerzaam en Humoristisch......

http://josesprakeloos.blogspot.nl/2016/11/dennis-en-wendel-kind-secret-scouts-en.html