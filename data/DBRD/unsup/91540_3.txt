Maud is op een dag haar kinderen kwijt. Ze zijn midden in de nacht uit hun huis verdwenen. En al snel lopen alle sporen dood. Waar zijn haar kinderen? Frida en Mees worden overal gezocht. De politie komt er al snel achter dat Maud een vrouw is met psychische problemen. Ze is ook nogal losbandig. Welke moeder gaat er nou Tinder af op zoek naar een man, als ze weet dat haar kinderen ergens vastgehouden worden? Dit is als lezer moeilijk te verkroppen. Je krijgt een beetje een hekel aan Maud, maar aan de andere kant krijg je ook medelijden met haar. Ze heeft echt moeite om zich te uiten naar de buitenwereld toe. Ze komt over als een vrouw zonder gevoelens, maar ze is stapelgek op haar kinderen. De media duikt er bovenop en ze heeft geen moment rust. Ze is al een jaar alleenstaande moeder. Haar ex Maarten zoekt Maud weer op, hij is de vader van de kinderen. Alle ogen zijn op hen gericht. De dader zou zomaar eens een bekende kunnen zijn!

Ik vind het geen echte thriller dit boek. Het neigt meer naar de psychologische/ emotionele hoek. Spanning zit er niet echt veel in. Wel veel emoties. Ik mis de opbouwende spanning die ik in een thriller verwacht. Je leest verder omdat je wilt weten waar de kinderen zijn en wat ze is overkomen. En wie is de dader? Maar ik heb geen moment op het puntje van mijn stoel gezeten.
Soms is de taal best grof. De indeling van het boek vind ik wel origineel. Het heet niet voor niets De Dagen. Het verhaal staat per dag op papier. Naarmate de tijd verstrijkt, komen er soms dagen lang geen bijzonderheden voor. De kinderen zijn heel lang weg!
Het is verbazingwekkend hoe snel mensen de vinger naar iemand wijzen en zeggen: Jij hebt het gedaan! Maar zo gaat het in het echte leven ook.
Het boek heeft behoorlijk wat personages, sommigen komen tussendoor steeds eventjes aan bod. In het begin is het best verwarrend, maar op het einde snap je waarom.

Het einde is goed spannend en ik zag het absoluut niet aankomen. Dat is dan wel weer geweldig, dat je toch weer op het verkeerde been gezet kunt worden! Ik geef het boek 3***