Een klein jaar geleden kon ik voor een leesclub ‘Hoofdzaak’, het debuut van Mariska Overman lezen, dus melde ik me met veel plezier aan voor deze leesclub ‘Voltooid’, het 2° boek in de reeks rond Isabel Dieudonné en haar collega’s en familie.
Voltooid begint anderhalf jaar na het oplossen van de moordzaak in Hoofdzaak, tijdens deze zaak kwam de relatie tussen Isabel en haar broer David zwaar onder druk. Na deze periode worstelt Isabel nog steeds met het verwerken van deze gebeurtenissen, maar nadat in het bos een lichaam werd gevonden met een vlag ‘klaar’, verleent ze toch graag opnieuw haar medewerking aan het rechercheteam in de zoektocht naar de dader van deze eerste moord. Inderdaad, eerste moord, want weldra wordt een 2° lichaam gevonden, dit keer met een vlag ‘voltooid’. Isabel bijt zich volledig vast in deze zaak, samen met haar collega’s Peter (wat is er met hem aan de hand ?), Menco, en nieuw teamlid Damon. Het wordt een race tegen de klok om nieuwe slachtoffers te vermijden.
Voltooid is een behoorlijk meeslepende thriller, af en toe een beetje rauw, af en toe een beetje gruwelijk gedetailleerd, in de stukken rond de postmortale zorg bijna ontroerend gruwelijk ... De personages zijn herkenbaar, de onderlinge verhoudingen mooi verweven en vatbaar voor een vervolg. Wat mij betreft is Mariska Overman aan een mooie reeks bezig, en uiteraard kijk ik nu al uit naar een vervolg rond Isabel en haar omgeving