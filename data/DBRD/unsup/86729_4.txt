Na de gigantische cliffhanger in Verlangen wilde ik meteen door met het vijfde deel in De Royals serie, Gevaar. Dat kon alleen niet, tenzij ik het Engelse boek zou kopen. Ik wilde deze serie in het Nederlands afmaken, dus ik moest even geduld hebben. Eind februari was het dan zover, ik kon me weer helemaal onderdompelen in de wereld van de gebroeders Royal.

Het leven van Hartley staat op zijn kop sinds ze Easton Royal heeft ontmoet. Hij is onweerstaanbaar, maar ook gevaarlijk. Wanneer Hartley door een ongeval haar geheugen kwijtraakt, vertrouwt ze niemand meer. Instinctief weet ze dat Easton slecht voor haar is, tegelijkertijd lijkt hij de enige die haar kan redden. Easton wil dat ze haar geheugen terugkrijgt, terwijl Hartley ervan overtuigd raakt dat je sommige dingen maar beter kunt vergeten.
Gevaar is het vijfde deel in de succesvolle en verslavende YA-serie De Royals van Erin Watt. Een vleugje Vijftig tinten grijs. Voor jongeren van 16 jaar en ouder die houden van passie, spanning en intrige.

Om van een vijfde deel mijn verwachtingen te noemen vind ik niet zo'n toegevoegde waarde hebben. Immers, ik had de andere delen al gelezen en stuk voor stuk verslonden. Gevaar was dus niet anders, want dit boek las ik wederom binnen een recordtijd uit.

Net als de voorgaande delen begint het vervolgdeel waar het vorige deel eindigde, zo ook bij Gevaar. Het verhaal pakt de draad weer op slechts een paar uur na de cliffhanger in Verlangen. Hierdoor zit je meteen weer helemaal in het verhaal.

In Gevaar ligt de focus voornamelijk op Hartley. Dat is ook logisch, want het draait om haar en haar geheugenverlies. Afwisselend komen zowel Hartley als Easton aan het woord, maar de focus ligt toch minder op Easton. Gedurende het verhaal zag je wel dat Easton een enorme groei doormaakte, nog meer dan in Verlangen. Daarnaast zijn er nog andere mysteries die in dit deel opgelost moeten worden, mysteries waarover ik me echt verbaasde. Welke mysteries dat zijn zouden jullie toch echt zelf moeten lezen. Ik miste Reed en Ella stiekem wel een beetje. Ella zien we nog regelmatig terug, maar Reed komt helemaal niet meer voor in dit deel. Jammer.

En dan is daar het einde....... Yes! Wat een mooie afronding van deze serie! Helaas is het reguliere verhaal nu klaar, maar we krijgen nog een novella over Gideon en Savannah, dus we hoeven nog niet volledig afscheid te nemen van de familie Royal.

Het artikel op de spot van de Young Adult Club vind je hier: https://www.hebban.nl/spot/youngadultclub/nieuws/vraag-maar-raak-gevaar