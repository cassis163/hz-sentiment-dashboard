Het fraaie bloemmotief op de kaft refereert aan het decor waarin deze roman zich afspeelt: de botanische tuinen van Kew Gardens, een stille oase in het drukke Londen. Jonah, (ex)muzikant en muziekdocent, heeft daar een bank laten neerzetten ter ere van zijn gestorven vrouw Audrey. Was het een ongeluk of toch zelfmoord? Johah’s verdriet is hartverscheurend en hartverwarmend tegelijk. Maar de roman gaat over zoveel meer dan zijn verhaal. In de tuinen maken we kennis met kunstenares Chloe, tuinman Harry en het springerig meisje Milly. Gaandeweg ontdekt de lezer hoe de personages met elkaar zijn verbonden. Daarbij wordt het natuurlijke en het bovennatuurlijke terloops met elkaar vervlochten. De werkelijkheid krijgt daarmee een magische, sprookjesachtige dimensie. De gestileerde volzinnen en poëtische stijl van Udall passen daar goed bij. Kortom, een rauwe, mysterieuze en subtiele roman die nog lang na-ijlt!