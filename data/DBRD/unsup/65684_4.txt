Achtervolging is de 17de Jack Reacherthriller van de Britse schrijver Lee Child. Deze auteur is vooral bekend geworden met zijn boeken rond het gelijknamige hoofdpersonage. Zijn eerste boek, Jachtveld, was in 1997 meteen een schot in de roos. Lee Child ontving de Amerikaanse Anthony Award in de categorie 'Beste Eerste Boek'. Ondertussen heeft deze serie thrillers zoveel ruchtbaarheid gekregen dat rond de kerstperiode de film 'Jack Reacher' met in de hoofdrol Tom Cruise in de bioscoop te zien zal zijn. Naast de Jack Reacherserie schreef Lee Child nog een aantal kortverhalen.
In Achtervolging is Jack Reacher simpelweg de verkeerde man op de verkeerde plaats. Hij staat te liften in het midden van de nacht en stapt in de eerste de beste auto die voor hem stopt. In de auto heerst echter een vreemde sfeer tussen de chauffeur en zijn passagiers, Alan King, Don McQueen en Karen Delfuenso. Jack ontdekt snel dat er iets grondig mis is met de hele situatie. Karen Delfuenso probeert in stilte tijdens onbewaakte ogenblikken met Jack te communiceren. Op hetzelfde tijdstip als dat waarop Jack in de auto stapt, wordt in een oud pompstation in Omaha een vermoorde man gevonden. De man werd op een professionele manier geliquideerd, met als gevolg dat speciaal agent Julia Sorensen van de FBI op de zaak wordt gezet. Later zal blijken dat het slachtoffer een hoge positie had binnen de CIA. Ondertussen raakt Jack in de problemen. Hij wordt bedreigd door McQueen en daarop achtergelaten. Jack kan contact opnemen met de FBI-agente Julia Sorenson. Hij vormt een team met haar. Samen gaan ze op zoek naar de auto van King, McQueen en Delfuenso. Het mysterie ontrafelen is echter niet zo eenvoudig. Zijn alle inzittenden van de auto wel wie ze zeggen te zijn? Wat is het verband met de vermoorde man in het pompstation? Is Jack Reacher de enige man met een geheime missie?
De voorgaande samenvatting van Achtervolging toont aan dat het boek begint en eindigt met een rotvaart. Het vloeiende taalgebruik van Lee Child draagt bij tot de schwung van het boek. Daarnaast kan de structuur van het verhaal beschouwd worden als een cyclus. Het hoofdpersonage Jack Reacher is in het begin van het boek namelijk onderweg, en op het einde van is hij dat nog steeds. De lezer komt niet te weten waarom hij onderweg is of waar naartoe. Wat betreft de achtergrond van het hoofdpersonage is Jack Reacher kennelijk een man met een missie. Hij heeft een doel voor ogen en gedraagt zich als een eenzame kruisvaarder. Het doel van zijn missie ontbreekt echter in het boek. Voor lezers die zich voor de eerste maal verdiepen in een Jack Reacherboek, zoals in dit geval de recensent, is het niet duidelijk wat het levensverhaal van de hoofdpersoon is. De sterkte van Achtervolging is dat dit ook niet echt noodzakelijk is in de context van het verhaal. Het maakt de lezer wel nieuwsgierig naar de gebeurtenissen in de voorgaande boeken. Om een voorbeeld te geven, in het begin van Achtervolging staat Jack Reacher te liften met een gebroken neus; nergens in het boek wordt aangehaald hoe hij in godsnaam aan die gekwetste neus is gekomen. Toch worden in de loop van het verhaal enkele hints gegeven over het verleden van Jack Reacher, zoals het feit dat hij een voormalig lid is van de Amerikaanse militaire politie.
In het begin van deze recensie werd de film Jack Reacher al aangehaald. Die is gebaseerd op het negende boek, Voltreffer (2005). Achtervolging zou een perfecte sequel kunnen zijn. Het verhaal wordt heel rechtlijnig verteld, en heeft in essentie ook veel weg van een road movie.
Lee Child heeft met andere woorden met Achtervolging een spannende thriller geschreven. Het boek geeft zijn geheimen niet volledig prijs. Het overdondert daardoor de lezer, ook door het verhaaltempo.