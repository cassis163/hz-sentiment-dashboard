Will Robie: 40 jaar, huurmoordenaar voor de Amerikaanse overheid. Nog nooit heeft hij geweigerd een opdracht uit te voeren. Al zijn opdrachten worden met de grootst mogelijke voorzorgsmaatregelen uitgevoerd. Op een dag krijgt hij de opdracht om een dame genaamd Jane Wind om te brengen. Zoals altijd treft hij de nodige maatregelen maar wanneer hij eenmaal ter plaatse is ruikt hij onraad en weigert de opdracht uit te voeren, en dan gebeurt het: Jane Wind wordt vanaf een andere locatie alsnog uitgeschakeld, waarbij ook haar oudste zoontje wordt omgebracht. Vanaf dat moment is Robie zijn leven niet meer zeker. Op zijn vlucht ontmoet hij een 14 jarig meisje, Julie, dat ook op de vlucht is. Haar ouders zijn vermoord en zij was daarvan getuige. Hij kan het niet over zijn hart verkrijgen om haar aan haar lot over te laten en neemt haar onder zijn hoede. Samen gaan ze op zoek naar de waarheid, hierbij geholpen door FBI-agente Nicole Vance.

Met dit boek maakt David Baldacci weer eens te meer duidelijk dat hij terecht al jarenlang behoort tot de bestseller auteurs. Het verhaal zit weer perfect in elkaar, en vanaf de eerste bladzijde houden de actie en de spanning je in zijn greep tot aan het zinderende plot, waarbij alle verhaallijnen tot een logisch geheel worden verweven.