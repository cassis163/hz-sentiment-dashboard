De 33-jarige Judith Visser behoort met haar zes thrillers inmiddels tot de "gevestigde orde" van de Nederlandstalige misdaadliteratuur. Met een Gouden Stropnominatie op zak, twee Rotterdamse literatuurprijzen en een groot aantal trouwe fans, is Visser hard op weg de subtop achter zich te laten en aansluiting te vinden bij de top van het Nederlandse thrillerschrijversgilde.
Haar fans bevinden zich veelal onder een wat jonger vrouwelijk leespubliek en haar boeken vinden dan ook gretig aftrek in de Young Adulthoek. Maar, zo zegt de schrijfster zelf, ze zijn zeker niet speciaal voor deze doelgroep geschreven. Bij Trip, haar vorige thriller, viel daarover misschien nog te twisten (zie mijn recensie hierover), haar nieuwste werk laat daar geen twijfel over bestaan: Time-out is een stevige thriller voor 18+. No doubt about that!
Met Time-out bewijst Judith Visser ontegenzeggelijk dat ze haar grenzen kan verleggen, zonder haar eigen identiteit overboord te gooien. Het is het derde boek met Kimberley Franklin in de hoofdrol, maar het was mijn kennismaking met Vissers' alter ego. Kim is namelijk net als haar bedenker een succesvol misdaadschrijfster, gezegend met een slank postuur en woonachtig in Rockanje, een kustplaatsje onder de rook van Rotterdam. In Tegengif (deel 1) neemt ze wraak op haar ex door als prostituee te gaan werken in een Rotterdamse achterbuurt. In Tinseltown (deel 2) verruilt ze de voor haar bekende Rotterdamse omgeving voor Hollywood, waar ze naarstig op zoek gaat naar een spoorloos verdwenen vriendin.
In Time-out is de succesvolle schrijfster inmiddels gesetteld in Rockanje. Hier woont ze, vrij afgelegen, met manlief Manuel. Het verhaal begint als Kim besluit eindelijk helemaal openhartig te willen zijn met Manuel, en hem het grootste geheim uit haar verleden opbiecht. Dit heeft alles te maken met haar eerste boek, Tegengif. Hier zie je fictie en werkelijkheid tot elkaar versmelten omdat dit - in het echt door Visser geschreven - boek ook het debuut is van onze fictieve schrijfster, maar dit terzijde. Hoe het ook zij, Manuel weet zich geen raad met haar bekentenis en neemt een "time-out" om zich te bezinnen op hun relatie. Hij vertrekt halsoverkop naar zijn moeder in Duitsland. Terwijl Kim nog moet bijkomen van de eerste klap, staat ineens haar oude vriendin Martine voor haar neus. Haar komst zorgt niet alleen voor verwarring in het hoofd van Kim, er gebeuren ook allemaal onverklaarbare dingen. Terwijl het net zich langzaam maar zeker om haar heen sluit, en ze zich geen raad meer weet met haar gevoelens en de situatie waar ze plotsklaps in is beland, ontdekt ze ook nog eens dat Manuel nooit in Duitsland is aangekomen. Hij lijkt van de aardbodem verdwenen.
Visser sleurt de lezer mee in een verhaal vol twijfel en paranoia. Je voelt hoe Kims veilige en gelukkige wereldje langzaam afbrokkelt, maar je bent ook deelgenoot van het misselijkmakende masterplan van de bedenker van al het kwaad. Visser heeft een hele zieke geest tot in de finesses tot leven gebracht, op een manier waar menig thrillerschrijver een puntje aan kan zuigen.
Beide hoofdpersonages worden met dezelfde kracht neergezet en omdat ze allebei hun verhaal in de "ik-vorm" vertellen, kun je je als lezer niet méér betrokken voelen bij het verhaal.
Visser weet de spanning in Time-out nog flink op te voeren richting de ontknoping, en eigenlijk is dat misschien wel de knapste verdienste van de schrijfster. Doordat je het verhaal van twee kanten krijgt voorgeschoteld is er altijd het gevaar dat verrassingseffecten niet meer goed uit de verf komen. Visser slaagt er toch in de lezer een aantal keren flink te verrassen en het goed geschreven verhaal tot op het einde behoorlijk spannend te houden.
Een hele dikke pluim voor Judith Visser. We want more!