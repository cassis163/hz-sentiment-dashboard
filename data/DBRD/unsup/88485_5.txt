Lekker genieten van andermans struikelen en weer opstaan. Genieten omdat het zo herkenbaar is. Omdat je dus gelukkig tóch de enige niet bent die zo kan worstelen met de alledaagse struikelblokken van het leven.

Floor Gerritsma schetst met humor en spitse observaties de zoektocht van Floor naar ..ja naar wat eigenlijk?
“Wat zit ik hier eigenlijk in mijn uppie mijn best te doen om mezelf te vinden? Google schijnt precies te weten wie ik ben”.

Het is een kwetsbaar boek waarin de hoofdpersoon zichzelf niet spaart (over haar dochter: “Toen zij geboren werd, kreeg ik het krijtje om op haar ziel te krassen er gratis bij”.)

Het is geschreven met liefde voor en kennis van Portugal waar de hoofdpersoon een Airbnb appartement heeft gehuurd en boeken van Kierkegaard en Updike aantreft die haar inspireren.

Het thema is ontrouw in al haar vormen: de zichtbare die uitnodigt als kapstok te gebruiken om al je ongeluk aan op te hangen en de onzichtbare ontrouw die Barbapapa-achtige vormen kan aannemen en zeker zo verwoestend is.

Mooi boek! Aanrader.