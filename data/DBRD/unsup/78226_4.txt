Twee jaar geleden las ik ‘The life changing magic of tidying up’ van Marie Kondo over haar beroemde opruimmethode. Je kunt begrijpen dat ik heel benieuwd was naar haar nieuwste boek ‘Opgeruimd! De manga’. Dit boek is een manga (Japanse strip) versie van ‘Opgeruimd’, de vertaling van eerder genoemd boek.

Marie Kondo, ook wel Konmarie genoemd, is een fervente opruimster. Nadat haar opruimmanie haar als kind bijna naar een dwangneurose leidde, ging ze inzien wat er ontbrak aan een goede manier van opruimen. Het gaat niet om het weg doen van dingen, maar om wat je wilt houden. Houd alleen de dingen waar je blij van wordt, die je vreugde geven. Al het andere is ballast.

Marie legt in haar boeken precies uit hoe je dat het beste en meest effectiefst aan kunt pakken. En hoewel ik mijzelf al jaren eerder geleerd heb onnodige ballast overboord te gooien, heb ik toch best wat gehaald uit haar eerdere boek The Life changing magic of tidying up. Ik had mijzelf wel aangeleerd om dingen die mij niet blij maakten weg te doen, maar niet om dingen te houden waar je wél blij van wordt. Zo ook met het kopen van nieuwe dingen. Ook daar geeft ze tips over, om te zorgen dat je huis na het opruimen niet weer zo vol stroomt met nieuwe dingen.

Ik vond dat de manga, hoewel ik helemaal geen striplezer ben, het allemaal visueler maakte. Vooral haar beroemde opvouwmanier van kledingstukken komt in deze manga beter tot zijn recht dan in haar geschreven boeken. Eerder dacht ik alleen maar, ah dat klinkt wel handig, nu wil ik het beslist uit gaan proberen.