Na het lezen van het eerste deel, dat zo mooi en origineel was, waren mijn verwachtingen van dit tweede deel misschien wat te hoog. Het is een leuk boek, zeker, maar het kan niet tippen aan het eerste deel. De originaliteit is helaas een stuk verder te zoeken en voor mij was de balans tussen het verhaal rondom de epidemie en het liefdesverhaal van Sloane niet goed. Hoewel de liefdesperikelen goed beschreven worden, lag voor mij nu de nadruk te veel daarop. En om terug te komen op de ontbrekende originaliteit: het begin van dit boek lijkt op zo'n beetje ieder dystopisch rebellen-/vlucht-voor-je-leven-verhaal en dat is ZO jammer!
Het laatste deel van het boek leek gelukkig weer meer op boek 1 en sprak mij daarom meer aan. We kregen weer een kijkje in het Programma en dat is juist wat mij zo pakt aan deze serie. Dat is origineel en interessant. Helaas was het lang niet zo interessant als boek 1, maar ik vond het in ieder geval weer veel meer boeien.
Maar ik moet eerlijk zeggen dat Suzanne Young heel goed is in het overtuigend neerzetten van personages. Ze schuwt tegenstrijdigheden in een persoon niet en dat is juist wat haar personages zo levensecht en interessant maakt.
Ik ben nog steeds fan van deze schrijfster en ben benieuwd hoe dit verhaal verder gaat.

Recensie Het Herstel (kort extra verhaal)

Een mooie aanvulling op Sloanes verhaal. We krijgen een kijkje in het hoofd van Realm, wat erg interessant is. Suzanne Young heeft zijn karakter knap neergezet. De tegenstrijdigheden die hij al die tijd heeft vertoond, zijn plotseling zo logisch en menselijk.
In het begin van het verhaal zit wel wat veel uitleg, vooral als je net deel 2 hebt gelezen. Maar al snel komt de vaart erin en grijpen de gebeurtenissen je weer bij je strot.
Een heerlijk verhaal, maar veel te kort.

Dit korte verhaal krijgt van mij 5 sterren.