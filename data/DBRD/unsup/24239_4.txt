Wanneer taxichauffeur Walter Sevenijns 's nachts in Brussel in de hoerenbuurt op een klant wacht, gaat hij een stukje lopen. Plotseling hoort hij iemand gillen. Hij kan zijn nieuwsgierigheid niet bedwingen en gaat kijken wat er aan de hand is. Tot zijn grote afschuw ziet hij op de binnenplaats van een club een vrouw geketend aan de muur staan. Hij schrikt; er gaat een deur open, de ketting wordt losgemaakt en de vrouw wordt naar binnen getrokken.
Walter raakt het beeld van de geketende vrouw niet kwijt en hij bedenkt een plan om de prostituee te bevrijden. Hij weet helemaal niet tegen wie hij het op zal moeten gaan nemen en probeert zo secuur mogelijk voorbereidingen te treffen voor wat hij van plan is. Hij zal het alleen moeten doen, zoveel is hem duidelijk.

Rechercheur Steven Goossens krijgt het dossier van een vermiste Poolse vrouw op zijn bureau. Samen met zijn collega Kris van Diemen komt hij een Pool op het spoor die met de zaak te maken heeft. Samen reizen de rechercheurs af naar Polen, waar ze in het kader van grensoverschrijdende politiesamenwerking dertig dagen de tijd hebben om de vrouwenhandelaar in te rekenen.

Zullen deze dertig dagen genoeg zijn?

Het verhaal begint met een brief van Walter Sevenijns voor Miriam, zijn vrouw. Een brief met instructies en tevens een afscheidsbrief.
Wat is deze taxi-chauffeur uit Brussel van plan en kan hij deze plannen ook uitvoeren?

'Schakels' is een spannende thriller in drie delen die je via de Poolse samenleving in Brussel en Antwerpen meeneemt naar Polen. In het eerste deel is Walter de hoofdpersoon. Walter is begaan met het lot van Izolda en wil haar redden van de vrouwenhandelaars. De hoofdpersonen zijn allemaal duidelijk beschreven, je ziet ze voor je terwijl je leest. Hun karakters zijn geloofwaardig evenals de gebeurtenissen, hoe vreselijk ze ook zijn helaas.
In het tweede deel worden we meegenomen naar Antwerpen, waar de gedreven rechercheur Steven Goossens bij de vreemdelingenrecherche werkt. Zijn werk is het opsporen van buitenlanders die niet in BelgiÃ« mogen zijn of zich bezighouden met criminaliteit.
Vanaf de eerste regels houdt het verhaal de lezer in zijn greep, de sfeer op de diverse locaties is goed voelbaar en dat verhoogt de spanning.
Deel drie speelt zich voornamelijk af in Polen. Het is winter en de kilte is voelbaar. Zowel de kilte door de kou als de kilte in de harten van de mensen. Door het gevoel van onmacht of door de afwezigheid van een greintje menselijkheid.

Doordat de auteur gedegen onderzoek heeft gedaan naar zowel de locaties waar het verhaal zich afspeelt, als de verschillende culturen in de landen waar de diverse hoofdpersonen vandaan komen is er een thrillerdebuut ontstaan dat er zijn mag. Een eye-opener voor diegenen die het wel altijd vermoed hebben, maar het niet zeker wisten. Je loopt nu anders door de stad, zeker weten!

Ik kijk uit naar meer verhalen met rechercheur Steven Goossens in de hoofdrol. 4,5/5*