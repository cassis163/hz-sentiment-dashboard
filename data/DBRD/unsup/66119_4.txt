Vier koppels krijgen op een dag een brief in de bus van een plaatselijk reisbureau. Ze zouden een reis gewonnen hebben, acht dagen op een schip in een Turkse lagune. Je zou maar gek zijn om zoiets te laten liggen! Ze verwachten natuurlijk alle luxe en comfort aan te treffen op één of ander oogverblindend zeiljacht. Maar de werkelijkheid is heel anders. 'Het zeiljacht' is een krakkemikkige, omgebouwde oorlogsboot. In de lagune is in de verste omtrek geen leven te bespeuren, behalve dan een paar haaien! En het personeel op dit schip bestaat uit één enkele Turk die met moeite Engels spreekt. Eten en drinken is er amper aanwezig voor de acht 'gelukkige' prijswinnaars. Haast onmiddellijk na aankomst beginnen er zich allerlei bizarre en boosaardige gebeurtenissen te voltrekken. Algauw wordt het duidelijk dat de passagiers hier niet toevallig bij elkaar gebracht zijn... Ontsnappen is onmogelijk!

John Vermeulen's boeken zijn uitermate origineel, dat is het minste wat gezegd kan worden. Het verhaal gaat crescendo naar een spannende ontknoping. De dialogen zijn bij tijden echt hilarisch. Echt geloofwaardig is het allemaal niet, maar het is op een dusdanige manier geschreven dat dit ook niet hoeft. Gewoon, puur amusement, vier sterren waardig!