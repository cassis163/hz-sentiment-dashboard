Ik kwam via de Hebban Leesclub in aanraking met “The perfect girlfriend”, het debuut van Karen Hamilton.
Het verhaal gaat over Lily een jonge vrouw die al heel wat meegemaakt heeft in haar leven. Zo is haar broertje op tragisch overleden, iets waar zij zich nog altijd schuldig over voelt. Ook gaat haar schooltijd niet over rozen en wanneer zij dan in Nate de perfecte partner gevonden denkt te hebben, verbreekt deze de relatie.

Lily blijft geloven in een toekomst voor haar en Nate. Zij kan immers “de perfecte vriendin” worden. Hiervoor gaat Lily wel erg ver, zo ver zelfs dat zij de opleiding tot stewardess gaat volgen om zo een baan te bemachtigen bij de luchtvaartmaatschappij waar Nate piloot is.

Zodra zij als “Juliette” ten tonele verschijnt dringt zij steeds meer het leven van Nate binnen. Zij doet werkelijk alles om Nate te laten inzien dat zij perfect voor elkaar zijn. De lezer blijft zich echter gedurende het verhaal afvragen of Juliette verliefd is of dat zij misschien ook wat wraakzuchtig is.

Karen Hamilton schrijft vlot en het is duidelijk merkbaar dat zij zelf in de luchtvaartwereld heeft gewerkt. Omdat het verhaal echter wat traag op gang komt en de nodige spanning ontbreekt, vind ik het geen psychologische thriller. Op enkele punten is het verhaal soms wat ongeloofwaardig, het is niet te verkopen dat de “slachtoffers” van Juliette geen actie ondernemen. Wel heb ik mij vermaakt met dit boek, mede door de interessante wijze waarop de schrijfster de luchtvaartwereld beschreef was echt een pluspunt.