Vanaf de eerste bladzijde is er spanning. Je maakt kennis met Ierland en met Nessa, een jong tienermeisje dat als kind aan polio heeft geleden. Ierland is alleen Ierland niet meer. Eeuwen geleden geloofde men nog in de oude magie, maar mensen stopten met geloven en het Goede Volk (Sidhe) werd permanent verbannen naar hun donker feeënrijk. Als wraak hebben ze sinds 30 jaar Ierland afgesloten en ontnemen ze de hoop van het volk:tieners. Allemaal komen ze een keer aan de beurt en worden ze opgeroepen voor The Call. Wanneer en met hoeveel tieners tegelijkertijd dat weten ze niet, wel dat het precies 3 minuten duurt (en een hele dag aan de andere kant) of je levend of dood terugkeert. Nessa en haar vrienden zitten op een speciale overlevingsschool om hen meer kansen te geven tijdens The Call. Zullen ze het overleven?
Het verhaal grijpt je meteen, er zitten gruwelende stukjes tussen en het is beeldend geschreven. Het boek zou uitermate geschikt zijn als film. Het is een unieke manier om naar Ierland en haar oeroude mythen te kijken. Als je nog niks weet van het oude volk van Ierland, dan zou je eerst deze verhalen eens moeten lezen, anders weet je weinig over de Sidhe en wat ze eigenlijk zijn.
Kijk ook vooral niet naar het label YA, je kan dit boek prima lezen als volwassen fantasy/horror lezer. Een aantal thema’s binnen het boek passen wel in deze leeftijdcategorie: de ontluikende liefde tussen Nessa en Anto, het pesten en de groepsdruk van tieners, jezelf anders voelen dan anderen en vooral het overlevingsspel: wie overleeft het?
Al met al een heel fijn boek om te lezen, perspectiefwisselingen zorgen voor verrassende elementen, de opbouw is spannend en bij elke Call komt er een verdiepend laagje in het verhaal. Het einde is minder verrassend, want wie wint er bij een (jeugd)overlevingsboek altijd?