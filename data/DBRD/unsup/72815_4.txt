Als geboren en getogen Zuid-Hollandse heb ik niets met de Achterhoek maar ik heb het debuut van deze schrijfster met veel plezier gelezen. Het realistisch neergezette kleine drama in een dorpje vond ik voortreffelijk getypeerd (ik woon zelf in een relatief kleine plaats), en welkom ter afwisseling van o.a. alle religieuze thrillers van de afgelopen tijd. Niet voor niets, denk ik dan, scoort de regionale tv. Heerlijke zinnen als 'ik ken geen enkele man die houdt van breinaalden in bed' en een prettig leesbare schrijfstijl. Plus de spanning, die langzaam wordt opgebouwd naar een verrassend plot. In het begin moet je even wennen aan de verschillende personages - maar ik vind dat je best een beetje moeite mag doen, er is al genoeg chicklit op de markt. Het verhaal zit goed in elkaar zonder gezochte oplossingen, er zijn geen losse eindjes, alleen niet opgeloste priv√©zaken die de schrijfster hopelijk in deel twee weer gaat oppakken. Ik zal verder niets verklappen.