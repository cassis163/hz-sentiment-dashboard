Lot van Dijk is een jonge Amsterdamse rechercheur die in Twente is beland. Tot nu toe bevalt het haar niet echt. Een van de spannendste dingen die ze gedaan heeft is een losgebroken paard vangen. Dit was niet wat ze wilde en ook zeker niet wat ze voor ogen had toen ze haar training had afgerond. Liever houdt ze zich bezig met échte misdaad.

Niet lang daarna duikt het lichaam van een jong meisje op. Dit is haar kans om te laten zien wat ze kan. Niet alleen als rechercheur, maar ook als profiler. Haar veelal mannelijke collega’s lijken echter niet onder de indruk en Lot voelt zich verre van serieus genomen.

Het onderzoekt vordert gestaag en niet veel later wordt er ook een tweede lichaam gevonden. Is er een verband tussen de twee moorden? Loopt er een seriemoordenaar rond in Twente?

Het gebruik van een profiler om de zaak op te lossen doet denken aan de Amerikaanse serie ‘Criminal Minds’ waarin een team van profilers de lokale misdaadbestrijders bijstaat in een zaak. Ook daar draait het veelal om seriemoordenaars. De handelingen van de dader worden opgeschreven en aan de hand daarvan wordt geprobeerd een profiel te schetsen van de mogelijke dader. Dit zou het vinden van de dader makkelijker moeten maken.

Zomermeisjes is echter minder gedramatiseerd dan de Amerikaanse misdaadserie. Jobien Berkouwer weet de lezer aan zich te binden waardoor het steeds moeilijker wordt om het boek neer te leggen. Hoofdpersoon Lot kan af en toe wel een beetje betweterig overkomen, wanneer ze anderen in gedachten beoordeeld op hun gedrag. Ze lijkt het zelf allemaal veel beter te weten en denkt dat ze de mannen wel even zal laten zien hoe je een zaak oplost.

Berkouwer heeft de personages goed uitgediept. Dit geldt niet alleen voor Lot, maar ook voor haar (werk)partner Jaap en overige personages die soms meer op de achtergrond blijven. Dat maakt Zomermeisjes niet alleen een spannende en interessante thriller, maar ook een uitstekend debuut.