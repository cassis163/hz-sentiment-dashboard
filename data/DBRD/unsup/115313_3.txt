Het boek
‘Waar blijf je’ is de meest recente roman van Jose Vriens en vertelt het verhaal van Mark en Anneloes Visser. Anneloes leeft in de veronderstelling dat Mark en zij een goed huwelijk hebben. Mark is weliswaar de laatste tijd nogal prikkelbaar en het stel heeft met regelmaat ruzies, maar Anneloes wijt dat aan problemen bij Mark zijn werk en denkt dat hij wellicht tegen een burn-out aanzit.

Tijdens hun vakantie in Duitsland verlaat Mark, na de zoveelste onbenullige ruzie, het vakantiehuis. Hij keert echter niet terug. Anneloes verward en onzeker achterlatend.
Onderzoek wijst uit dat Mark voor het laatst in Oostenrijk is gesignaleerd waar hij een som geld opneemt. Daarna verdwijnt ieder spoor van hem.

Eenmaal weer thuis komt Anneloes erachter dat Mark zijn verdwijning van te voren gepland moet hebben. De tijd verstrijkt zonder enig teken van leven van Mark. Voor Anneloes zit er niets anders op dan haar leven weer op te pakken. Noodgedwongen verkoopt zij het huis en probeert los te komen van Mark. Wanneer Anneloes na verloop van tijd haar leven weer enigszins onder controle heeft, en zelfs een nieuwe liefde heeft gevonden, staat Mark ineens voor haar neus…

Visie van de recensent
De boeken van José Vriens staan garant voor een aantal uren ongedwongen leesplezier vol spanning en romantiek. Met ‘Waar blijf je’ maakt zij dit opnieuw waar. De prettige, toegankelijke schrijfstijl van Vriens maken haar boeken voor een groot publiek geschikt. De personages zijn duidelijk en herkenbaar neergezet.

‘Waar blijf je’ is een spannend verhaal waar je volledig in meegaat. De twijfel en onzekerheid van Anneloes voelt de lezer bijna lijfelijk. Vriens neemt je aan de hand richting een verrassende plotwending.

Enige kritiekpunt is dat de emoties van Anneloes, zij is afwisselend boos en verdrietig, wat al teveel vermeld worden. Ondanks dat raad ik de (vrouwelijke) lezer aan om dit boek toch vooral in de vakantiekoffer te stoppen!

Over de auteur
Jose Vriens (1963) woont, samen met haar man, in Roosendaal. Op jonge leeftijd schrijft zij al verhaaltjes voor de schoolkrant. Na haar schooltijd wordt werken echter belangrijker en raakt het schrijven op de achtergrond.

De ambitie om weer te gaan schrijven komt terug in 2000. De kinderen gaan inmiddels naar school en Vriens gaat kinderverhalen schrijven, die positief worden ontvangen. Haar verhalen worden door Gopher Publishers gebundeld en uitgegeven.

Hierna volgen nog verschillende kinderboeken, romans en enkele non-ficties, inmiddels via Boekenbent. In 2008 onderkennen Uitgeverij Westfriesland en Ellessy haar talent en in november 2009 verschijnt ‘Nooit meer alleen’. Daarna schrijft Vriens diverse romans die verschijnen bij Uitgeverij Westfriesland, Zomer & Keuning (VBK-Media) en Uitgeverij Ellessy.


Uitvoering
Uitgever Ellessy
Paperback, 315 pagina’s
ISBN 978-90-8660-303-9

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/