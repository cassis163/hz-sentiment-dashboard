Ik mocht dit boek van The Black Sheep Indie voor In de boekenkast lezen.
Valerie is een 15-jarig meisje, geen normaal meisje maar een bijzonder (normaal) meisje.
Valerie maakt haar kleding zelf van o.a. oude truien, ze wordt daar op school mee gepest door Hayley en haar meelopers.
Valerie heeft slechts één vriendin, Maud en tot overmaat van ramp is ze verliefd op het stuk van de klas, Florentijn.
Dan komt Pia in het huis naast Valerie en haar ouders wonen.
Pia is 25 en ook anders, ze is sympathiek, blaakt van het zelfvertrouwen en is veganist.
Zij heeft er persoonlijk geen last van dat ze volgens de rest anders is en leert ook Valerie dat het niet erg is om anders te zijn.

De auteur van Bijzonder normaal is Marjolijn Zuidema, zij is in 2015 afgestudeerd van haar opleiding diermanagement.
Ze schrijft al haar hele leven, haar eerste manuscript op 14-jarige leeftijd. Bijzonder normaal is een self-publishing boek bij The Black Sheep Indie. Marjolijn heeft hiervoor gekozen na diverse afwijzingen van uitgevers.
Ze heeft daarbij bewust voor een e-book gekozen omdat het duurzamer is dan het publiceren van een papieren boek.
Het past goed bij hoe ze in het leven staat.

De aanleiding van Bijzonder normaal was voor Marjolijn het liedje Valerie van Amy Winehouse.
De Valerie uit dit liedje is ook anders met bijzondere kleren aan.
De cover van Bijzonder normaal is gemaakt door Liza de Jong en bestaat uit primaire kleuren.
Het boek behandeld thema’s waarin jongeren zichzelf in zullen herkennen. Zoals pesten, onzekerheid en veganisme.
Tijdens het lezen kreeg ik de indruk dat Pia heel erg op Marjolijn lijkt.
Het verhaal in Bijzonder normaal beleef je vanuit de wereld van een 15-jarige een verhaal dat geloofwaardig overkomt.
Het leest daarbij gemakkelijk weg, er zit vaart en humor in het verhaal.
Het is een dun boekje, 90 bladzijden, hierdoor is het ook heel erg geschikt voor jongeren die misschien wat minder graag lezen.
Maar ook voor ouderen is Bijzonder normaal leuk om te lezen.
Vooral omdat het je doet herinneren aan je eigen middelbare schooltijd, de leuke en minder leuke gebeurtenissen.
Er komt een vervolg op Bijzonder normaal: Bijzonder nieuw, nu met Pia in de hoofdrol.
Achterin het boek is hiervan een preview te lezen en die smaakt naar meer!

Wanneer je Marjolijn’s eBook koopt, dan steun je ook nog eens Stichting Melief; een stichting die dieren die verwaarloosd, mishandeld of met de dood bedreigd worden, een fijne nieuwe permanente plek biedt.
Van elk eBook dat er verkocht wordt, gaat er 1 euro naar de stichting en krijgt een verwaarloosd diertje, weer een fijne thuis.
Precies zoals Pia dat zou hebben gewild!