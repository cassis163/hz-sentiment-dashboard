Een van de dingen die ik zo bijzonder vind aan de boeken van Tess Gerritsen, is dat je nooit helemaal weet wat je nu te wachten staat. Wat moet ik bedenken bij een titel als The Sinner, zodra ik zie dat het eerste hoofdstuk zich afspeelt in India, en het volgende in een ijskoud klooster in Boston? Mijn gedachten gaan dan toch wel een bepaalde kant uit… Fout! Maura Isles, patholoog, en Jane Rizzoli, die we nog kennen uit The Apprentice, werken in dit verhaal samen aan het oplossen van enkele bijzonder vreemde zaken, die op een heel andere manier met elkaar verwant zijn dan je als lezer op het eerste gezicht denkt. Heerlijk! Spanning volop maar nergens overbodige plotwendingen. Alles klopt aan het eind. Jane Rizzoli ziet niet erg lekker in haar vel als ze op een ijskoude ochtend naar een klooster in Boston wordt geroepen omdat twee nonnen zijn aangevallen. Een van hen heeft de aanval niet overleeft, de andere ligt in kritieke toestand in het ziekenhuis. Maura doet de autopsie en komt al direct tot een schokkende ontdekking. Kort daarna wordt er nog een vrouw vermoord gevonden, en merkwaardigerwijs schijnt ze iets te maken hebben gehad met het klooster en met Maura’s ex-man, die plotseling is komen opdagen.

Tess Gerritsen weet heel gevoelvol over de meest schokkende medische zaken te schrijven. Verder krijgt je als lezer het gevoel dat je alles direct met de hoofdpersonen meebeleeft, omdat zij ook niet de gewoonte heeft om in een ‘terzijde’ voortdurend extra informatie te geven. Ik ben ooit in Boston geweest, in de zomer. Het klimaat daar is spreekwoordelijk wisselend, en vooral ’s winters moet het er vreselijk zijn. Die sfeer heeft Tess Gerritsen ook meer dan uitstekend getroffen, vooral omdat het weer op zijn heel eigen manier een rol lijkt te spelen. (Door: Jannelies Smit)