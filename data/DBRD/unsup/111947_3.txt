Een onderhoudend boek is Het spoor van de jakhals van Vlaming Danny Beyens. Het omslag doet even het ergste vrezen. Je denkt een deel uit een bouquetreeks in handen te hebben. Maar gelukkig: het gegeven een gedoemd reisgezelschap in Egypte is met zorg uitgewerkt. Je betrapt Beyens niet snel op losse lijntjes. De informatie over Egypte vind ik niet overgedoseerd. Het is niet zozeer teveel, wel mist het voor de verhaallijn te vaak relevantie. Ik begrijp dat in andere recensies de term reisgids valt. Gelukkig draait het in het boek uiteindelijk niet om het bovennatuurlijke. De overdaad aan historische thrillers zorgt er wat dat betreft bij het spannende boek al te vaak voor dat "de materiële werkelijkheid" moet plaats maken voor pseudo diepzinnigheid. Het politieduo Coppens en Degraaf speelt een ondergeschikte rol. Je weet dat ze zich bezighouden met een raadselachtige mummie en op zoek zijn naar een vrouwelijke kroongetuige. Dat ze zo uiteindelijk ook een geschifte seriemoordenaar op het spoor komen, heeft meer te maken met geluk en toeval dan met goed politiewerk. Een pluspunt is dat je blijft lezen. Niet per se vanwege de spanning. Maar wel omdat een zekere suspense steeds aanwezig is. Dat houdt Beyens knap vol. De schrijfstijl is vlot. De zinswendingen zijn wat "zuidelijker" dan wij noordelijk taalgebruikers gewend zijn. Maar dat mag je een Vlaming niet aanrekenen. Het vlotte schrijven leidt wel een beetje tot gemakzucht. Een tekstverwerkingsprogramma met cliché controle zou ik Beyens direct aanraden. Of het genoegen van een strenge redacteur. Nu lachen zwartharige schoonheden hun tanden bloot. Zijn gidsen begenadigde vertellers die als een spraakwaterval hun werk doen. Worden er bittere tranen gehuild. Is geluk niet eeuwig durend en hoop ijdel. Maar goed dat hét thriller cliché van nu: "literaire thriller" niet op de kaft staat. Het boek heeft geen last van pretentieus overgewicht. Wat mij betreft 3 sterren omdat een vlot en onderhoudend boek schrijven toch essentieel is bij spannende boeken. En die prestatie levert Beyens.