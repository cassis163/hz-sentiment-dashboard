Steeds meer grijpen fans van YA-boeken terug naar overdreven gehypete buitenlandse auteurs, terwijl er in ons eigen taalgebied zoveel talentvolle schrijvers en schrijfsters rondhuppelen die minstens even straffe verhalen voortbrengen. Eén van hen is ongetwijfeld de alomgeprezen Mirjam Mous. voor velen bekend geworden door haar ijzersterke Boy7 die verdiend ook aan een verfilming werd onderworpen. Ondertussen heeft ze al een handvol YA-thrillers op haar CV staan en komt ze nu naar buiten met het eerste deel in de Young Adult reeks H@ck. Het verhaal balanceert ergens op het randje van dystopie en science-fiction, en is met een dikke laag thriller overgoten. Als lezer wordt je doorheen relatief korte hoofdstukken heen en weer geleid tussen het vertelstandpunt van Holden en zijn zus Prissy. Mous heeft haar boek alvast netjes uitgewerkt, waarbij de standpunten van beide hoofdpersonages dan weer door elkaar lopen, dan weer ongelijke tred houden, waardoor je als lezer niet alleen de spanning van de rode draad mee beleeft, maar ook de frustratie wanneer één personage over meer informatie beschikt dan de ander. Het moet zeker en vast een hele opdracht geweest zijn om de structuur en de continuïteit van het verhaal te bewaken, gezien de vele subplots en tussentijdse gebeurtenissen die allen hun belang hebben voor het grote plot, maar de schrijfster hanteert zo een vlotte en logische opbouw dat dit schijnbaar moeiteloos oogt voor haar publiek. Het hele boek door vallen kleine puzzelstukjes op hun plaats en blijft een strak verhaaltempo aangehouden zodat de interesse van de lezer nooit verloren gaat. De verhaalstijl is zowel toegankelijk voor de jonge tiener als voor de rasechte Young Adult-lezer. Met 400 pagina's lijkt het een hele kluif voor de gemiddelde lezer, laat je echter hierdoor niet ontmoedigen. Wanneer je de laatste bladzijde omslaat, heb je de indruk dat je nog maar net aan je leesbeurt was begonnen. Dit eerste boek in de reeks mag dan al heel wat antwoorden bevatten op de vragen die je je als lezer stelt, er blijven er minstens evenveel overeind en het verhaal eindigt op een cliffhanger van jewelste. Dit boek geeft je geen keus : Je moet het vervolg ook gaan lezen. Mirjam Mous levert met H@ck een gegarandeerde bestseller af, die ook internationaal enorm potentieel vertoont. Nu al de aanrader van 2019.