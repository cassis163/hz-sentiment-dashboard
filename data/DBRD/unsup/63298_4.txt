Op een zomeravond in 1931 mag de tienjarige Lily Blackwood voor het eerst naar buiten. Haar moeder neemt haar mee naar het circus en verkoopt haar aan de baas van de rariteitenshow. Meer dan twintig jaar later erft de jonge Julia Blackwood het huis van haar ouders. Voor het eerst komt ze op zolder, waar ze mysterieuze foto’s aantreft van een albino circusmeisje. Ze begint te vermoeden dat haar ouders een donker geheim hadden.
Het boek geeft een goed beeld van het leven van een albinomeisje dat een bijzondere band ontwikkelt met olifant Pepper. Samen worden ze de hoofdattractie van het circus. Maar een tragisch voorval verandert alles. Lily’s verhaal is dan zó hard en rauw, dat je het boek wel weg wilt leggen. Gelukkig eindigt het boek met het verhaal met Julia, zodat verkeerde herinneringen verjaagd kunnen worden.