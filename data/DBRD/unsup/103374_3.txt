Roald Dahl (1916-1990) is vooral bekend van zijn veelgeprezen kinderboeken. Onder andere ‘Sjakie en de chocoladefabriek’, ‘Mathilda’ en ‘De GVR’ behoren tot zijn uitgebreide oeuvre. Dahl wist met zijn scherpe pen niet alleen kinderen te boeien. Voor volwassenen schreef hij onder andere tientallen korte verhalen. In ‘Roald Dahl: Alle verhalen’ (1998) zijn al zijn 53 eerder gepubliceerde korte verhalen gebundeld. Ze verschenen eerder al verspreid over onder andere de bundels ‘M’n liefje, m’n duifje’ (1953) en ‘Ontzettende verhalen’ (1981). De bundel is met zijn 736 pagina’s met recht omvangrijk te noemen.
‘Alle verhalen’ bevat briljante verhalen als ‘Op weg naar de hemel’, ‘De verhalenmachine’ en de klassieker ‘Lam ter slachtbank'. Dat ál Roald Dahls korte verhalen in deze bundel staan betekent echter ook dat de wat minder geslaagde zijn opgenomen. Halverwege zakt de bundel een beetje in, met allemaal verhalen over de oorlog waarin Dahls harde humor en bijzondere kijk op de wereld over het algemeen ontbreken. Dahl heeft zich hiervoor duidelijk laten inspireren door zijn korte militaire loopbaan als jachtvlieger tijdens de Tweede Wereldoorlog. Zijn schrijversloopbaan begon nadat hij werd afgekeurd na een crash. De ietwat sentimentele verhalen uit de bundel ‘Over en sluiten’ (1946) behoren duidelijk tot zijn vroegere werk en zijn bijna een soort vingeroefeningen voor zijn later geschreven korte verhalen die veel beter zijn. Hierna volgen erotisch getinte verhalen uit ‘Gelijk oversteken’ (1974), die ook wat minder interessant zijn voor het grote publiek.
Aan het eind komt het gelukkig nog goed, met enkele vermakelijke verhalen in Dahls vertrouwde scherpe stijl die aan het eind een bizarre twist hebben, zoals ‘De lifter’, ‘De butler’ en de fabel ‘Prinses Ovaria’. Hieruit blijkt dat niet al Dahls latere verhalen onderdoen voor de verhalen die hij op zijn hoogtepunt schreef. Over het algemeen zijn Dahls verhalen humoristisch. Soms bevatten ze donkere humor. Niet elk verhaal zal iedereen aanspreken, maar voor iedereen staat er wel iets in deze bundel. Hoewel de verhalen voorspelbaar zijn opgebouwd is de bizarre twist aan het eind onmisbaar. De bundel blijft leuk als je de verhalen niet te snel achter elkaar leest.