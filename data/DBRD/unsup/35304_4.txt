De fictieve singer-songwriter Tucker Crowe staat centraal in "Juliet, naakt" van Nick Hornby. Deze Britse auteur behoort al jaren tot mijn favorieten, vooral dankzij "High Fidelity" en "Een jongen". Die twee romans werden trouwens met succes verfilmd. Het werk van Nick Hornby krijgt wel eens het label ladlit opgekleeft, het mannelijke equivalent van de veel bekendere chicklit. Klunzige, wat freaky mannen spelen vaak de hoofdrol en Hornby weet zich perfect te verplaatsen in de leefwereld van zijn personages. De poging om een roman vanuit vrouwelijk vertelstandpunt te schrijven met "Hoe ben je een goed mens?" vond ik wat minder geslaagd en hoewel ik al zijn romans met veel plezier gelezen heb, bevat "Juliet, naakt" voor mij toch weer net dat ietsje meer. De mannelijke hoofdfiguur Duncan is namelijk net als Rob Fleming in High Fidelity een fanatieke muziekliefhebber. Waar deze obsessie zich bij Fleming manifesteerde in de drang om zijn hele leven in top 10 lijstjes onder te brengen, noemt Duncan zichzelf een Crowoloog, gespecialiseerd in alles wat de getormenteerde singer-songwriter Tucker Crowe ooit op plaat zette voordat hij spoorloos verdween. Niet alleen de muziek, maar ook de kleinste details uit het leven van Tucker Crowe nemen voor Duncan mythische proporties aan. Dit resulteert o.a. in uitgebreide analyses en interpretaties via fansites op het internet.

Aan de andere kant volgen we Annie, de partner van Duncan. Zij voelt zich eenzaam en beseft stilaan dat het leven aan haar voorbijgesneld is tijdens al die jaren met Duncan, een relatie waarin geen plaats is voor andere passies dan die voor Tucker Crowe.

Dan verschijnt ‘Juliet, naked’, een akoestische, onafgewerkte versie van Tucker Crowe’s legendarische conceptalbum ‘Juliet’, over een onmogelijke liefde. Annie plaatst een beoordeling op een fansite en krijgt een reactie uit onverwachte hoek! Wat volgt is warm, menselijk en confronterend voor alle ‘fans’, die hier op een heel grappige manier in hun hemd gezet worden, zeker op de momenten dat de figuur ‘Fucker’ zijn opwachting maakt!

"Juliet, Naakt" is een verhaal waarin Hornby het niet enkel heeft over de compatibiliteit van muzikale smaken en de verblinding van overenthousiaste fans, maar ook over het ouder worden en de mogelijkheid om alles in perspectief te plaatsen, plus de manier om een eigen leven op te bouwen.

Het gedrag van Duncan is misschien wat extreem, maar blijft herkenbaar voor elke muziekfan, die zich graag af en toe laat meeslepen door deze passie!