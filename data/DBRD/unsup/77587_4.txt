Was het een vooropgezet plan toen het mij werd aangeraden om te verhuizen naar Miami, vraagt de Oost-Duitse Ludwig Licht zich af aan het begin van Ten noorden van het paradijs. Hij wordt opgezocht door GT, een voormalige CIA-agent die zijn eigen veiligheidsbureau is begonnen en die Licht regelmatig van opdrachten voorziet, zoals in de eerste twee delen van deze serie, Ten westen van de vrijheid en Ten zuiden van de hel. Twee Cubaanse ballingen zijn vermoord in Miami en het bureau van GT is door de FBI ingeschakeld om dat te onderzoeken, en wat komt het toch mooi uit dat uitgerekend Licht ook in Miami woont.

Ondanks zijn bedenkingen neemt Licht toch de opdracht aan. Al gauw merkt hij dat het verleden hem niet loslaat. Personages uit de vorige boeken zoals Faye Morris, een spion van de CIA die incognito deel uit maakt van Hydraleaks en Fran Bowden die een hoge positie bij de FBI ambieert, maken wederom hun opwachting. Hoe meer Licht weet te ontrafelen in de zaak van de vermoorde ballingen, hoe meer hij zich realiseert dat hij slechts als een vervangbare pion wordt beschouwd in een veel groter complot.

De niet zo alledaagse hoofdpersoon van Thomas Engström heeft ook in het derde boek in de serie weer veel moeite om van de drank af te blijven. Op het moment dat hem dat wel lukt, stapt hij net zo makkelijk over op de amfetamine waarvan de Zuid-Amerikaanse Marcela hem voorziet, en die hij ook kent van een vorig avontuur. Het is nog een wonder dat Licht op sommige momenten helder genoeg blijft om de situatie onder controle te houden.

Zijn professionele relatie met GT wordt af en toe aangestipt in het boek; net voldoende om te intrigeren. Waarom zijn die twee toch zo van elkaar afhankelijk? Waarom gaan ze niet ieder huns weegs? Licht overdenkt het wel eens in zijn nuchtere momenten, maar heeft er geen duidelijk antwoord op.

Ten noorden van het paradijs kan net als de vorige delen prima als een op zichzelf staand boek worden gelezen, maar wie alle boeken achter elkaar leest, ontdekt net als Licht dat er een nog groter verhaal aan ten grondslag ligt. Het wordt steeds meer duidelijk dat Engström al vanaf het eerste deel bezig is met een plot die ook in deel drie nog niet is afgerond. Wachten op Ten oosten van de afgrond dus en dan hebben we de hele windroos gehad. En daarmee ook alle avonturen van Ludwig Licht?