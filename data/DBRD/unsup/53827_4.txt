(Ik heb geen/zo min mogelijk spoilers in mijn recensie geschreven)

Titel: Inwijding: Haar keuze verandert alles (op Librarything, op Hebban.nl)
Oorspronkelijke titel: Divergent. One choice can transform you.
Auteur: Veronica Roth
Vertaler: Maria Postema
Taal: Nederlands, oorspronkelijk Engels
Serie: Divergent #1 van 3
Soort uitgave: paperback
Aantal pagina's: 348
Uitgever: Van Goor
Jaar van publicatie: origineel Engels 2011, 1e editie Nederlands 2012, mijn editie 2013 (4e druk)
ISBN-nummer: 9789047516835
Trefwoorden: toekomst, verdeeldheid, persoonlijkheid
Waarom ging ik het lezen: Ik kreeg de eerste twee boeken en omdat het wel een populaire serie is, wilde ik ook wel weten waarom. Ik heb de film niet gezien en ook niet meer over het boek gehoord dan op de achterkanttekst staat, dus het verhaal was verder een verrassing voor me.
Aanrader: Ja, maar zorg wel dat je snel aan het volgende boek in de serie kan komen! Vooral als je boeken zoals "De Hongerspelen" leuk vindt, is dit een aanrader.

Korte samenvatting:
In de toekomst is de bevolking van Chicago in vijf facties verdeeld, waaruit je op je 16e kan kiezen afhankelijk van je persoonlijkheid. De bevolking komt nooit buiten de stad en leeft bijna hun hele leven in hetzelfde deel van de stad (bij hun eigen factie). Ook is er een gedeelte van de stad waar de mensen wonen die niet bij een factie horen.
Beatrice komt uit Zelfverloochening en kiest voor een andere factie dan waar ze is opgegroeid. Daar komt ze erachter dat een andere factie het niet zo goed met de rest van de bevolking voor heeft en door de keuzes die ze hiervoor moet maken, wordt het pas echt duidelijk wat voor persoonlijkheid ze heeft.

Achterkanttekst:
Eén beslissing
bepaalt je vrienden
Eén beslissing
bepaalt je normen en waarden
Eén beslissing
bepaalt waar je staat - voor altijd

Futuristisch Chicago. De wereld van de zestienjarige Beatrice Prior is opgedeeld in vijf facties. Elke factie staat voor een bepaalde waarde: Oprechtheid, Zelfverloochening, Onverschrokkenheid, Vriendschap en Eruditie. Ieder jaar moeten alle zestienjarigen kiezen bij welke factie zij de rest van hun leven willen horen. Voor Beatrice betekent dit dat ze een keus moet maken tussen haar familie en haar ware identiteit. Haar beslissing verrast iedereen, vooral haarzelf.

Eerste alinea:
Er is één spiegel in mijn huis. Hij hangt boven, achter een schuifpaneel op de overloop. Van onze factie mag ik om de drie maanden op de tweede dag van de maand voor die spiegel gaan zitten, de dag waarop mijn moeder mijn haar knipt.

Over de eerste alinea:
Het begint meteen met één van de typische dingen uit de factie waar Beatrice op is gegroeid. Al snel leer je meer over de wereld waarin het verhaal zich afspeelt en waarom Beatrice misschien toch niet helemaal thuishoort in Zelfverloochening. Maar waar wel?

Recensie:
Verhaal:
Het opdelen van een bevolking in groepen op basis van karaktereigenschappen is geen nieuw idee, maar de manier waarop dit uitgewerkt is maakt het wel een spannend verhaal. Blijkbaar was deze opdeling begonnen na afloop van een oorlog, om ervoor te zorgen dat het niet meer opnieuw zou gebeuren. Maar waarom alleen Chicago? En waarom staat er een groot hek om de stad heen en gaat niemand naar buiten? Deze vragen worden echter niet beantwoordt; de focus ligt op de wereld binnenin de stad. Via Beatrice leer je vooral Zelfverloochening en Onverschrokkenheid goed kennen, maar ook Eruditie speelt een belangrijke rol (in Eruditie zitten mensen met een honger naar kennis).
Nadat een zestienjarige een factie heeft gekozen, moet hij of zij een trainingsprogramma door. Het hele boek beschrijft de training van Beatrice in haar nieuwe factie en wat dit met haar doet. Beschrijvingen van de trainingen wordt afgewisseld met beschrijvingen van dingen waar Beatrice over twijfelt en beschrijvingen van haar interactie met de andere personages. Het wordt nergens saai.

De personages zijn interessant om over te lezen, maar ze lijken wel allemaal of goed, of slecht te zijn (al verandert dit misschien nog in het volgende boek). Dit komt misschien ook omdat de personages bij een bepaalde factie horen en dat daardoor dat bepaalde aspect van hun persoonlijkheid juist heel belangrijk wordt. Toch zijn het allemaal wel realistische personages en iedereen heeft zijn eigen verhaal.
Vooral Beatrice en een paar van haar nieuwe vrienden leer je goed kennen. Er zit wel een liefdesrelatie in het boek, maar die is redelijk realistisch beschreven, niet echt een "liefde op het eerste gezicht".
Haar familie leer je aan het begin van het boek kennen, maar niet zo goed als je denkt - de ontdekkingen doet de lezer echter tegelijk met Beatrice, al heb je af en toe misschien wel wat eerder een vermoeden.

Omdat het verhaal zich in de toekomst afspeelt, zijn er natuurlijk ook dingen die nu (nog) niet bestaan. Het belangrijkste daarvan is een serum waardoor je mensen een illusie (oftewel simulatie) kunt laten ervaren, wat onder andere gebruikt wordt om de persoonlijkheidstest af te nemen als iemand zestien wordt. Ook bestaat er techniek om een verbinding te leggen met de hersenen van iemand anders, waardoor dit beeld op een scherm getoond kan worden.
Voor de rest is de genoemde techniek redelijk bekend, maar deze dingen worden voornamelijk terloops genoemd: bijvoorbeeld een trein die uit zichzelf rondjes rijdt door de stad, genetisch gemanipuleerd voedsel omdat er anders niet genoeg is, computers en bewakingscamera's, en natuurlijk lampen.

Het tempo van het verhaal ligt hoog, maar niet te hoog. Het blijft vooral spannend omdat je wil weten wat de volgende stap in het trainingsprogramma (de "Inwijding" uit de titel) zal zijn. Er gebeuren af en toe wel onverwachte dingen, precies op het juiste moment om het verhaal een stap verder te brengen.
De Engelse titel "Divergent" geeft een andere hint weg. De Nederlandse vertaling hiervoor is "Afwijkend" - een woord dat in het rijtje facties thuis zou moeten horen... Iemand kan echter bij een factie horen en nog steeds "Afwijkend" zijn. Dit is het interessantste concept en speelt ook een grote rol in het leven van Beatrice. Een aantal personages zijn Afwijkend en van een aantal komt deze onthulling zeker onverwachts!

Helaas eindigt dit boek wel weer in een soort cliffhanger. Net als Beatrice haar training heeft afgerond, ontdekt ze wat een andere factie van plan is en gaat ze dit proberen te stoppen. Het lukt gedeeltelijk, alhoewel niet helemaal op de manier waarop ze had gewild. Het boek eindigt wel op een redelijk vredig moment, een mooi punt om de tijd tussen boek 1 en 2 te overbruggen. Gelukkig heb ik boek 2 al klaarliggen!

Schrijfstijl:
Dit verhaal is geschreven in de tegenwoordige tijd en in de eerste persoon: Beatrice vertelt het verhaal. Hierdoor wordt je als lezer actief in het verhaal meegetrokken, alsof het allemaal op dit moment gebeurt.

Conclusie:
Een spannend verhaal over een toekomst die me zeer onwaarschijnlijk lijkt, maar waarin wel interessante zaken worden aangehaald.

Herleesbaarheid:
Het is vooral een inleiding tot de rest van de trilogie, omdat het hele boek de training van Beatrice in haar nieuwe factie beschrijft. Het is wel een boek om vaker te lezen als je de rest van de trilogie erachteraan kunt lezen.

Links:
- Deze recensie op mijn weblog