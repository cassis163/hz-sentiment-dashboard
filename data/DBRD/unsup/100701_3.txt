Op de cover een serie hoeden. Op het eerste gezicht gewoon kunstzinnig gekozen, maar niets is minder waar. Zo'n hoedje staat symbool voor de persoonlijke ommezwaai die Vincent in zijn leven maakt.
Vincent heeft een leuke vriendin, een goede baan en is dol op cijfers en voorspelbaarheid in zijn leven. De hoofdstukken zijn kort en spelen zich afwisselend af in het heden en in het verleden. De hoofdstukken in het verleden zijn cursief geschreven. Vincent staat aan de vooravond van zijn huwelijk en het leven lijkt hem toe te lachen, maar als hij in een folder een foto denkt te zien van zijn broer, komt de vermissing van hem weer naar boven. Hij besluit alles achter zich te laten en op zoek te gaan in Spanje. Hij ontmoet daar een vrijgevochten vrouw die hem helpt bij zijn zoektocht. Het blijkt niet alleen een zoektocht te zijn naar zijn broer Menno, maar ook naar zichzelf. Ik twijfel een beetje aan de geloofwaardigheid van zo'n totale verandering in het leven van iemand. De auteur heeft een vlotte schrijfstijl en weet de spanning goed op te bouwen. Er is uitgebreid aandacht besteed aan de karakters. Het boek laat je achter in verwarring en met gemixte gevoelens. Een veelbelovend debuut.