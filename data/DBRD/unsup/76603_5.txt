Schildpadden tot in het oneindige door John Green

We hebben er lang op moeten wachten maar de nieuwste van John Green was het wachten meer dan waard.
Naast een boek over de voortvluchtige miljardair Russel Pickett en de beloning die aan de gouden tip vasthangt is dit boek veel meer dan een avonturenroman. Het is ook een boek over vriendschap: de jarenlange vriendschap tussen Aza en haar beste vriendin Daisy (best wel wereldwijd bekend wegens de Star Wars fan fiction die ze schrijft) én de (her)nieuw(de) vriendschap tussen Aza en Davis, zoon van de verdwenen Pickett.

Dit boek gaat over sterren, een tuatara, quotes van schrijvers, Star Wars, ontluikende liefde en vriendschap in al zijn facetten maar bovenal gaat het over angsten. Aza kampt als sinds haar jeugd met allerlei angsten, die angsten bepalen alles wat ze doet én vooral alles wat ze niet doet (niet kan doen).
Een moeilijk thema, totaal niet sexy of hip, maar in dit boek wordt Aza haar thematiek zo duidelijk en boeiend beschreven dat het leest als een trein. Je leest en leert. Je wordt meegesleept in een wereld die ver van je afstaat maar pagina per pagina dichter bij komt. Dat is iets wat Green goed kan, getuige zijn vorige boeken. Hij maakt dingen bespreekbaar die nog steeds op onbegrip of weerstand stuiten. In dit geval geestelijke gezondheid.

Ik las dat dit boek voor John Green zijn meest intieme is aangezien hij zelf met angststoornissen te kampen heeft. Dat maakt het schrijven van dit boek nog moediger. Een belangrijk boek, een mooi boek, een pagetuner zonder clichés en met personages die van het papier spatten.

De cover vat het boek goed samen, een complimentje aan de uitgever. Enne, ik wacht op de verfilming… die ongetwijfeld niet lang op zich zal laten wachten.
Laat de volgende Green maar komen.
Niet twijfelen, ook dit boek van Green mag je met je ogen toe kopen.