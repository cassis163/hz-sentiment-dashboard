Het valt, zoals vaak het geval is, heel goed op dat Hard hart een debuut is. Er slopen namelijk aardig wat (beginners)foutjes in. Bijvoorbeeld een bel die het einde van een les aanduidt op de universiteit… Ik ben zelf nooit naar de universiteit geweest dus ik spreek niet uit ervaring, maar ik heb genoeg boeken gelezen en films en series gezien die zich afspeelden op de universiteit en dat gebeurt nooit. De enige bel die daar gaat, is het brandalarm. Maar dat zou uiteraard wel een beetje dramatisch zijn.
Muggenzifterij? Ik weet het…

Niet dat de plot twist in Hard hart niet dramatisch is, want dat is hij dus wél. Je gaat Tom er meteen heel anders door bekijken. Dit duurt echter niet lang, want na de mega plot twist, is er eigenlijk nog maar één pagina over in het boek en die pagina speelt zich dan een heel eind in de toekomst af, zonder dat je eigenlijk een beeld krijgt wat er na de plot twist gebeurt. Zeer frustrerend.

Op zich is Hard hart geen slecht boek. Het verhaal is niet slecht, maar naar mijn gevoel zat er méér in. Misschien heeft Ish zich wat ingehouden, maar ik hoop dat dit bij zijn tweede boek Cécile niet het geval is. Dansen kan Ish als geen ander, dat is al langer bekend, maar als auteur moet hij zich in mijn ogen nog bewijzen.