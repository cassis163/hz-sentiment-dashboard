Roy Cady is een stoere, onverschrokken maffiaknecht; totdat hij te horen krijgt dat hij longkanker heeft. Diezelfde dag krijgt hij een klus van zijn baas waarvan Roy vermoedt dat het doel is hem te doden. Hij is dus heel alert en overleeft de aanslag. Op zijn vlucht neemt hij Rocky, een erg jong meisje met veel emotionele bagage, met zich mee. Ze vluchten naar Texas, Galveston dat Roy kent uit het verleden. Roy voelt zich steeds meer verantwoordelijk voor Rocky en haar kleine zusje en probeert haar daadwerkelijk te helpen….
Het is een mooi verhaal dat spreekt over trouw, de zachte kanten, de menselijkheid van een ‘harde’ crimineel. Deze persoon kan nog steeds heel hard en meedogenloos zijn als de mensen waar hij om geeft in gevaar komen. Voor mij is het echter geen thriller, er zit zeer weinig spanning in het boek. Maar het is wel een aardig verhaal met een aantal onverwachte aspecten.
Je kunt duidelijk merken dat de schrijver scenarioschrijver is. Tijdens het lezen heb je het idee dat je zelf deel uitmaakt van het verhaal, zo beeldend is alles beschreven. Zelfs de cover zou een scene in de film kunnen zijn.