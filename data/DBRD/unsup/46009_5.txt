Bij de presentatie van deze nieuwe thriller zei Michael Robotham: “Leven of dood is een thriller, een liefdesgeschiedenis en een les in nooit de hoop verliezen. Dit boek is heel speciaal voor mij. Het is mijn tiende en ik voel dat ik was voorbestemd het te schrijven.”

Audie Palmer heeft bijna tien jaar in de gevangenis doorgebracht voor zijn betrokkenheid bij een overval op een geldtransport waarbij 7 miljoen dollar werd buitgemaakt. Het geld werd nooit teruggevonden. Bij de overval kwamen vier mensen om het leven en Audie werd levensgevaarlijk gewond. Tegen alle verwachtingen in overleefde hij. In de gevangenis heeft Audie een moeilijk leven. Medegevangenen maar ook het personeel van de gevangenis en een paar politiemannen mishandelen en bedreigen hem in de hoop te weten te komen waar het geld verborgen is.
Een dag voordat Audie in vrijheid wordt gesteld weet hij uit de gevangenis te ontsnappen. Iedereen vraagt zich af waarom hij dat gedaan heeft. Als hij wordt gepakt betekent het nog eens vijfentwintig jaar opsluiting. Maar Audie is niet van plan zich te laten pakken. Hij probeert een leven te redden en dat is niet zijn eigen leven.

Leven of dood is een uitermate kundig geschreven thriller die een enorm hoog tempo kent. Het verhaal, dat geschreven is de tegenwoordige tijd/derde persoon spitst zich toe op drie personages: Audie Palmer, FBI-agente Desiree Furness en Audie's celgenoot Moss Jeremiah Webster. Deze drie personages worden uitstekend uitgewerkt en overtuigen volledig. Audie, de emotioneel beschadigde man met een missie die meteen je sympathie wint, Denise Furness, de wegens haar lengte geplaagde FBI-agente die het gevoel heeft dat er iets helemaal mis is met het politieonderzoek, en Moss Webster die vrij kan komen als hij Audie verraadt. Het verhaal wordt door de ogen van deze drie herkenbare mensen verteld.

Leven of dood is intelligent en met zorg geconstrueerd en kent een aantal prachtige plotwendingen. De sfeer en kleur in het verhaal wisselen voortdurend. Passages over het harde leven in de gevangenis worden afgewisseld met ontroerende fragmenten over een onvoorwaardelijke liefde, teksten over het gevecht om te overleven worden gevolgd door stukken die een groeiend gevoel van verontwaardiging oproepen omdat het er alles van weg heeft dat het recht niet zal zegevieren. Maar wat overheerst is het verhaal van een man die de onwrikbare wil heeft om een gedane belofte gestand te doen. Robotham slaagt er met vlag en wimpel in van al deze verschillende sferen en kleuren een evenwichtig en overtuigend verhaal te maken. De bezieling spat van de pagina's af.

De spanning is vanaf de eerste bladzijde volop aanwezig en vindt een ontlading in een overrompelende ontknoping. De laatste hoofdstukken zijn zo gruwelijk spannend en bevatten zoveel vaart dat je geneigd bent tot snellezen en zinnen over gaat slaan. Dat is zonde want die finale is uitzonderlijk goed geschreven.

Leven of dood is een thriller in de ware betekenis van het woord: schitterende schrijfstijl, sterke personages, adembenemend spannend, vol met actie, prachtige plotwendingen en een zinderende ontknoping. Leven of dood is een juweel in de wereld van het spannende boek.