Vrij snel na mijn inschrijving op het boekenpakket kreeg ik bericht: u bent de gelukkige winnaar! Altijd leuk om wat te winnen, dus: Hebban bedankt voor dit leuke cadeau. Eigenlijk ben ik niet zo'n liefhebber van het thriller-genre en de hele hype omtrent de scandinavische thrillerschrijvers kan ik dus ook niet zo goed begrijpen. Nu was dit een mooie gelegenheid om weer eens een poging te wagen. En het moet gezegd ... dat viel niet tegen. Door de scherpe en vlotte schrijfstijl van Fossum leest het boek als een sneltrein. Vooral de dialogen zet ze waarheidsgetrouw neer. En hier en daar kom je een juweeltje tegen: "Bonnie keek naar zijn ene oor, het was groot en wit en leek op een mooie schelp. Als ze haar oor tegen het zijne hield, zou ze het gesuis van een lang leven horen. Dat wat voorbij was." Mooi omschreven. Bijna filosofisch.
En verrassend: een thriller zonder onverwachte en spectaculaire plotwendingen. Fossum krijgt het voor elkaar dat je als lezer zowel met de slachtoffers als met de dader gaat meeleven. Daardoor heeft ze geen plotwendingen of andere trucjes nodig om de lezer bij de les te houden.
Erg sterk.