Gelukkig is dit tweede in vertaling verschenen boek van John Lawton zeker niet minder dan zijn eerste vertaalde verschijning in onze Lage Landen. Deze keer dekt de titel lading eigenlijk nauwelijks, maar deze kronkel van de vertaler tast het niveau van dit boek niet aan. De Engelse titel is: Old flames en past veel beter. De perfecte combinatie van allerlei politieke gebeurtenissen in Engeland en de wereld halverwege de vijftiger jaren met de persoonlijke belevenissen van de hoofdpersoon maken ook dit boek tot een uitzonderlijk leesgenot. Als je van de cocktail van feiten - fictie - politiek - geschiedenis - couleur locale van vooral Londen en (verzonnen) persoonlijke lotgevallen van inspecteur Troy houdt, dan moet je dit boek kopen. De schrijver weet ook prettig merkbaar zijn grondige research naar deze periode te vermengen met een knappe milieuschildering rond o.a. Croetsjov - Philby - de Suezcrisis - Antony Eden - Labour - Londense pubs - Scotland Yard en de Special Branch. Hiervan kan zelfs Tomas Ross nog wel iets leren!
Dankzij boekhandel Alibi in Amsterdam had ik hem snel in huis en daarna kostte het me veel moeite om het niet in één ruk uit te lezen.
Het (voorlopig) beste boek in dit subgenre van 2006, tot de zomerrecensies van Vrij Nederland's detective en thriller gids ons weer nieuwe aanvoer geven.