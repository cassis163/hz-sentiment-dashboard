De schrijfster van dit boek is een Amerikaanse professor in de antropologie en zij schreef al eerder non-fictieboeken. Haar voorliefde voor Friesland deed haar besluiten een biografie over Margaretha Zelle te schrijven. Deze danseres en maîtresse van veel hooggeplaatste officieren leefde een dubbelleven onder de naam Mata Hari. Zij werd in de Eerste wereldoorlog ter dood veroordeeld op beschuldiging van spionage. Het is in 2017 precies 100 jaar geleden dat zij ter dood werd gebracht. In deze biografie wordt haar leven zeer gedetailleerd beschreven. Een groot deel van de biografie beschrijft haar jeugd in Nederland, haar huwelijk en verblijf in Indonesië en alle gebeurtenissen die uiteindelijk ertoe hebben geleid dat ze Mata Hari werd. Haar voorliefde voor officieren deed haar uiteindelijk belanden in een wereld waar ze de gevolgen van haar daden niet kon overzien. Het boek is meeslepend geschreven en boeit van begin tot eind. Na lezing kun je slechts tot de conclusie komen dat Mata Hari onschuldig was. Zeer de moeite van het lezen waard.