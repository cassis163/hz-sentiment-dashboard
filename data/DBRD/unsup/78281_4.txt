Het eerste personage waarmee de lezer kennismaakt is Nina Kennedy. Ze is getrouwd met Mick en heeft een dochter van vijftien jaar. Nina leidt een beginnend bedrijf waarmee ze succesvol hoopt te worden in de filmindustrie. Toch is niet alles koek en ei en begint Nina zich steeds vreemder te gedragen.

Personage twee is Frankie Gerrard, een jonge vrouw die bij de kostschool Roecliffe aan het werk gaat. Het wordt als snel duidelijk dat ze een verleden heeft waar ze niets over wil vertellen. Ook niet aan haar collega Adam, met wie ze vriendschap sluit.

Als derde hebben we Ava, een meisje van acht jaar oud die door haar vader bij een kindertehuis wordt achtergelaten. Ava ontdekt dat zich in dat tehuis dingen afspelen waar niemand het over wil hebben. De kinderen niet, maar ook de volwassenen zwijgen.

Aanvankelijk lijken het drie afzonderlijke verhalen, maar naarmate het verhaal vordert, wordt het steeds duidelijker dat er toch een verbinding is. Het samensmelten van deze verhalen is bijzonder knap gedaan, want uiteindelijk resulteert dat in één aangrijpend plot.

Onder de oppervlakte begint wat moeizaam, vooral vanwege de verschillende verhaallijnen, maar als je daar eenmaal aan gewend bent geraakt, is het boek moeilijk weg te leggen. De personages zijn prima uitgewerkt en de spanning neemt langzaam toe tot de uiteindelijke climax.

Hoewel het wel steeds duidelijker wordt hoe het uiteindelijk zal aflopen, is deze minimale voorspelbaarheid absoluut niet nadelig voor het verhaal. Want Hayes zorgt ervoor dat de aandacht toch bij het boek, en dus het verhaal, blijft. Dat is een grote verdienste van haar.

Conclusie is dat Onder de oppervlakte een bijzonder goede thriller is waarin een thema voorkomt dat helaas nog steeds actueel is.