Comeback gaat direct verder waar je als lezer verslagen achterbleef na het lezen van Ademnood.  Kaya heeft het moeilijk met de dood van haar Colombiaanse buurman Jack. Terwijl ze nog steeds op zoek is naar Jan-Willem Cretens, de verdachte in twee onopgeloste moordzaken, wil ze ook betrokken zijn bij het onderzoek naar de moord op Jack. Dat onderzoek brengt dingen aan het licht die Kaya nog meer in de war brengen. Kende ze de man waar ze gevoelens voor begon te krijgen zo slecht? Zat hij echt in het drugsmilieu? Waarom is hij vermoord?

Auteur Belinda Aebi is de dochter van de Zwitserse Manfred Aebi die, samen met zijn vrouw, een belangrijk aandeel had in de populariteit van het horlogemerk Rodania. Belinda Aebi werkte eerst als kinesitherapeute om daarna een groot aantal jaren op de juwelenafdeling van het familiebedrijf te werken. In 2008 verscheen haar eerste boek, Swiss made, een biografie over haar vader. Na dit non-fictieboek had ze de schrijfmicrobe te pakken, maar ging ze wel verder in een andere richting en begon ze thrillers te schrijven.

Het is toch wel een aanrader om beide boeken, Ademnood en Comeback, in één ruk na elkaar te lezen. De fijne lijnen van het verhaal, die uitgezet worden in het eerste deel, neigen toch wat door de mazen van het geheugen-net te glippen wanneer er wat tijd tussen het lezen van beide boeken zit. Toch biedt Comeback meer dan genoeg moois, ook voor de vergeetachtige lezer, die Ademnood misschien al gelezen heeft bij het verschijnen in februari.

Waar in Ademnood de nadruk lag op het vinden van de verdachte in de oudere moordzaken, wordt in Comeback een volledig nieuwe verhaallijn aangeboord. De moord op Jack vormt de rode draad en als lezer duik je het verleden in door middel van flashbacks. Deze flashbacks werken soms verwarrend. Het is onduidelijk uit wiens oogpunt ze geschreven zijn en hoe ze zich precies verhouden tot het heden. Dat ze te maken hebben met drugs en zich waarschijnlijk in Colombia afspelen wordt al snel duidelijk. De verwarring die ze veroorzaken werkt wel positief. De prikkeling van het ongewisse zorgt voor een enorme nieuwsgierigheid waardoor je het boek liefst in één adem wil uitlezen. Deze prikkeling is belangrijker dan de echte spanning, die maar af en toe opduikt.

Ook de schrijfstijl van Aebi, die erg aansprekend is, draagt bij tot een hoog leestempo. Als lezer is er niets leuker dan het erg moeilijk hebben om een boek weg te leggen en op een later moment verder te lezen. Het mag duidelijk zijn, daar is Aebi bij Comeback wel in geslaagd. Er wordt vaak gezegd dat ze een Vlaamse klank aan haar boeken geeft, maar dat is bij deze thriller niet het geval. Nederlanders zullen weinig ‘onbekende’ woorden vinden.

De wisselwerking tussen Brent en Kaya zorgt voor een ander soort spanning. Er is ruimte gemaakt voor persoonlijke gevoelens in Comeback, wat ervoor zorgt dat er zachtere momenten in het boek zitten en dat terwijl het verhaal door de relatie met het drugsmilieu net harder is geworden. Toch gaat het nergens écht de diepte in, het blijft allemaal vrij eenvoudig en ook vrij standaard. Aebi slaagt er niet helemaal in om deze thriller op een hoger niveau te tillen zodat hij echt uitsteekt boven het maaiveld.

Dat Belinda Aebi een vlotte pen heeft, daar kunnen we het eens over zijn. In Comeback bewijst ze dat ze verschillende verhaallijnen met elkaar kan verweven tot een kloppend en geloofwaardig geheel. Door het combineren van verschillende thema’s creëert ze alleen wel het effect dat er wat heen en weer wordt gegaan en dat maakt het voor de lezer niet altijd makkelijk. Toch houdt ze hierdoor de vaart erin en ‘kietelt’ ze de lezer wel. Kaya De Regge is als hoofdpersonage een interessant figuur en biedt zeker perspectieven. Als lezer ben je er in ieder geval nog niet op uitgekeken na het lezen van Comeback. Honderd pagina’s extra en wat meer verdieping hadden van dit boek een onvergetelijke leeservaring kunnen maken. Nu blijft het iets steken op een vlot leesbare thriller waarbij je niet helemaal het gevoel kan afschudden dat het potentieel niet ten volle benut is. Zowel dat van de auteur als van het verhaal.