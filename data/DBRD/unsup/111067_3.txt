Na de indrukwekkende proloog 'Het koren' begon ik heel nieuwsgierig met lezen. Snel kwam ik er al achter dat ik beter het eerste boek eerst had kunnen lezen. Een heleboel namen komen voorbij van personages waar dan nog niets over verteld wordt. Daarom heb ik toen maar eerst enkele recensies en samenvattingen van 'De Vijfde golf' gelezen om iets meer te weten te komen.

De eerste golf : alle elektriciteit valt uit
De tweede golf : een enorme tsunami
De derde golf : een afschuwelijke epidemie
De vierde golf : sluipschutters, achterdocht – wie kun je nog vertrouwen?
De vijfde golf : ...

Het is duidelijk dat Aliëns het op onze aarde voorzien hebben en inmiddels het grootste gedeelte van de bevolking hebben uitgeroeid. De vijfde golf is nog gaande wanneer ik in dit boek beland ben.

Dit boek bestaat uit twee delen; boek 1 en boek 2.
Ik ben bijzonder dankbaar voor boek 1 omdat er veel achtergrondinformatie in wordt gegeven over de hoofdpersonages en wat er tijdens de eerste vier golven is gebeurd. Maar het bleef voor mij een enorme puzzel, waardoor het boek niet lekker las. Het is zeker niet saai en je zit verbaasd te lezen wat ze allemaal meegemaakt hebben en waar ze naar uit kijken.
In boek 2 dienen zich ook nieuwe personages aan, waardoor ik me nu niet benadeeld voelde.
Wat me opviel is, dat Cassie door het hele boek heen enorm boos is; een boze tiener, zoals alleen een tiener boos kan zijn. Dit maakte het verhaal wat geloofwaardiger.
Sommige stukken waren voor mijn onbegrijpelijk, ik kon het gewoon niet volgen. En ik vraag me dan ook af of ik hier aan had moeten beginnen. De auteur heeft mooie zinnen neergezet zoals deze in het laatste hoofdstuk.
'Het was inderdaad een sluipschutter, míjn sluipschutter, die naar me toe strompelde in het onmogelijk zuivere licht van een late winterse zonsopgang die de lente aankondigde.'
Bovendien is het een spannend verhaal, maar ik wil het ook kunnen volgen. Dit verhaal vond ik best aardig maar dat is voor mij niet genoeg om een volgend deel te gaan lezen.
Ik raad iedereen aan om eerst het eerste boek 'De vijfde golf' uit deze serie te lezen.