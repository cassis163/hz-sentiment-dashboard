In ‘Hemels land’ vertelt Rachel Visscher het verhaal van een jonge man uit Nigeria, een getalenteerde violiste uit Nederland, een rouwende professor uit de Verenigde Staten en een Italiaanse crimineel. Het levenspad van deze mensen kruist elkaar tijdens de reis naar een nieuwe fase in hun leven.

Joshua is zijn thuisland Afrika ontvlucht. In zijn verbeelding is Europa het gedroomde continent waar hij eindelijk veilig zal zijn. De Nederlandse violiste Céline is een rijzende ster. Haar verbluffende spel hapert wanneer het haar niet lukt grip te krijgen op een engel die in een muziekstuk van Alban Berg de hoofdrol speelt. De Amerikaanse Angela reist, na het verlies van haar echtgenoot, door Italië. Opgejaagd door herinneringen uit het verleden hoopt ze daar haar verdriet te verwerken. En dan is er nog een mysterieuze Italiaan uit het zuiden van het land, een gangster vol angsten en onvolkomenheden. Hij verbindt de maffiaclans uit Calabrië met die in het noorden, maar twijfelt steeds meer aan zijn missie.

De levens van deze vier mensen raken met elkaar verweven. In een land waar schoonheid en een rauwe werkelijkheid elkaar voortdurend afwisselen, moeten zij -ieder op hun eigen wijze- zien te overleven.

Visie van de recensent
‘Hemels land’ speelt zich af in Italië en schetst een werkelijkheid van de vluchtelingenproblematiek zoals velen van ons zich dat waarschijnlijk niet realiseren.

‘Hemels land’ is een aangrijpende roman waarin verschillende perspectieven worden geboden voor het Europese vluchtelingenprobleem. Visscher schrijft haar boek in een toegankelijke stijl, waarmee zij de situaties van hen die op de vlucht zijn in een onbekende omgeving, gedwongen gescheiden van huis en haard, helder openbaart aan haar lezers.

“Grote ramen bieden uitzicht op de tuin, waar de rozenstruiken met sneeuw zijn bedekt. Mijn ogen glijden over de boekenkasten tegen de muren, naar het midden van de kamer, waar een crèmekleurige piano staat.”

Op zeker moment wil Visscher meer te weten komen over de situatie van de vluchtelingen zodat zij er, vanuit haar functie van journaliste, uit eigen ervaring over kan vertellen. Ze reist af naar Italië. De verhalen over de verregaande wanhoop en de uitbuiting die ontstaat door de enorme hoeveelheid vluchtelingen die als illegalen in Italië verdwijnen, raken haar echter zodanig dat zij anderhalf jaar in Italië blijft.

Zij zet al die schrijnende getuigenissen op papier. Deze verhalen zijn uiteindelijk de basis van ‘Hemels land’. Zij schrijft dit boek omdat zij zich genoodzaakt voelt de situatie van de vluchtelingen beter invoelbaar te maken. Visscher heeft dan ook diverse waargebeurde situaties in ‘Hemels land’ opgenomen.

“Het lukt me niet te stoppen met schrijven. Opeens voel ik geen remmingen meer, ik schrijf over Rosarno, de bootreis, de vlucht van Lampedusa, de tijd in Afrika. De bladzijden van het boekje vullen zich ongemerkt.”

In de poging om haar lezers deelgenoot te maken van de schrijnende vluchtelingensituatie is Visscher geslaagd. Met name daar waar het Joshua betreft, maakt Visscher veel van hetgeen niet aan de oppervlakte ligt, invoelbaar en tastbaar. Het is voornamelijk het verhaal van deze jonge Nigeriaan die de vluchtelingenproblematiek van een andere kant belicht.

Aardig detail is het feit dat ‘Hemels land’ met behulp van crowdfunding tot stand is gekomen.

Een roman met een uiterst actueel thema, waar veel gedreven research aan vooraf ging. Alleen al daarvoor verdient de auteur respect!

Over de auteur
Rachel Visscher (1982) studeerde maatschappijgeschiedenis aan de Erasmus Universiteiten en is freelancer in de media en kunstsector. Daarnaast doet zij vertaalwerk vanuit het Italiaans. Zij werkt als schrijver, journalist en als regisseur/producent van documentairefilms.

Visscher heeft twee eerdere boeken op haar naam staan, te weten ‘Verstilde wereld’ (uitgeverij Atlas Contact, 2016) en ‘Zwarte dauw’ (uitgeverij Atlas Contact, 2011).

Uitvoering
Uitgeverij Pepper Books
Paperback
ISBN10 :902060838X
ISBN13 :9789020608380

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti.nl/