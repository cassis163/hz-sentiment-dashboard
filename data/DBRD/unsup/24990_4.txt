In het vierde en, voorlopig, laatste deel van de Cazalet-Kronieken is de oorlog voorbij maar Engeland is nog lang niet van de ellende af. De rantsoenering is nog niet teneinde en wordt zelfs op sommige producten alleen maar strenger. Ondertussen is het nog steeds rumoerig op het wereldtoneel. In Europa mag de oorlog dan in mei 1945 zo ongeveer over zijn, dat is aan de andere kant van de wereldbol echter nog niet meteen het geval. Ook in de Britse koloniën begint het te rommelen en India gaat op eigen benen verder.
Tegen deze achtergrond ronden ook de familieleden de oorlogstijd af en beginnen, voorzichtig, te hopen op betere tijden. Dat dit niet bij iedereen meteen lukt of juist op heel onverwachte wijze gebeurt, hadden we al kunnen verwachten. Elizabeth Jane Howard trakteert de lezer wederom op smeuïge liefdesperikelen en laat je ook vaak eerst even raden over welk personage ze het nu weer heeft. Want ook in dit vierde deel volgen de personages zich in afwisselend tempo op. Inmiddels ben je echter al zo vertrouwd met (bijna) alle namen dat je nu niet meer steeds de stamboom erbij moet halen, hoewel deze ook nu weer niet ontbreekt.
De schrijfster heeft in dit deel vaak gekozen om de gebeurtenissen rondom de belangrijkste personages door de ogen van anderen te laten zien. Dit zijn vaak de buitenstaanders, zoals het personeel of aangetrouwde personen en dat geeft een objectievere kijk op de zaken.
We wisten al dat Howard de personages op haarzelf en haar eigen familie heeft gebaseerd maar in dit deel komt ze zelf ook behoorlijk goed naar voren in de persoon van Clary, die eindelijk haar roman gaat schrijven. Dit gaat niet zonder slag of stoot voor arme Clary maar het resultaat mag er zijn.
Er zijn mooie kijkjes in het hoofd van bijvoorbeeld Dolly, de oude en demente zuster van Kitty, de Baronie. Ook de Baronie zelf blijkt al die jaren veel oplettender geweest te zijn dan we aanvankelijk dachten.
Dit deel is een mooie afsluiting van een lange, roerige tijd voor de familie Cazalet. Inmiddels is bekend dat er nog een vijfde deel aankomt. Dit wordt momenteel vertaald naar het Nederlands en ik kijk uit naar deze verrassing!