Marianne Vogel is persoonlijk coach en literatuurwetenschapper. Ze heeft jaren in Duitsland gewerkt. Deze vierde Berlijn-thriller rond het originele speurdersduo Bank en Arends is net als de vorige drie (Gedeelde stad, geheelde stad, In de schaduw van Marlene Dietrich en Communistengoud en kerstengelen) gebaseerd op ware gebeurtenissen.

Een foute vader. Dat is de erfenis waar Sigrid, Leo en Emil mee worstelen. Als SS-officier heeft hun vader in de Tweede Wereldoorlog ooit een kostbaar inktstel van Goethe uit Leiden gestolen. Nu komen de Amsterdamse particulier onderzoekers Sofie Bank en Frits Arends het bij hen in Berlijn opsporen.
Tijdens hun onderzoek krijgen Bank en Arends te maken met echo’s van de oorlog. Ze worden geconfronteerd met de tragiek van de Joodse wijk en met nabestaanden van Nederlandse Buchenwald-gevangenen. Tevens worden Sigrid, Leo en Emil levensgevaarlijk bedreigd. Is dat vanwege het inktstel of hun vaders verleden? En aan welke kant staan zij eigenlijk? Het antwoord op die laatste vraag blijkt zowel verbluffend als glashelder te zijn.

Wie over Goethe spreekt, kan over Buchenwald niet zwijgen.

De Duitse schrijver Goethe en het concentratiekamp Buchenwald zijn sterk door het verhaal geweven. Ze zijn door de geschiedenis onlosmakelijk met elkaar verbonden. Daar heeft de auteur duidelijk onderzoek naar gedaan en ze heeft van deze informatie goed gebruik gemaakt. Het verhaal speelt zich nagenoeg volledig af in de Joodse wijk in Berlijn. Het speurdersduo Bank en Arends leiden je al fietsend door allerlei straten en steegjes. Op een gegeven moment begint het stratenplan een beeld te vormen omdat ze herhaaldelijk op dezelfde plekken komen op zoek naar het inktstel van Goethe. Deze zoektocht per fiets duurt misschien iets te lang. Uiteindelijk aangekomen in Buchenwald beleven we eindelijk een nieuwe omgeving.
De personages van Sigrid, Leo en Emil zijn goed neergezet en hebben zoveel diepgang dat je ze zou herkennen op straat, mocht je ze tegen komen. Hun gedachten en belevingen zijn duidelijk en een goede aanvulling op het verhaal. Het verhaal stroomt op deze manier vloeiend voort. Ook Sofie Bank en Frits Arends hebben een duidelijk gezicht. Ondanks dat dit hun vierde avontuur is, is het goed te volgen zonder kennis van hun eerdere onderzoeksopdrachten.
De verblijfplaats van het inktstel blijft lang een mysterie en met de onverwachte gebeurtenissen tijdens de zoektocht raakt het bijna uit zicht. Of het überhaupt wel gevonden wordt…………..? Ontdek het in deze realistische, spannende onderzoeks-thriller over haat, liefde en compassie.