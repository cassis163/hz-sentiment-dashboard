Eduard en Ulrica van Loo hebben jarenlang met veel succes raspaarden aangekocht, getraind en weer verkocht. Nu ze met pensioen zijn, laten ze de taken over aan hun drie kinderen: Olaf, Alexander en Elisabeth. Elisabeth runt ook zelf een manege en geeft hippotherapie aan autistische kinderen.
Wanneer Alexander op een dag Elisabeths dochtertje Amber naar de manege brengt, wordt hij gegrepen door een motorrijder die een vluchtmisdrijf pleegt. Hij heeft een zware hoofdwond en wordt overgebracht naar het UZ Gent, waar hij overlijdt.
Maud Gelderman en haar rechercheurs krijgen aanwijzingen die de dood van Alexander op de operatietafel erg mysterieus maken. Tijdens het onderzoek stuiten ze op duistere geheimen die wel eens de ware toedracht zouden kunnen onthullen. Werd hij vermoord? Maar door wie dan? En met welk motief?
Inez Ramon, een eenvoudig kamermeisje in het NH Belforthotel in Gent, vindt op een dag een envelop met 125.000 eurp. Eerst wil ze het geld houden, maar dan voelt ze de drang om de eigenaar ervan op te zoeken. Daarbij ontpopt ze zich als een ijzersterke vrouw met een ongewone geest, waardoor ze bepaalde mensen in een bloedstollende impasse brengt. Iedereen blijkt geheimen te hebben voor iedereen, en dat leidt soms tot onwenselijke situaties.

Na "Dubbelspel" is dit de tweede thriller van Belinda Aebi. Ze heeft een prettige schrijfstijl waardoor je graag door blijft lezen. Er zijn echter een paar kleine puntjes die mij toch wel stoorden. Het eerste betreft de dialogen. Met name wanneer uitgelegd wordt wat het Syndroom van Asperger is en wat hemofilie is, is het opeens geen dialoog meer, maar lijkt het alsof het betreffende personage een voorlichtingsfolder voorleest, zo klinisch en zakelijk klinkt het. Het tweede is het gedrag van sommige personages. Met name het gedrag van Inez Ramon is bijzonder vreemd en ongeloofwaardig. Ondanks deze minpuntjes toch weer een goede Nederlandstalige thriller, en ik denk dat we nog wel veel van Aebi gaan horen. Ze is hard op weg om de vrouwelijke Pieter Aspe te worden.