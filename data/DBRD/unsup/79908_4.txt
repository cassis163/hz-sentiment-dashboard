Een wijze levensles van de inmiddels overleden Rene Gudde is voor Claudia de Breij de aanleiding geweest om wijze mannen en vrouwen die zelf de nodige levenservaring hebben, te interviewen. In de interviews heeft ze deze mannen en vrouwen over verschillende onderwerpen aan de tand gevoeld en daar een aantal mooie en wijze levenslessen uit gedestilleerd. Op een over het algemeen luchtige toon beschrijft zij in een aantal kleine hoofdstukken verschillende levenslessen. Ze gunt de lezer daarbij ook af en toe een inkijkje in haar eigen leven en laat de problemen zien waar zij mee te maken heeft gehad. Dit alles op een manier die past bij de manier waarop Claudia de Breij ook haar cabaretvoorstellingen doet: luchtig , met een vrolijke noot maar niet zonder onderwerpen waar je rustig nog eens over door kunt denken.
Dit boek kan een hulpmiddel zijn voor iedereen die wel eens wat adviezen over "levensproblemen" wil hebben van mensen die al het nodige hebben meegemaakt. Stevige onderwerpen die met een soms vette knipoog je inlaten zien dat het leven absoluut de moeite waard is, ondanks moeilijkheden.
Lees niet alles te gelijk. Gun je zelf de tijd om de levenslessen rustig tot je te nemen en te laten bezinken.
Daarom: Geniet, maar lees dit met mate.