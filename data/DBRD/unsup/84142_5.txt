Leigh Bardugo schreef eerder de ‘Grisha’-trilogie, een prachtige serie vol magie, zich afspelend in een gedetailleerd uitgewerkte wereld geïnspireerd op het oude Rusland. De auteur heeft dit behoorlijk realistisch neergezet en op haar website zijn wereldkaarten, een eigen taal en zelfs recepten te vinden gerelateerd aan deze serie.  

List & leugens is het eerste deel van de serie ‘De kraaien’. Het verhaal speelt zich ook af in het Grisha-universum, maar dan in Ketterdam, de hoofdstad van het eiland Kertsj. Ketterdam is geïnspireerd op het Nederland uit de Gouden Eeuw en bestaat uit meerdere sloppenwijken. Het is tevens het centrum voor de internationale handel als wel een bolwerk voor allerlei soorten criminele organisaties. De Droesem is zo’n bende, geleid door Kaz Brekker, oftewel Vuile Handen. Hij is een dief, oplichter en staat bekend als de man voor wie geen klus onmogelijk is. En een onmogelijke klus krijgt hij. In ruil voor een duizelingwekkend bedrag moet hij iemand bevrijden uit het IJsfort op Fjerda. Onderweg worden ze al belaagd door rivaliserende bendes en Grisha die door middel van een nieuwe drug vernietigende krachten hebben ontwikkeld. Eenmaal aangekomen bij het IJsfort lijkt de klus helemaal onmogelijk, maar dan kan Kaz laten zien welke kwaliteiten hijzelf en zijn teamleden in huis hebben.  

De oorspronkelijke titel van het boek is Six of Crows en dit staat voor de zes ‘kraaien’ waar het team uit bestaat: Kaz, Inez, Jesper, Nina, Wylan en Matthias. Deze jonge mensen kunnen niet méér van elkaar verschillen, maar één ding hebben ze met elkaar gemeen: alles wat ze hebben is elkaar. Hoewel dit hen er overigens niet van weerhoudt elkaar het leven ook regelmatig tot een hel te maken. Deze personages dragen het verhaal; alles zes zijn ze gehard, grappig, loyaal en in meer of mindere mate getraumatiseerd. Tegelijkertijd hebben ze allemaal een eigen, onmisbare plek in het team. Leigh Bardugo is er heel erg goed in geslaagd om ook echt zes totaal verschillende mensen neer te zetten, ze zijn stuk voor stuk uniek en zeker niet altijd even sympathiek. Alle hoofdstukken zijn geschreven vanuit een ander personage met af en toe een flashback. Op deze manier wordt voor ieder teamlid een verleden opgebouwd dat meer inzicht geeft in het individuele gedrag. Kaz Brekker en zijn team zijn levensechte, jonge mensen geworden met eigen eigenaardigheden, verwachtingen, angsten en verlangens.
List & leugens is echt prima leesvoer, er is spanning, humor, drama en heel veel actie. Hard is het ook, Kaz en zijn team deinzen niet terug voor wat marteling en moord om te krijgen wat ze nodig hebben. List & leugens eindigt met een mooie cliffhanger om er zeker van te zijn dat het vervolg Kraai & koninkrijk op menig favorietenlijstje zal komen te staan.