Gill Paul schrijft fictie en historische non-fictie. Daarnaast heeft ze haar eigen productiebedrijf en werkt ze als redacteur.

In De geheime vrouw worden twee verhaallijnen met elkaar verweven. De eerste verhaallijn is die van de Russische familie Romanov in 1914. Tatiana Romanov, één van de dochters van tsaar Nicolas II en Tsarina Alexandra, verzorgt als hulpverpleegster de gewonde cavalerieofficier Dimitri Malama. Dimitri en Tatiana raken verliefd en als Dimitri weer terug naar het front moet, houden ze contact per briefpost.

De tweede verhaallijn is die van journaliste Kitty Fisher in 2016. Kitty komt erachter dat haar man is vreemd gegaan en vlucht vervolgens naar de door haar onbekende opa nagelaten hut aan Lake Akanabee. In het hutje vindt Kitty een aantal zaken die haar nieuwsgierigheid wekken en samen met een geschiedkundige probeert ze de geschiedenis van haar opa te achterhalen.

In het verhaal worden heden en verleden en fictie en non-fictie mooi met elkaar verweven, met in beide verhaallijnen liefde, hoop en verraad als hoofdthema's. De verhaallijn van Tatiana en Dimitri komt uitgebreider aan bod dan de verhaallijn van Kitty en is op bepaalde punten ietwat langdradig.