De derde stem is het tweede boek uit een trilogie van Cilla en Rolf Börjlind.
Na het eerdere Springvloed waren mijn verwachtingen hoog gespannen.
Mijn verwachtingen werden ten dele waargemaakt; In de derde stem gaat het verhaal van Olivia, Tom, Mette en Abbas verder een tijdje na waar we met springvloed geëindigd waren: Olivia is afgestudeerd, maar nog niet tot het politiekorps toegetreden, zij wil kunstgeschiedenis gaan studeren, en eerst meer over haar achtergrond ontdekken. Tom is lichamelijk weer de oude en Mette blijft hard aan het werk.
Het boek begint met een moord, en een zelfmoord, de vader van een buurmeisje van Olivia heeft zelfmoord gepleegd, althans zo lijkt het.
Olivia probeert haar buurmeisje te helpen en raakt zo betrokken bij het onderzoek, dat zij op eheel eigen-wijze aanpakt: uiteraard zonder medeweten van Mette…
Intussen gaat Abbas samen met Tom in Marseille op zoek naar de moordenaar van zijn vroegere geliefde, een zoektocht waarin je meer over Abbas te weten komt!
En spelen er wandaden in een verzorgingshuis in Zweden.
Aan het eind van het boek kom je ook meer te weten over Tom’s achtergrond, en dat is prettig.
Echter: zijn boot-genote Luna blijft een mysterieus iemand.
Wat hebben al deze lijntjes met elkaar te maken?
Opnieuw weet dit schrijversduo een goed boek te schrijven, maar helaas zijn de hoofdstukken langer, wat de spanning niet ten goede komt. Daarnaast vind ik de gang van zaken hier en daar te toevallig.
Al met al goed voor een paar dagen leesplezier, en je blijft achter met de vraag hoe het nou toch verder gaat met Olivia, Tom, Mette en Abbas. Het wordt een lang jaar tot het volgende boek uitkomt…