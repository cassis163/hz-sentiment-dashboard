Eerste leven is het eerste deel van de nieuwe YA-serie van Gena Showalter! Ook lezen we dit boek voor de YA-sleepover met de leesclub op 6 mei én gaan we alle vragen over het boek kunnen stellen aan Gena. Ik ben al een tijdje verliefd op de cover van dit boek en toen ik het boek eindelijk in mijn handen had, kon ik niet wachten om erin te beginnen. Gelukkig voor mij, stelde dit boek me helemaal niet teleur.

Eerste leven is zo’n boek waarvan ik niet de achterflap heb gelezen. Het klinkt grappig maar ik ben gewoon begonnen met lezen en werd meteen verrast door het unieke concept van dit boek. Mensen gaan dood, maar kunnen een tweede leven vinden in een soort hiernamaals. Daar zijn er twee koninkrijken die telkens met elkaar strijden om de voor de hand liggende redenen. Die geweldige fantasiewereld zorgde ervoor dat ik door wou lezen! Gewoon omdat ik wou weten hoe die wereld in elkaar zat en hoe alles zo is geworden. Op dat vlak was de worldbuilding in dit boek echt iets om naar huis te schrijven.

Je ziet duidelijk dat Gena ervaring heeft met schrijven. Ze schrijft zo vlot! Ik vloog echt over de zinnen en zoals ik al zei, had ik dit boek in no time uit. Ik hield van Gena’s korte zinnen en soms leuke woordkeuzes. Ik was echt verslaafd aan het boek, en wou telkens meer weten over alles. Gena hield telkens info achter en daardoor moest je als lezer echt doorlezen. En dat heb ik ook gedaan. Zo goed!

Het enige wat me misschien stoorde aan het boek was dat het hoofdpersonage Tenley echt een besluiteloos type is en soms was dat tot vervelens toe. Toch moet ik dan eens goed naar mezelf kijken en mijn eigen twijfelgedrag eens onder de loep leggen. Op sommige momenten kon ik haar begrijpen, maar op andere momenten werd het soms vervelend. Gewoon omdat je als lezer niet zit te wachten op eindeloos gezaag. Maar ze blijft hoe dan ook een sterke vrouw die veel meer moed heeft dan ze laat inzien. Ik bedoel: ik zou het geen maanden uithouden in zo’n verschrikkelijk gesticht. Daarom alleen vind ik haar echt een bad ass personage.

Desondanks het feit dat Tenley soms behoorlijk besluiteloos is, heeft dat mijn pret niet bedorven… Nee, in tegendeel! Er was zoveel leuks aan dit boek dat dat kleinigheidje daar niet tegen op woog. Zo vond ik de keuze van de jongens heel verrassend, en bovenal verfrissend. Ze zijn allebei zo’n jongens die elk meisje in haar leven wel eens nodig heeft. Daarom was ik ook zo verbaasd over hoe de schrijfster ze in het verhaal heeft verwerkt. Als ik zou zeggen hoe, zou dat misschien een verschrikkelijke spoiler zijn, maar ik vertel je dit: het is niet wat je denkt.

Ook vond ik de plot buitengewoon verrassend. Velen vergelijken dit boek met Vrees me (tja, in het eerste deel moet ik hen gelijk geven), maar dan neemt het boek zo’n andere wending dat je gewoon niet kan stoppen met lezen. Op elke pagina gebeurt wel iets en net als je denkt dat het gevaar is gaan liggen, springt er weer een volgende verrassing om de hoek.

Ja, Eerste leven was een deel van mijn leven en tijd waard! Het is een ontzettend vlot boek dat je snel- eigenlijk té snel- uitleest. Je verslindt het en als het het uitgelezen hebt, wacht je met smacht op het tweede deel die volgens mij veel goeds in huis heeft! Als je dus nog eens in je favoriete boekhandel bent en daar dit boek ziet liggen, dan hoef je niet te twijfelen. Alleen voor de cover wil je het al hebben.