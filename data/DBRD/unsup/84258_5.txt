Na het succesvolle debuut van Clare Mackintosh, Mea Culpa, verschijnt nu Ik zie jou, wederom een thriller.

In dit boek ziet Zoë Walker tijdens een treinrit tot haar verbazing een foto van zichzelf in de krant tussen de seks- en datingadvertenties. Het enige wat erbij staat is een link naar een website en een nummer. Dan verschijnt in diezelfde krant een foto van een andere vrouw. Deze vrouw neemt net als Zoë elke werkdag de trein.Deze vrouw wordt vermoord teruggevonden. Nu is Zoë er helemaal niet meer gerust in. Ze beseft dat ze gevaar loopt, maar het fijne weet ze er niet van. Van waar komt dit gevaar? Wie kan ze vertrouwen en wie niet? Houdt iemand haar in de gaten?

Dit boek is zo vlot geschreven en bevat zoveel levensechte dialogen en levensechte personages dat je het gewoon in één ruk wil uitlezen. Het voelt haast alsof je alles zelf meemaakt, er zelf bij bent, zo goed weet de schrijfster alles wat gebeurt te beschrijven. De vlotte schrijfstijl met eenvoudige zinnen en de aangename vaart in het verhaal maakt dat je helemaal in het verhaal gezogen wordt. Hoewel het verhaal an sich redelijk ongeloofwaardig is (wat niet negatief hoeft te zijn), bevat dit verhaal toch ook tonnen herkenbare situaties. Zeker voor wie zelf geregeld met het openbaar vervoer reist, is dit boek een feestje van herkenning.
Dit is een thriller zoals een thriller hoort te zijn, spannend en meeslepend, hij houdt je in zijn greep. Hij is ook niet alleen spannend, maar de verschillende personages worden ook voldoende uitgediept, elk hoofdpersonage leer je goed kennen, je leert meer over de verschillende hoofdfiguren (en over bepaalde bijfiguren) naarmate het verhaal vordert, bepaalde personages zie je ook evolueren,... Een knap staaltje vakmanschap!
Het einde is dan eerder wat minder, beetje langdradig, maar de rest van het verhaal maakt dat ruimschoots goed.
Mackintosh heeft er een fan bij.