De rest van de dag speelt zich af in Groot-Brittannië. De heer Stevens, een oudere Engelse butler, maakt voor eerst in jaren een reis naar een ander deel van het land. De reis heeft tot doel juffrouw Kenton, met wie hij vele jaren heeft samengewerkt, te ontmoeten.
Tijdens zijn lange loopbaan als butler in vooraanstaande huizen heeft Stevens veel personen ontmoet die in het interbellum een rol hebben gespeeld. De terugblik op zijn werkzame leven betreft voornamelijk de jaren ’20 en ’30 van de vorige eeuw.
Achteraf bezien heeft Stevens de gebeurtenissen in Darlington Hall in de genoemde periode niet geheel juist ingeschat. Hij moet nu tot zijn spijt bekennen dat lord Darlington een naïeve man is geweest die niet ingezien heeft hoe Von Ribbentrop, de ambassadeur van Hitler, hem en mogelijk het hele land in een moeilijke positie heeft gebracht. Na de dood van lord Darlington wordt Stevens met de inboedel mee verkocht aan de nieuwe eigenaar, mijnheer Farraday. Stevens moet wennen aan de gewoonten van zijn nieuwe werkgever.
Stevens is een butler en blijft altijd gewetensvol en uiterst correct. Zijn hele leven staat in het teken van waardigheid.

Het boek is in een zeer prettig taalgebruik geschreven. De welbespraaktheid en correctheid komt goed naar voor in het verhaal.
Kazuo Ishiguro is geboren in Nagasaki, Japan, maar is in Engeland opgegroeid. Hij heeft onder andere de Booker Prize gewonnen. In 2017 heeft hij de Nobelprijs voor de literatuur toegekend gekregen.
Het boek is verfilmd met Anthony Hopkins als Stevens en Emma Thompson als juffrouw Kenton.