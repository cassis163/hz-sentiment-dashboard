Marguerite heeft één missie en dat is de moord op haar vader wreken. Maar dat is niet zo eenvoudig. Haar ouders zijn geniale wetenschappers die een manier om te reizen tussen verschillende dimensies hebben uitgevonden. Paul Markov, een student van haar ouders en de moordenaar van haar vader, is gevlucht naar een andere dimensie. Om hem te kunnen pakken zit er voor Marguerite niets anders op: met hulp van de aantrekkelijke Theo, eveneens een student van haar ouders, gaat ook zij reizen tussen de dimensies met alle risico’s van dien…

'Duizend stukjes van jou' draait om het reizen door de verschillende dimensies. Dit is geen tijdreizen: je gaat niet terug of vooruit in de tijd. Het zijn werelden waar door één verandering een nieuwe dimensie is ontstaan. In alle dimensies is er een andere versie van Marguerite, die ze even overneemt als ze door de dimensies reist.

Auteur Claudia Gray verwerkt zowel contemporaine als historische elementen in 'Duizend stukjes van jou' . Zo komt Marguerite terecht in een futuristische wereld en in een dimensie in Rusland waar de wereld lijkt op een negentiende-eeuwse samenleving. Daardoor voelt het soms wel als tijdreizen aan.

Claudia Gray heeft een vlotte schrijfstijl en weet goed de spanning en avontuur van het verhaal neer te zetten. Er zitten leuke plotwendingen in en elk hoofdstuk eindigt zo dat je eigenlijk direct door wilt lezen. Er is echter ook een stuk in het verhaal dat wat langzamer is qua verteltempo en spanning. In dat gedeelte draait het meer om romantiek, Marguerite wordt verliefd op iemand in een andere dimensie en maakt dan wat twijfelachtige keuzes. Naar mijn mening denkt ze niet helemaal goed na hoe haar acties de andere dimensie kan beïnvloeden. Ze neemt het lichaam over van een andere versie van haar, en zal uiteindelijk weer dat lichaam verlaten. Ik vond het grotere liefdesverhaal heel leuk, maar bij dit stukje had ik wel mijn twijfels.

Ook in dit boek is er een tegenwoordig zo populaire driehoeksverhouding. Marguerite heeft echter al een snel een keuze gemaakt, dus er is niet veel sprake van tenenkrommende twijfelmomenten. Marguerite is een leuk en aardig hoofdpersoon. Ze is geen wetenschapper zoals haar ouders of haar zus, maar wil naar de kunstacademie. Ik vond het erg leuk om over zo’n creatief hoofdpersoon te lezen.

'Duizend stukjes van jou' is een leuke YA-roman, en alleen al door de prachtige cover wilde ik het boek lezen. Ik ga zeker de volgende twee delen lezen. Kom maar op met de avonturen, spanning en natuurlijk romantiek!