Dit boek is een verrassende wandeling door het dierenrijk en staat bomvol met weetjes over dieren zoals de titel al doet vermoeden 'waarom verdrinken vissen niet'? Maar ook waarom vogels vliegen en hoe honden praten. Over de verschillen in intelligentie van dierensoorten of de gevolgen van de evolutie.

Heel interessant, en wat ik leuk vind is dat het interessant is voor jong (10 jaar) en oud (40 jaar). Bij het voorlezen van dit boek ga je samen evalueren en bedenken wat je al wist of wat je niet wist. Of dat je omvalt van verbazing als je feiten hoort die nauwelijks voor te stellen zijn. ( 20.000 km tussen Noord-en Zuidpool afleggen , doe het de vogel maar na! )

Het voordeel van de korte stukjes is dat het overzichtelijk leesbaar is en de aandacht vasthoudt. Anderzijds is het voor de oudere kinderen juist een beetje van de hak op de tak lezen. Het lettertype vind ik wat rommelig, al geeft het het boek wel een heel jeugdig karakter.

De omslag van karton vind ik wat jammer, het geeft het boek een goedkopere uitstraling dan het eigenlijk verdient. Bovendien denk je nog hoofdstukken voor de boeg te hebben maar ben je al aan het eind omdat de dikke kaft een vertekend beeld geeft van de inhoud van het boek.

Nadelig vind ik de lange opsommingen, in elk stukje wordt wel een opsomming gedaan zoals: dat komt wel voor bij paarden, honden, varkens, kippen, kikkers, slangen en octopussen. (en probeer daar de overeenkomst maar eens in te ontdekken.....). Omdat dit zo vaak voorkomt wordt dat wat vervelend.

De feiten zelf zijn zeer interessant, de titels van elk stukje origineel en leuk bedacht en nodigt echt uit om nog verder te lezen. Je wilt het boek eigenlijk niet aan de kant leggen.

Al met al een prachtig boek van Anna Clayborne, zeker de moeite waard om aan te schaffen, samen met je kind(eren) te lezen of kado te geven.

En als je denkt dat je al heel wat wist van het dierenrijk? Lees het boek en kom erachter dat dat echt niet zo is...