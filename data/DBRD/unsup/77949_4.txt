“Contact” is een verzameling van 29 korte verhalen, met veelal heftige thema’s, waarin de relatie en interactie tussen mensen centraal staan.

‘Het is niet dat ik de tijd die ik verloren heb met het verwerken van verdriet wil terughalen, als dat mogelijk zou zijn. Die periode heeft nut gehad, het leed heeft zich in mijn linker- en rechterhartkamer gevoegd, stevig als cement. Ik zal het altijd met me meedragen tot ik het loodje leg, door ziekte of ongeval, dat doet er niet toe.’

Contact is een onderwerp dat in vrijwel alle verhalen een grote rol speelt. Sommige personages zijn er naar op zoek, terwijl anderen contact juist willen vermijden. De titel lag derhalve voor de hand.

“De gedachte aan die vrijheid veroorzaakt enerzijds een gevoel van euforie, anderzijds een gevoel van dysforie. Juichen en zingen blijven achterwege en het in tranen uitbarsten, bewaart ze voor later. Haar verstand waarschuwt haar voor geduvel en dat het een krachttoer zal worden haar toekomst in goed banen te leiden.”

De personages die in ‘Contact’ acteren zijn van een heerlijke alledaagsheid waardoor zij heel dichtbij voelen. Jansen-Kim doorspekt de zwaarheid van de verschillende onderwerpen bovendien met een vleugje humor en soms zelfs cynisme, waardoor het aan geloofwaardigheid wint.

“Ik zit aan de eettafel en zweet. De verwarmingsketel loeit onafgebroken. Voor me ligt een stapel post, mijn mobiel zit aan de oplader; op het scherm van mijn laptop staat de website van een potentiele klant met wie ik volgende week een afspraak heb. Moeder zit ineengedoken op de bank, een broos hoopje mens.”

De schrijfstijl van Jansen-Kim is zeer verfijnd, haar taalbeheersing verzorgd en dat draagt bij aan het complete pakket dat ‘Contact’ te bieden heeft. Respectvol maar anderzijds met een niets ontziende transparantie weet de auteur tal van gevoelige onderwerpen voorbij te laten komen.

Door de veelheid aan onderwerpen zal een groot lezerspubliek zich kunnen identificeren met de onderwerpen en de personages die erin voorkomen.

Over de auteur
Jeannette Jansen-Kim (Djakarta, 1957) heeft een groot aantal verhalen en gedichten gepubliceerd in bundels en literaire magazines. Een deel van deze verhalen is in dit debuut opgenomen waaronder haar verhaal ‘De leerling’ waarmee ze in 2014 de 1e prijs won in de Margriet verhalenwedstrijd.

De uitvoering
Uitgeverij aquaZZ
Paperback
ISBN 9789491897870

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en marketing, tekstschrijver, boekrecensent en boekmarketeer.
http://www.ht-c-communicatie.nl en http://www.hanneketinorcenti.nl