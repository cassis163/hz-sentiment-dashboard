Thomas, 24 jaar en net afgestudeerd psycholoog is min of meer werkzoekend maar werkt (tijdelijk) als schoonmaker van basisscholen in de avonduren. Hij woont samen met Eva maar zij leven meer naast dan met elkaar. Het lijkt erop dat ze samen blijven door hun herinneringen en afspraken uit het verleden. Op de momenten dat Eva werkt is Thomas thuis en andersom. Zijn dagen lijken een aaneenschakeling van herhalingen en Thomas voelt zich een voetnoot in de levens van anderen.

Op een dag ontvangt hij een brief vanuit Schotland van een meisje dat hij niet kent: Anna. En dan neemt zijn leven een andere wending.

Thomas besluit eerst wat meer tijd aan zijn relatie met Eva te besteden en doet er alles aan om het te laten slagen. Maar liefde moet wel van twee kanten komen.

Nadat er weer een brief uit Schotland is gekomen besluit Thomas om terug te schrijven aan Anna en zo ontstaat een echte briefwisseling. De brieven worden persoonlijker maar ook steeds somberder.

"Als je de kleur zwart kent, weet je hoe ik me voel.
Ik wou dat ik wit was. Wit is nog leeg, wit kan nog iets worden, wit is de toekomst. Maar de bladzijden van mijn leven zijn inktzwart."

Thomas moet steeds terugdenken aan zijn beste vriend Frank , die jaren geleden uit het leven stapte. En hij wil voorkomen dat Anna hetzelfde besluit neemt en gaat op zoek naar Anna.

___

Een prachtig debuut waarvan ik genoten heb. Ondanks de somberheid die door het verhaal heen sijpelt is het niet een boek waar ik neerslachtig van werd.

Als je de proloog leest weet je al dat Thomas te laat is om Anna te redden maar dat maakt het verhaal er niet minder om. Je ondergaat de zoektocht en leeft met Thomas en zijn ontberingen mee.

De schrijfstijl van Sander van Leeuwen is vlot te noemen en is prettig toegankelijk en bevat naar mijn idee geen moeilijke woorden. Liever geen applaus voor ik leef is geschreven vanuit de ik-vorm (van Thomas).

De terugblikken (herinneringen) naar Frank komen zeker tot zijn recht in het geheel.

Liever geen applaus voor ik leef was voor mij een ware pageturner van begin tot eind, een absoluut droomdebuut!


Het origineel van deze recensie kun je terugvinden op mijn boekenblog!