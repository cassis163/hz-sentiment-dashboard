Nog niet eerder had ik iets gelezen van Amanda Prowse maar wel al verschillende positieve reacties gezien op haar boeken. Een eenzame kerst? is een echt feelgood verhaal en zoals de titel al prijsgeeft, een boek om tijdens de kerstperiode te lezen. Het gaat over Meg en haar zoontje Lucas. Meg heeft zelf als kind nooit een echte kerst beleefd met haar eigen familie omdat ze in verschillende pleeggezinnen zat. Het liefste wat Meg wil is dat haar zoontje Lucas wel opgroeit in een liefdevol gezin en dat hij wel geniet van een kerst met zijn familie. Meg gaat naar New York om daar te helpen met de opening van een filiaal van Plum Patisserie waar ze voor werkt. Hier loopt ze de man van haar dromen tegen het lijf en ze hebben een paar geweldige dagen samen. Maar is Edd (de man in kwestie) wel eerlijk tegen haar? Dit verhaal is op en top romantiek en leest vrij gemakkelijk, een minpuntje vond ik dat ik erg moest wennen aan de manier van schrijven van de auteur. Soms is het wat verwarrend en weet je niet precies welk personage wat denkt. Maar ik heb absoluut genoten van dit liefdesverhaal, dus maak het jezelf makkelijk op de bank bij de kerstboom, kop thee erbij en lezen maar!