Fenyx is het derde boek uit de serie Segrijn & Sotalia avonturenboeken. Een reeks die zich vooral richt tot een lezerspubliek van Young Adults, fans van sciencefiction en fantasy. Behoor je echter niet tot deze doelgroep? Geen probleem, dan begin je gewoon bij voorkeur met het eerste deel: De Anumoria initiatie.

Met Fenyx stap je ook dit keer weer binnen in een nieuwe, wonderlijke wereld. Tevens maak je kennis met toch wel opmerkelijke personages. De Feniks staat symbool voor de wedergeboorte; deze mythische vogel vernieuwt zich eindeloos in het vuur. Dit gegeven wordt door Robert Bijman bijzonder expliciet verwerkt in zijn nieuwste boek. De eeuwige twee vrienden Tom Segrijn, Shantea Sotalia en Infinia reizen - samen met nog andere bekenden uit de vorige boeken van deze auteur – naar nieuwe planeten. Ook ontmoeten ze mysterieuze vogelmensen op de planeet Lacertia.

“Er bleef een gevoel van ongeloof in Infinia ronddwalen. Waarom zag ik het niet gelijk? Overal om haar heen waren alarmgeluiden te horen. Paniek bevroor haar ledematen. Ze wilde zo snel mogelijk naar Toms ouders teleporteren om hen uit de hal te halen, bij Odona weg te halen, maar haar kracht vloeide uit haar lichaam.”

Tijdens het lezen blijf je steeds alert, heel wat personages stormen per slot van rekening op je af. In zijn laagdrempelige stijl en schrijftaal zet de schrijver zijn fantasieën op papier. Reis aldus mee met de protagonisten en ontdek een prachtig universum, bezaaid met indrukwekkende planeten. Trek je niets aan van moeder aarde; verlaat tijdelijk ongedwongen je vertrouwde wereldje en ga er helemaal voor. Let echter wel op: lang niet elke ontmoeting stemt overeen met de realiteit. Niet elk karakter is echt zoals het zichzelf aan je voorstelt.

Ook in dit derde deel komen de belangrijkste personages verder tot ontbolstering. Het verleden van Tom en Shantea speelt een opvallende rol. Robert Bijman heeft met Fenyx weer een rasechte tour de force achter de rug. Zoals het perfect bij hem past: een stevige pil van 460 mooi opgevulde pagina’s vol verwondering, mysterie en spanning. Deze bijzonder gepassioneerde schrijver neemt je veilig mee op reis en tovert vlotweg de ene na de andere plotwending uit de mouwen. Is er dan geen ruimte voor menselijke fenomenen, waardes en eigenschappen? Zeker wel: vergelding, trouweloosheid, liefde, emoties, leed en ontgoocheling. Dit alles komt aan bod.

Deze lezer vraagt zich af, welke fascinerende personages en leefwerelden Robert Bijman gaat creëren – want dit doet hij ook echt: scheppen – in zijn volgende boek. Fenyx: activeer je eigen fantasie en geniet.