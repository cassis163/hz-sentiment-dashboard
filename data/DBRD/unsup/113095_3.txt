Een nieuwe Fitzek met vreemde wendingen en thema's die ik moeilijk met elkaar te rijmen vond.
Mats Krüger, psychiater, keert met het vliegtuig vanuit Buenos Aires terug naar Berlijn omdat zijn dochter Nele gaat bevallen. Het is niet evident voor hem om het vliegtuig te nemen want hij heeft een panische vliegangst. Hij heeft de nodige research gedaan om de veiligste stoelen te kennen en heeft meerdere stoelen gereserveerd zodat hij van plaats kan wisselen al naargelang het tijdstip in de vlucht, landen en stijgen zijn gevaarlijk, andere zitplaats tijdens het vliegen boven zee en zo meer.
Eens in het vliegtuig krijgt hij telefoon van een onbekende die hem meldt dat zijn dochter ontvoerd is. Hij kan haar leven redden door iets te doen. Dat iets kan ik hier niet vermelden zonder te veel weg te geven.
Op de vlucht zit ook een voormalig patiënte van hem, eentje die hij al eens van een massamoord heeft moeten behoeden.
Ik vond het een vreemd boek, een beetje on-Fitzek. Vooral de reden van de ontvoering van Nele vond ik heel raar en niet bij het boek horen. Die uitleg van de ontvoerder dat ging er bij mij niet in. Waarover het precies gaat kan ik weer niet vertellen zonder een en ander weg te geven. Op zich was het idee van het vliegtuig en een psychiatrisch patiënt met het verleden dat de patiënt had, wel goed en het was volgens mij ook voldoende geweest om daarrond een thriller te schrijven.