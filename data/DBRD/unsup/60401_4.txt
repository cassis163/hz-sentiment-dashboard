Het verhaal van Lynn en Stephan kwam ik tegen op een schrijf- en leesplatform. Ik las een hoofdstuk, daarna het volgende, daarna nog eentje en toen was ik ineens driekwartier verder en las ik de verontrustende woorden ‘wordt vervolgd’.
Als een verslaafde heb ik het gevolgd, blij als er weer een nieuw hoofdstuk geplaatst werd, en balend als er wel heel lang tussen zat, maar wat heb ik genoten van 'Mijn hele leven lang'. Met een brok in mijn keel en een hele grote glimlach gelezen. Het verhaal werd herschreven, titel en cover zijn aangepast en nu is het te koop als e-book en paperback

Stephan McAvoy is achttien als zijn beste vriend, de zes jaar oudere, Freek trotste vader wordt van Lynn Appelboom. Hij ziet haar van dichtbij opgroeien en zij ziet hem als de grote broer die ze nooit heeft gehad, maar de band tussen hen is sterker. Ze zijn de beste maatjes, delen dezelfde passie voor geschiedenis, Stephan is toevallig ook Lynn haar geschiedenisdocent, eten regelmatig samen en hangen graag voor de tv om series te kijken.
Stephan is na een pittige relatie al een tijdje vrijgezel, en kan de ware maar niet vinden. Lynn is nog jong en nog niet zo bezig met vriendjes. Tot de zevenendertigste verjaardag van Stephan. Stilletjes aan is de vriendschap in iets anders ontluikt. Lynn kust Stephan, en hij wijst haar af.
Pijnlijk voor beide.

Het verhaal begint met een proloog. Lynn is klaar met haar stage in Cairo en gaat weer terug naar Nederland. Haar vriendje Cas, met wie ze het appartement deelt, komt later omdat hij nog moet werken. Tot haar grote verdriet vertelt haar moeder, vlak voor vertrek, dat Stephan, ooit haar grote liefde, gaat trouwen.

Het fijne van deze start is dat je als lezer A. wilt weten wat er gebeurd is (hoe is de relatie tot stand gekomen en hoe is het verlopen?) en B. komt het nog goed?

Mijn hele leven lang is een heerlijk zwijmel verhaal, waarvan je hoopt dat je verwachtingen uitkomen want je gunt Stephan en Lynn al het geluk in de wereld. Het is daarom ook een verhaal dat je niet weg kan leggen, ik niet tenminste.

Dat komt deels omdat het boek heel goed is opgebouwd. De proloog neemt je gelijk mee, en zo werkte het met de andere hoofdstukken ook. Nergens werd het saai en Emma Anna weet precies hoe ze moet doseren in informatie en hoe ze de lezer in het verhaal houdt. (Had ik al verteld dat ik een dag bloedchagrijnig ben geweest omdat er geen nieuw hoofdstuk was geplaatst en ik niet verder kon lezen? Nou bij deze…).

Ook de sprong in tijd komt op het juiste moment. Er zit halverwege een behoorlijk cliffhanger zonder dat het te dik er bovenop ligt of dat het, als je eenmaal weet wat er is gebeurd, een bizarre plotwending is.

Ik denk dat daar grotendeels de kracht van het verhaal ligt. Het is een feelgood, en daar hoort een extra toefje zoet wel bij, maar over het algemeen is alles heel natuurlijk en levensecht. De personages, de dialogen, de gebeurtenissen en natuurijk ook de 18+ scenes, ('Mijn hele leven lang' bevat best wel een aantal erotische scenes), kunnen allemaal echt gebeurd zijn. Mijn complimenten voor de schrijfster die de erotiek in het verhaal zo heeft weten te schrijven dat het niet banaal of plat wordt, maar juist liefdevol, met een uiteraard een sprankeltje suiker, waardoor je nog meer van de personages gaat houden.

'Mijn hele leven lang' tipt ook op een luchtige manier het probleem van leeftijdsverschil in de liefde aan. Er was geen vuiltje aan de lucht, totdat Stephan en Lynn toegaven dat hun vriendschap was overgegaan in liefde, met bijbehorende passie. Voor sommige in hun omgeving blijkt dan dat geluk niet voorop staat, maar de norm waaraan je blijkbaar moet voldoen.

Heb ik dan echt niets aan te merken? Nou, misschien had het bovengenoemde thema iets meer uitgediept mogen worden. Aan de andere kant… echt noodzakelijk is het ook weer niet.

Vier dikverdiende sterren omdat dit een boek is dat je meerdere keren gaat lezen vanwege de glimlach die je ervan krijgt.