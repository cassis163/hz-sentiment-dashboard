Het boek De IJzerlegendes van Julie Kagawa is eigenlijk een bundel met drie korte verhalen, die aansluiten op haar eerdere boekenserie The Iron Fey. In de serie The Iron Fey zijn vier delen verschenen die over dezelfde hoofdpersonages (Meghan, Puck en Ash) gaan. De verhalen van de IJzerlegendes spelen zich chronologisch gezien af tussen deze delen in. Het eerste korte verhaal, beter bekend als De Overtocht - Winter, kan worden gezien als deel 1,5. Het tweede verhaal, De Overtocht - Zomer, kan worden gezien als deel 3,5. Het derde korte verhaal uit de bundel heet De Voorspelling en speelt zich af na het vierde boek (deel 4,5).

De twee Overtochten zijn delen die voornamelijk leuk zijn voor fans: je krijgt extra hoofdstukken te lezen over je favoriete personages. In de vier boeken van The Iron Fey worden namelijk de gebeurtenissen in deze korte verhalen namelijk wel heel kort nog benoemd, maar wordt er niet in detail getreden. De boeken geven je dus een klein beetje extra informatie over de grappige en liefdevolle momenten waar in de serie weinig aandacht aan wordt besteed en zijn vooral bedoeld om nog even weg te zwijmelen bij "die goede oude tijd". Het is niet aan te raden deze bundel te lezen zonder dat men de andere vier boeken gelezen heeft, aangezien de achtergrondinformatie over de karakters en hun avonturen uit die boeken van de lezer geÃ«ist worden.

Voor De Overtocht - Winter moest ik het diepste teruggraven in mijn geheugen. Niet dat ik me het verhaal niet meer kon herinneren - ik heb de boeken meerdere keren verslonden - maar doordat er in de tussentijd zoveel is gebeurd met deze personages dat je je amper meer kunt voorstellen hoe het was om de boeken te lezen toen je daar nog geen weet van had. In dit korte verhaal lees je namelijk hoe Ash met Meghan op reis is naar Tir Na Nog. Voordat hij Meghan goed leerde kennen had hij namelijk aan zijn moeder, die tevens de vorstin van het Winterrijk is, gezworen Meghan mee naar Tir Na Nog te nemen. Helaas vermoedt hij dat zijn moeder kwaadaardige plannen voor Meghan in petto heeft, gezien Meghan de dochter van de koning van het Zomerrijk is, en daarmee haar gezworen vijand. Dit alles brengt Ash in een lastige positie, want hij begint gevoelens voor Meghan te ontwikkelen. Ze zijn namelijk de kinderen van de twee verschillende rijken zijn en mogen daardoor net als Romeo en Juliette niet bij elkaar zijn. Bovendien wordt van hem verwacht zijn gevoelens voor Meghan te negeren en haar alsnog naar haar ondergang te brengen, waar hij met een masker van onverschilligheid zal moeten toezien hoe zij haar lot ondergaat. Meghan ziet Ash dan ook steeds meer gesloten worden, naarmate hun reis vordert. Het verhaal wordt spannend doordat de reis naar het Winterrijk niet zonder horten of stoten gaat. Daarnaast, en dat wist ik nog niet aan de hand van de andere boeken, beleven Ash en Meghan in dit korte verhaal hun eerste kus! Zeker een goede aanvulling dus.

De Overtocht - Zomer speelt zich later in het verhaal af. Meghan is dan al in het IJzerrijk en is daarmee voor zowel Puck als Ash lastig te benaderen. Om die reden hebben Puck en Ash in het laatste hoofdstuk van boek 3 besloten hun krachten te bundelen, waar boek 4 verder gaat. Wat je niet weet, is dat ze nog heel wat moeite hebben moeten doen voor ze in boek 4 hun plan kunnen gaan uitvoeren. Ze krijgen namelijk in dit korte verhaal bezoek van Leansidhe, de machthebber van Tussen en daarmee heerseres over alle verbannen fae. Zij blijkt nog een schuld te willen vereffenen met Ash, waardoor Ash de opdracht krijgt om voor haar bij de koningin van het Zomerrijk iets te gaan stelen. Aangezien Puck bij het Zomerrijk hoort en al jarenlang een vete heeft met de koningin van het Zomerrijk, biedt hij zich gelijk aan om een handje te helpen. Dit gaat natuurlijk gepaard met de enorme hilariteit die we van Puck gewend zijn. Bovendien is ook Grimalkin, de sarcastische, wijze kat, aanwezig in dit verhaal, van wie ik een groot fan bent. Dat maakt dat ik dit ook het leukste verhaal van de bundel vind.

Naast de twee Overtochten, heb je in dit boek ook nog het korte verhaal De Voorspelling zitten. Dit was voor mij de grootste verrassing, aangezien het zich na het vierde boek bleek af te spelen. Hiermee was het voor mij een compleet nieuw verhaal, waar je ook nog geen toespeling over had gelezen in de andere boeken. Een echte aanvulling op de serie dus, als cadeautje voor haar trouwe fans. In De Voorspelling zie je hoe Meghan en Ash eindelijk samen zijn in het IJzerrijk. Ze zijn gelukkig samen en maken zich klaar om zich voor het eerst samen in het openbaar te tonen voor de rest van de volkeren. Maar zodra ze daar aankomen, wordt Meghan ziek en krijgt ze bezoek van het orakel. Dit orakel vertelt haar dat ze zwanger is, maar het kind misschien alleen maar voor grote problemen zal zorgen naarmate hij ouder wordt. Daarom biedt ze Meghan en Ash de lastige keuze: willen ze het kind houden ondanks die wetenschap, of willen ze het afstaan? Zoals eerder al gezegd is dit een geweldige aanvulling op alle leuke, lieve en ontroerende momenten van Meghan en Ash en maakt het de serie echt compleet!

Na deze drie verhalen komt er in de bundel ook nog een survivalgids met allemaal tips over hoe je een reis kunt maken naar de fantasywereld Nimmernimmer uit de boeken. Aangezien de tips die hier geschreven worden zo voor de hand liggend zijn, zonder enige humor of vernieuwende feiten, vind ik dit eerder een afbreuk dan een aanvulling op de serie.