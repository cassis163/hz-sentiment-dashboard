Ali Land Goed of slecht
Het boek ziet er angstaanjagend uit, spookachtig haast en zeker met de ondertitel, ‘ik ben de dochter van een seriemoordenaar.’
Milly, 15 jaar jong, wordt opgenomen in een pleeggezin omdat haar moeder een gruwelijke seriemoordenares is. Haar vader is weggegaan, haar broer is destijds uit huis geplaatst. Milly heeft haar moeder zelf aangegeven en worstelt met haar identiteit en haar trauma van de mishandelingen (en misbruik) door haar moeder. Het pleeggezin waarin ze opgenomen is is geen stabiel gezin. De vader van het gezin is therapeut/psycholoog, de moeder van het gezin is verslaafd aan drank en cocaïne en heeft zelf hulp nodig en dan is er nog een puber die helemaal geen zin heeft in opnieuw een kind in huis, in een hulp project van haar vader. Niet bijster een veilige omgeving om te herstellen van een trauma. Voor haar omgeving wordt verzwegen wat ze heeft meegemaakt om haar een nieuwe identiteit te geven maar door haar trauma en haar gedrag past ze niet echt in een groep, wordt buitengesloten en ernstig gepest.
Het was een geweldig spannend boek. Je wilt weten hoe het verder gaat en hoe dit afloopt. Je werkt toe naar het proces van haar eigen moeder. Kan ze getuigen, want ze is ook loyaal naar haar moeder toe. Het is ook een heel beklemmend boek. Aan de ene kant wil je doorlezen aan de andere kant is het soms te aangrijpend en moet je het wel even wegleggen.
Bijzonder vond ik de aanbevelingen geschreven op de achterflap van het boek door Jill Mansel b.v. Deze aanbevelingen verwoorden wat ik ook ervaren heb. Ongelooflijk goed en extreem beklemmend en choquerend en verslavend.
Kortom ga deze schrijfster in de gaten houden en hoop nog meer van haar te lezen. Een ijzersterk debuut, een echte mustread.