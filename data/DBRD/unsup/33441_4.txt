Hooggespannen waren de verwachtingen na het lezen van de preview van dit boek, de cover is prachtig, stylistisch en mysterieus, de beschrijving is veelbelovend en niet te vergeten: de reputatie van de schrijver natuurlijk, Graham Norton. Dit moet een heel goede mix worden met al deze ingrediÃ«nten.
Meteen in het begin van het boek wordt de toon gezet, de beschrijving van politieagent PJ Collins is erg beeldend, we maken kennis met een brigadier die werkzaam is in een rustig typisch Iers dorpje en nooit eens iets spannends meemaakt. En dan heeft hij ook nog zijn figuur niet mee, hij is zwaarlijvig, deze typeringen worden echt zeer treffend neergezet, je ziet hem in levende lijve. Maar niet op een manier die "gemaakt" leuk wordt, niet over de top.

Op dezelfde wijze schetst de auteur de diverse dorpsbewoners, het dorp zelf , de cottages,de winkels, de personen.
In dit dorp, waar de bewoners, ogenschijnlijk, een rustig leven leiden, wordt een ieder wakker geschud nadat er bij bouwwerkzaamheden een lijk gevonden wordt, duidelijk is dat deze vondst niets met het recente verleden te maken heeft. En dan volgt de spannende zoektocht wie deze persoon was en hoe het zover heeft kunnen komen.
De manier waarop de inwoners reageren wordt heel mooi beschreven, de verschillende verhoudingen, de karakters, de geheimen, de liefde, alles wordt op subtiele wijze stukje bij beetje duidelijk.

Vooral de wijze waarop, met gepaste humor, de personages zich ontwikkelen, met name PJ, maakt het boek uitermate goed leesbaar, echt een aanrader.