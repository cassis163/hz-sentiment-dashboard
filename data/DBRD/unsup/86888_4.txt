Recensie “Verboden Tranen” van Melissa Skaye

Verboden Tranen is het tweede deel uit de VT-reeks van Melissa Skaye.
Ook deze cover heeft voor mij nog steeds een te hoog “Chick-lit” gehalte, maar dit boek zou ik wel oppakken in een boekenwinkel. Ik heb namelijk iets met verhalen over huizen en hun bewoners. De cover roept bij mij niets op wat met het verhaal te maken heeft, maar de achterflap geeft je een goede inkijk op het verhaal.
Sanne en Luca, rechercheurs bij de politie Hoorn, krijgen misschien wel de moeilijkste zaak van hun carrière voor de kiezen. In een tuinhuis worden vier lijken gevonden.
De oorspronkelijke eigenaren, Max en Sophie Tildro, zijn tijdens een auto-ongeluk om het leven gekomen en hun zoon Jack is al twintig jaar spoorloos, net als zijn toenmalige vriendin Sarah.
Wat heeft er zich allemaal afgespeeld in dit huis, wie weet er meer van, wat heeft de vermissing van een oude vrouw met deze zaak te maken? Alleemaal vragen die je doen blijven lezen. Wat je wil is antwoord, en graag zo snel mogelijk.
Het boek was zo uit, wat altijd weer jammer is, maar in sommige boeken MOET je doorlezen. De schrijfstijl is lekker vlot, net zoals in haar eerdere boek. Het verhaal leest lekker weg, de spanning bouwt langzaam op. Door van het verleden en het heden te switchen krijg je steeds iets meer informatie en beginnen er wat puzzelstukjes op zijn plek te vallen. Het plot was tot het laatst toe spannend, een knappe ontknoping.

Plot. : 4
Schrijfstijl. : 4
Originaliteit : 4
Psychologie : 4
Leesplezier : 4
Spanning. : 4

Ik geef Verboden Tranen 4****