Een mooie vrolijke cover met een ouderwetse joy stick op die je onmiddellijk een aantal jaren terug in de tijd voert. Na het lezen van de tekst op de achterflap wordt het duidelijk dat mensen die de jaren 80 bewust meegemaakt hebben, veel vertrouwde dingen gaan terugvinden. Voor de jongere mensen is het dan weer leuk om te weten te komen wat toen 'in' was. Het is een boek vol jeugdsentiment voor de ene of vol dinosaurussen voor andere.
Het begint allemaal vrij onschuldig met iets dat als een kwajongensstreek zou kunnen aanzien worden, maar jammer genoeg blijft het daar niet bij en gaat het van kwaad naar erger. We volgen Billy en zijn twee beste vrienden die een plan proberen uit te dokteren om die felbegeerde playboy in handen te krijgen. Ze verzinnen allerlei scenario's die niet zo succesvol zijn. En dan komt er het ultieme plan, waar Billy eigenlijk niet achterstaat maar besluit mee te gaan om de boel in de gaten te houden zodat het niet uit de hand loopt. Slagen ze erin om het tijdschrift te pakken te krijgen of, nog belangrijker, slaagt Billy erin om alles in goede banen te leiden? En wat met zijn 'vriendschap' met Mary?
Een leuk verhaal vol, voor mij, herkenbare dingen en met een vleugje humor maar ook met een heel mooie emotionele twist die ik niet verwacht had in dit boek. Of het ook eind goed, al goed is, laat ik jullie zelf ontdekken. Ik genoot er in ieder geval erg van.
Het enige minpuntje misschien is dat ik twijfel of alles even geloofwaardig is.
Bedankt Hebban en uitgeverij Luitingh-Sijthoff voor het schenken van het boek dat mij een paar uur leesplezier heeft gegeven.