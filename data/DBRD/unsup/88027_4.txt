Stel je een verhaal voor waarbij een jongen en een meisje ontzettend verliefd op elkaar zijn. De jongen gaat dood en zijn hart gaat naar een andere jongen. Het meisje gaat op zoek naar de jongen met het hart van haar oude vriend. Wat zou er gebeuren? De kans is groot dat wat jij hier nu bedenkt, ook daadwerkelijk gebeurt in Dingen die we zeker weten van Jessi Kirby. Laat dit je echter niet weerhouden om het boek te lezen, want het gaat om zo veel meer dan alleen de gebeurtenissen van het verhaal.  

Vierhonderd dagen geleden is het leven van Quinn stil komen te staan toen haar grote liefde Trent overleed. Ze telt elke dag dat hij er niet meer is en het lukt haar niet om de draad van haar leven weer op te pakken. Door de ontvangers van de gedoneerde organen van Trent te ontmoeten vindt ze wat sluiting. EÃ©n van de ontvangers reageert echter niet op haar brief en juist hij kreeg het hart van Trent. Tegen alle regels in gaat Quinn via het internet op zoek naar deze jongen, die Colton blijkt te heten. Via de blog van de zus van Colton weet Quinn alles over hoe hij ziek was en weer beter werd na ontvangst van het hart van Trent. Ze besluit hem op te zoeken, gewoon om hem een keer gezien te hebben.  

Uiteraard loopt dit plan niet zoals Quinn van tevoren had gehoopt, maar Colton brengt haar eigenlijk veel meer dan enkel een romantisch verhaal. Hij laat haar zien hoe ze weer kan genieten van het leven. Iets wat Quinn hard nodig heeft. Dingen die we zeker weten gaat eigenlijk meer om rouwverwerking, om het doorgaan na tegenslagen, om door te zetten en om te genieten van het leven in het nu. Quinn leert om het leven dat ze voor zich zag met Trent los te laten en een nieuw levenspad te bewandelen.  

Zoals de quote op de achterflap van het boek zegt is dit boek vanaf het eerste hoofdstuk al ontroerend. Je wordt helemaal meegetrokken in het verlies en verdriet van Quinn. Toch geeft het ook hoop, want er is nog een leven te leven na het verlies van een dierbare. Hoe moeilijk dat ook is om te beseffen.  

De familieleden van Quinn laten ook zien hoe je door kunt gaan met het leven na tegenslagen. Na de beroerte van de vader van Quinn hebben haar ouders hun leven flink aangepast. Geen weekenden meer doorwerken, maar in de weekenden juist genieten van het leven. Haar oma heeft ook haar leven weer opgepakt na het verlies van haar man. En de zus van Quinn, Ryan, besluit na een verbroken relatie dat het tijd is om te doen wat ze altijd al heeft willen doen.  

Waar voor Quin een nieuwe liefde betekent dat ze weer durft te leven, is haar zus een tegenhanger, die juist na een verbroken relatie doorgaat met haar leven door te doen wat ze altijd al heeft willen doen. Hierdoor zakt het boek niet helemaal weg in het 'liefde-redt-je-van-al-je-problemen-idee'. Al blijft het idee van liefde wel erg belangrijk, maar vooral de liefde van alle mensen om je heen. Het is niet alleen Colton die Quinn helpt om haar leven weer op te pakken, ook haar familie geeft haar zetjes en duwtjes om weer eens te durven leven.  

Ondanks het voorspelbare van Dingen die we zeker weten, is dit toch een enorm ontroerend en mooi verhaal. Met veel zon en onbezorgdheid, maar ook enorm verdriet en zware tegenslagen. Misschien dat je moet huilen om dit boek, maar het zal ook veel hoop en zin in het leven geven.