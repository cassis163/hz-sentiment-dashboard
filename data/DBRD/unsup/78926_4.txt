Wat als je als ex-agent ineens verdachte bent in een moordonderzoek en je aan de andere kant van de verhoortafel terecht komt?

Dat overkomt Holland Taylor. Vier jaar geleden verloor deze detective zijn vrouw en kind door een ongeval. Hij heeft moeite om dit te verwerken, raakt uiteindelijk van het pad af en besluit te stoppen bij de politie. Omdat hij nog graag mensen helpt hun problemen op te lossen, besluit hij als privé-detective verder te gaan. Als de man, die verantwoordelijk was voor de dood van zijn gezin, vrijkomt uit de gevangenis en dood wordt aangetroffen, is Taylor meteen de verdachte. Ineens zit hij aan de andere kant van de tafel in de ondervragingsruimte. Nadat hij wordt vrijgelaten, blijft het door zijn hoofd spoken en hij besluit zelf te achterhalen wat zich heeft voorgedaan. Holland neemt ons mee op sleeptouw in een interessant onderzoek waar veel meer achter blijkt te zitten dan in eerste instantie wordt gedacht.

Holland heeft een sarcastische kijk op de wereld en maakt dan ook vaak grapjes in deze toon. Hier moet je van houden, want het boek staat er vol mee. Niet alle grapjes zijn even leuk, maar bij de meeste ontsnapte wel een gniffel. Holland is een sterk karakter en draagt het boek, maar gelukkig wel zonder te dominant te zijn. Hij aarzelt niet om hulp te vragen als hij dat nodig vindt en is geen einzelgänger die alles beter denkt te weten.

De tekst is in eerste persoon geschreven en hierdoor zien we alles vanuit de ogen van Taylor. Dit zorgt ervoor dat je betrokken raakt bij de personages. We voelen Taylors twijfels over vijanden en liefdevolle gevoelens naar vrienden. Hierdoor is het erg lastig om geen sympathie op te wekken voor hem.

Vol warme gevoelens en humor word je in deze thriller mee een onderzoek in getrokken. Wees niet bang dat het saai wordt, want bloederige details zijn er ook genoeg. Niet in overvloed, maar wel aanwezig. De goed uitgewerkte karakters en het fijne plot maken van Penance een cozy thriller dat een fijne twist op de standaard thriller is.