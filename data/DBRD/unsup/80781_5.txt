Astrid Harrewijn is een Nederlandse schrijfster. Zij studeerde rechten en was daarna werkzaam als vertaalster. In het voorjaar van 2006 deed ze mee aan de Jill Mansell-schrijfwedstrijd, georganiseerd door het weekblad Flair en Uitgeverij Sijthoff. De roman “Ja kun je krijgen” was geboren. Inmiddels heeft ze al een flink aantal romans gepubliceerd. Ze heeft een onmiskenbaar eigen stijl en schrijft met humor over de valkuilen van ons dagelijks bestaan. Astrid Harrewijn woont in Den Haag met haar man en hond, en heeft twee dochters.
Dit is deel 2 uit het drieluik over de vrienden Noor, Joost en Kiki. Waar in deel 1 Noor de hoofdrol kreeg, is het nu de beurt aan Joost, kunsthistoricus, archeoloog en schrijver.
Het verhaal start in Rome, waar Joost zich afzondert om te werken aan zijn boek over keizer Augustus. Hij raakt gecharmeerd door Noémi, het schattige dochtertje van zijn huisbazin, wat het verlangen naar een eigen kind aanwakkert. Hij is tenslotte de 40 al gepasseerd.
Hij ontmoet er ook 3 Italiaanse huisvrouwen, die hem onverwacht en op een hilarische manier de nodige inspiratie voor zijn boek geven.
En dan is er nog zijn oude vriend, Donato, die ernstig ziek is. Hij gaat regelmatig bij hem op bezoek om met hem het boek over Keizer Augustus te bespreken.
Eenmaal terug in Amsterdam wordt hij totaal onverwacht ontslagen bij de UvA én bij het Rijksmuseum, en dat op 1 dag. Als de promotie van zijn boek dan ook niet verloopt zoals gehoopt, dreigt terug te zinken in zijn oude saaie leventje.
Maar hij blijft niet bij de pakken zitten en start, samen met klusjesman Gijs, Steiger 13 op, een klusjesdienst voor alleenstaande vrouwen.
Verder ontmoet het de aparte Emma, waarmee het een en ander beleeft, botst het geregeld tegen de mysterieuze Jolijn, en heeft hij samen met zijn vrienden (ont)spannende boottochtjes.
Dan is er natuurlijk ook nog de zoektocht naar de geheime tekens in de kelder van het Rijksmuseum, waardoor hij in een geheime orde verzeild geraakt, en op onderzoek gaat om het mysterie te ontrafelen.
En als zijn boek dan onverwacht tóch een succes wordt, komt zijn leven plots in een heel ander vaarwater terecht…
“Daar heb je vrienden voor” is voor mij 5 sterren waard. De schrijfstijl is nog steeds vlot en prettig, met sympathieke hoofdpersonages en er zit een spanningsopbouw en veel humor in. Dit zorgt ervoor dat je wil blijven verder lezen. De auteur trekt je meteen mee in het verhaal. Ik heb écht genoten van dit boek!