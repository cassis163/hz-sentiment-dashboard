Twee jaar na The Pardon  kwam James Grippando met een totaal ander boek: geen rechtbankdrama, maar een ‘jacht op de seriemoordenaar’-verhaal. FBI-agent Victoria Santos is bezig met het onderzoek naar een serie akelige moorden. Het probleem is dat de slachtoffers zo verschillend zijn: een oudere vrouw, een homofiele jonge man, een zwarte oude man… Victoria doet haar best maar krijgt geen hoogte van de dader. Hulp komt uit een onverwachte hoek: journalist Mike Posten krijgt op een dag een bericht waaruit blijkt dat er iemand is die weet waar de seriemoordenaar opnieuw zal toeslaan. Maar ja, Victoria en Mike hebben verschillende belangen: Victoria om alles zo geheim mogelijk te houden, en Mike om zoveel mogelijk kranten te verkopen, met behulp van spannende artikelen. Verder heeft Mike het al vrij moeilijk; zijn huwelijk verkeert in een crisis. En Victoria heeft het moeilijk omdat er veel collega’s zijn bij de FBI die vrouwelijke agenten niet serieus nemen. Door de omstandigheden gedwongen werken Mike en Victoria samen, en ook Mike’s vrouw speelt een belangrijke rol, alsmede iemand die de moordenaar heel goed gekend heeft…

Spannend van eerste tot laatste pagina! Een cliché, maar het is nu eenmaal zo. De plot zit stevig in elkaar zonder dat de lezer al lang van te voren de ontknoping ziet aankomen, Mike en Victoria én de moordenaar komen als karakters dubbel en dwars uit de verf en de afloop blijft onzeker tot op het laatste moment. Een klassewerk! In dit verhaal wordt de spanningsboog nergens onderbroken zoals soms in The Pardon nog gebeurde, integendeel, die gaat steeds strakker staan! (Door: Jannelies Smit)