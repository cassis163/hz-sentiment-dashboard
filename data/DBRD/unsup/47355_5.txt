Het derde deel van de Vuur en As serie, A Reaper at the Gates (Nachtbrenger) mocht voor ons, de Young Adult Club, wat eerder op de mat vallen. Wij lazen de exclusieve 'advanced readers copy' van dit boek, wat het natuurlijke extra bijzonder maakte. Sabaa Tahir zet hier opnieuw de wereld neer van de drie hoofdkarakters; Elias, Laia en Helene, maar dan in een ander licht. Met een eventuele opkomende oorlog en andere spannende gebeurtenissen en onthullingen die aan het licht komen, kan ik je alvast verklappen dat dit tot nu toe mijn favoriete deel is van de serie.

Allereerst een enorme waardering van Sabaa Tahir, die vanuit verschillende perspectieven een enorm spannend en samenhangend verhaal kan neerzetten. Elk perspectief is compleet anders, denkt anders en is om van te genieten. De beschrijvingen van gebeurtenissen en gedachtes van de hoofdkarakters worden niet t√© uitgebreid, maar toch prachtig beschreven. Een echt op-het-puntje-van-je-stoel boek, kun je wel zeggen. Sabaa weet je constant te boeien en sluit hoofdstukken (die vanuit verschillende perspectieven geschreven worden) bijna altijd af met een cliffhanger, waardoor je geen andere keuze hebt dan door te blijven lezen.

Het is niet moeilijk opnieuw in het verhaal te springen, wanneer er wat tijd is vergaan tussen het lezen van het tweede en derde boek. De schrijfster weet deze overgang vloeiend en toch duidelijk neer te zetten, en het eind van dit boek is ook weer een enorme cliffhanger, waardoor je niet kunt wachten tot ze weer opnieuw in de pen klimt.

Dit boek zit vol plottwists, is spannend, er zit genoeg actie in en is tegelijk een emotionele rollercoaster. Perfect voor elke (en dan bedoel ik ook voor elke leeftijd) fantasy fan. Als ik er eentje had, zou ik mijn hoed voor Sabaa Tahir afnemen.