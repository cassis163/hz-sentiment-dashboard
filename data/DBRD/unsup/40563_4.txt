Voor de blogtour van WPG Uitgevers België mocht ik “Ryder” van Nick Pengelley lezen en wat ben ik hen hier dankbaar voor! Dit is tevens mijn eerste deelname aan een Nederlandstalige blogtour. Eerder had ik het plezier om mee te doen aan de blogtour van het boek “One Night Unveiled” van Jodi Ellen Malpas.

Na de gruwelijke moord op haar ex-partner en goede vriend Evelyn, kon Ayesha niet anders dan erachter komen wie hiervoor verantwoordelijk was en waarom hij vermoord was.
Al snel blijkt dat Evelyn vermoord werd omdat hij achter uiterst vertrouwelijke informatie kwam in verband met het conflict tussen Israël en Palestina.
Ayesha vindt het haar verantwoordelijkheid om dit alles tot de puntjes uit te zoeken en dus start ze een zoektocht. Via verscheidene tips en aanwijzingen vallen de puzzelstukjes langzaamaan in elkaar, maar Ayesha is niet de enige die deze aanwijzingen volgt. Al snel komt Ayesha erachter dat ze gevolgd wordt. Dit leidt tot een wilde achtervolging door de ondergrondse tunnels en gangen van Londen. Dit gedeelte van het boek vond ik trouwens zó spannend, dat ik er die nacht over gedroomd heb. En dat wil al wat zeggen.
“Ryder” bevat ook een schat aan geschiedenis, wat ik heel leerzaam en aangenaam vind om te lezen. Zo heeft het boek buiten het verhaal op zich nog heel wat meer inhoud.
Nick Pengelley creëerde met Ayesha ook meteen een hoofdpersonage dat je niet zou verwachten, mede door haar achtergrond. Dit maakt het boek ook meteen zeer intrigerend. Op de achterflap van het boek wordt “Ryder” geprezen als “De Da Vinci Code van het Midden-Oosten” maar net omdat Ayesha zo’n onconventionele achtergrond heeft, is zij niet te vergelijken met Robert Langdon, maar dat maakt haar zeker niet minder goed!

Af en toe vond ik het boek een beetje moeilijk te volgen omdat er nogal veel personages aan bod komen maar gelukkig omschrijft Nick Pengelley alles zo uitvoerig, dat ik vrij snel weer mee was. Al bij al maakt dit alles dat ik “Ryder” heel graag heb gelezen en ik kijk alvast uit naar het vervolg op deze thriller!