Dit boek lag al een tijdje op mijn nog te lezen lijst. Vanwege de positieve reacties besloot ik om het boek maar eens van de stapel af te halen. Het is inderdaad een heel erg leuk boek.

Het boek gaat over Don. Hij is docent genetica aan de universiteit. Hij is intelligent en kan heel goed koken. Het enige wat hij nog zoekt is een vrouw. Verder dan een eerste date komt hij meestal niet. Hij heeft dan ook een behoorlijk eisenpakket waaraan de vrouw in kwestie aan moet voldoen. Hij heeft een uitgebreide vragenlijst samengesteld om de juiste vrouw te vinden.

Dan is daar Rosie. Rosie is op zoek naar haar biologische vader en een hoogleraar Genetica kan haar daarbij helpen. Don besluit haar te helpen, zonder verdere bedoelingen. Rosie voldoet namelijk totaal niet aan de criteria om met Don een relatie te beginnen. Maar de zoektocht naar Rosie's vader zorgt er wel voor dat ze samen heel wat meemaken. Ze blijken het toch wel heel gezellig te hebben met z'n twee'tjes.

Dit boek is hilarisch, aandoenlijk en serieus tegelijk. Don heeft een vorm van autisme en is daardoor op sociaal gebied wat onhandig. Hij ziet bepaalde dingen niet zoals ze bedoeld worden. Dat maakt Don ook een aandoenlijke hoofdpersoon. Een beetje zoals Forrest Gump. Het is ook evengoed mooi om te zien hoe Don reageert in sommige situaties. Hou het gewoon heel simpel. Af en toe zou iedereen dat wel eens mogen doen. Waarom moeilijk doen als het ook makkelijk kan? Er zitten ook veel komische stukken in het verhaal. Ik heb af en toe wel hardop moeten lachen.

Het boek is makkelijk te lezen en leest lekker snel weg. Het verhaal is ook spannend genoeg om te blijven boeien. Het is een heerlijk boek om mee te nemen op vakantie bijvoorbeeld.