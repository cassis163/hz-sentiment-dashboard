Na Hitte en Razend, is Zomer het 3e boek in deze serie. Toch is het boek los te lezen van de rest. Ik was bang dat ik bepaalde dingen niet zou snappen, omdat ik de eerste 2 delen niet gelezen heb, maar ik heb niet het idee dat ik iets gemist heb.

Het verhaal wordt afwisselend vanuit het perspectief van Audrey en Alec verteld. De korte hoofdstukken, vlotte vertelstijl en deze afwisseling in vertelperspectief zorgen ervoor dat je (bijna) niet kunt stoppen met lezen. Lis heeft zo’n fijne manier van schrijven, zo beeldend, dat ik het gevoel had dat ik het verhaal vanaf de zijlijn zag gebeuren. Ik wilde de personages soms ook wel toeschreeuwen, adviseren of gewoon knuffelen, zo leefde ik met ze mee.

Mijn verwachting van een vlot geschreven, oppervlakkig liefdesverhaal met een vleugje erotiek kwam (gelukkig) niet uit. Het is wel vlot geschreven en ook een liefdesverhaal, maar zeker niet oppervlakkig. Audrey en Alec hebben het nodige meegemaakt, waar je soms de rillingen van krijgt. Dit is goed uitgewerkt in het verhaal en niet slechts tussen neus en lippen genoemd. Door deze diepgang, krijg je ook veel meer binding met de hoofdpersonages. En het vleugje erotiek blijkt een zinderende, onderhuidse spanning te zijn, waarbij ze elkaar steeds aantrekken en afstoten.

Ik wil nu zeker ook de eerste 2 delen lezen, want dit smaakt naar meer! Ik ben fan, Lis, dus schrijf maar snel door. Ik wil meer van dit soort verhalen lezen. Van mij krijg je dan ook 4,5 ster op de schaal van 5 (afgerond een 5 natuurlijk). Het enige minpuntje vond ik namelijk het einde: ik ben nieuwsgierig hoe het verder gaat met Audrey en Alec. Gaan ze het redden samen? Of toch niet? Hoe loopt hun verhaal af? Ik hoop dat we dat ooit nog te weten komen…