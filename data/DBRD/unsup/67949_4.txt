In Beren en Lúthien staat de epische romance tussen de onsterfelijke elf Lúthien en haar geliefde Beren centraal. De geliefden willen met elkaar trouwen, maar haar vader is tegen het huwelijk. Haar vader geeft Beren een moeilijke en onmogelijke taak: een Silmarel bemachtigen uit de kroon van Morgoth. Alleen dan mag Beren trouwen met Lúthien. Beren wil zich bewijzen en accepteert de opdracht.
Het liefdesverhaal van Beren en Lúthien is geschreven door J.R.R. Tolkien in 1916. J.R.R. Tolkien kreeg tijdens de Slag aan de Somme loopgravenkoorts en wordt naar huis gestuurd. Als Tolkien samen met zijn vrouw, Edith, een boswandeling maakt en zij voor hem tussen de bloemen danst, raakt J.R.R. Tolkien geïnspireerd voor het verhaal. Beren en Lúthien is een erg persoonlijk verhaal geworden. Uiteindelijk zijn op de grafzerken van Edith en John respectievelijk de namen Lúthien en Beren geplaatst. Hierdoor krijgt het verhaal een diepere laag en toont de verbinding met de auteur en zijn geliefde.
Tolkien heeft meerdere versies van het liefdesverhaal geschreven, maar een definitieve versie is er nooit gekomen. Het boek is daarom ook geen compleet werk, de zoon van J.R.R. Tolkien, Christopher Tolkien heeft alle versies verzameld en gebundeld in dit boek. Hij heeft het boek goed opgebouwd, omdat hij bij elke hoofdstuk steeds een korte inleiding geeft en context geeft over de ontstaansgeschiedenis. Hierdoor kom je als lezer meer te weten over het proces van J.R.R. Tolkien. Ook heel mooi is hoe Christopher Tolkien de groei van het verhaal laat zien door de verschillende versies naast elkaar te leggen. De afwisseling tussen proza en versvorm was tevens fijn om te lezen. Complimenten aan de vertalers! De schrijfstijl van J.R.R. Tolkien blijft geweldig. Hij schrijft heel beschrijvend en creëert prachtige werelden. De liefde tussen Beren en Lúthien komt heel mooi en duidelijk naar voren.
Al met al is Beren en Lúthien een aanrader voor echte Tolkien-fans. Dit boek geeft een heel goed beeld over de ontwikkeling en het proces van Beren en Lúthien als liefdesverhaal. Christopher Tolkien geeft veel achtergrondinformatie en heeft het boek heel goed opgebouwd. De prachtige aquareltekeningen van Alan Lee helpen zeker bij de prachtige schrijfstijl en wereld die J.R.R. Tolkien heeft gecreëerd.