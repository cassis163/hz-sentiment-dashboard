Volgens Sandra van Schijndel – de auteur van o.a. Let’s go paleo– is het paleo dieet de beste manier om van vage lichamelijke klachten, middagdipjes en emotionele ups-and-downs af te komen. Sandra van Schijndel is een allround sportinstructrice. Toen ze last kreeg van vage lichamelijke klachten en er hier geen aanwijsbare oorzaak voor gevonden kon worden, ontdekte ze zelf dat door bewuster met haar voeding om te gaan (Een suikervrij, glutenvrij, lactosevrij, zonder granen en peulvruchten dieet) je fitter en vitaler in het leven kunt staan. Ze werd enthousiast over dit gegeven en deelde dit al eerder in haar eerste boek Let’s go paleo. Hierna kwam ze met een boek gericht op voeding voor kinderen: Yo kids, let’s go paleo!

Voor haar derde boek De lekkerste nieuwe recepten van Let’s go paleo! selecteerde de auteur en sportinstructrice de populairste recepten uit haar twee eerder verschenen boeken en vulde deze aan met een aantal nieuwe. In dit boek zal je geen recepten aantreffen met pakjes, zakjes of geraffineerde suikers. Sandra belooft ons een oer-dieet in een modern jasje en brengt ons daarmee terug naar de basis. Dit kleurrijke receptenboek staat vol met de lekkerste tips, waaronder een aardbeien milkshake, appel-kaneelpannenkoek, lasagne à la paleo en overheerlijk fruitijs, allemaal gemaakt met puur gezonde, natuurlijke ingrediënten.

Wanneer je wilt starten met paleo en je wilt richten op een gezondere natuurlijke voeding dan is dit boek een prettig hulpmiddel. De recepten zijn redelijk eenvoudig te maken, maar je zult wel je boodschappenlijstje en je eetgewoonten aan moeten passen en dat is even wennen. Zo wordt er bijvoorbeeld veel gewerkt met noten, kokos, zaden en met amandelmeel. Gelukkig hebben ook steeds meer supermarkten dergelijke producten in huis en anders kun je de ingrediënten ongetwijfeld vinden in een reformwinkel. De recepten zijn allen voorzien van mooie kleurrijke foto’s, de uitleg is goed te volgen en ze zijn redelijk gemakkelijk te bereiden. De leuke weetjes die vermeld staan bij ieder recept zijn misschien overbodig, maar zijn een leuke aanvulling. De receptenbundel De lekkerste nieuwe recepten van Let’s go paleo! is een praktisch instrument voor wie zijn eetpatroon naar een gezonder niveau wil brengen.