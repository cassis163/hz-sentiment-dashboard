New Adults van Nederlandse bodem zijn er maar weinig, en daarom ben ik altijd nieuwsgierig naar de boeken die wél verschijnen. Zo ook Razend, het los te lezen vervolg op Hitte. Deze keer staat Stef centraal, die we in Hitte al leerde kennen als charismatisch en een tikkeltje arrogant. Hij doet zich zelfverzekerd voor, maar gebruikt dat meer als een masker voor wat er echt in hem om gaat. Als hij Liv ontmoet is de aantrekkingskracht direct voelbaar. Ook blijkt al snel dat ze beiden met geheimen rondlopen. Het racen zorgt voor een originele invalshoek van het verhaal.

Ik vond Razend een spannende en fijne New Adult van Nederlandse bodem. Lis Lucassen schrijft lekker vlot en vloeiend - ik heb nergens het gevoel dat de tekst niet lekker loopt of dat de manier waarop zinnen zijn opgeschreven een beetje houterig voelt. FIjn! Het boek is ook prima te lezen als je Hitte niet hebt gelezen. Het blijft continu boeien en spannend aanvoelen, ondanks dat ik de ontknoping grotendeels al aan had zien komen. Ook als instapboek om New Adult eens te proberen is dit boek zeker geschikt. De erotische scènes vallen in Razend namelijk reuze mee. Zelf las ik het boek aan de rand van het zwembad en daar is Razend dan ook uitstekend geschikt voor!