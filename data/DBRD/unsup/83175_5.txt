De wolven die op de cover staan spelen gelijk in de proloog van het verhaal een rol, zij hebben honger en gaan net als de mensen in het verdronken land op voedsel uit. Daar komen we ook Zain tegen, die een hoofdrol speelt in het nieuwste boek van Rob Ruggenberg.
Zain heeft een Nederlandse moeder en een Marokkaanse vader en groeit op met de gewoontes en gebruiken van Marokko, Dan stuurt zijn vader hem weg en komt hij in een van de zeeslagen tussen de Spanjaarden en de Nederlanders terecht. Daar wordt hij galeislaaf en zo komt hij in Sluis terecht. Midden in de 80 jarige oorlog
Rob Ruggenberg heeft weer een heel goed kinderboek geschreven voor kinderen vanaf 10 jaar, hij neemt je mee naar de landen waar zijn verhalen zich afspelen en schrijft daarbij zo kleurrijk en vanuit de kinderen beschreven dat het verhaal jou niet meer loslaat. Zijn verhalen zijn geloofwaardig en zijn goed uitgezocht, daarom zouden ze ook prima te gebruiken zijn op school.
Zo komt de geschiedenis mooi dichtbij. Ook de geschiedenis die niet in de boeken staat maar waar Rob echt naar op zoek is geweest.
Wat ik heel mooi vond is dat Zain in het begin van het verhaal de situatie van zijn moeder heel normaal vindt maar omdat hij nieuwe mensen en culturen leert kennen verandert zijn blik op zijn moeder. Waar hij zich in het begin aan haar ergerde doet hij op het einde iets speciaals voor haar. Dit zorgt ervoor dat je, als je denkt dat het verhaal afgelopen is, nog getrakteerd wordt op een avontuurlijk staartje.