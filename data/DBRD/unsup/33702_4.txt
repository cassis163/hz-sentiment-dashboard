Als ik een romantisch boek ga lezen, is het altijd weer even spannend. Ik heb al heel vaak gehad dat ik aanvankelijk heel enthousiast was over de basis van een verhaal, maar uiteindelijk minder enthousiast over de uitwerking ervan. En dus was ik een klein beetje huiverig om me aan te melden voor deze blogtour.

Wat als dit één van de vele contemporaries is die ik niks vind? Wat als het tegenvalt en ik me in allerlei bochten moet wringen om uit te leggen wat ik er dan niet leuk aan vond? Wat als het muzikale thema niet goed genoeg uit de verf komt? Want als die hele leuke en interessante achterflap en die superlieve kaft me WEER zou verleiden om een boek te lezen dat eigenlijk gewoon mijn ding niet is?

Laat ik mijn recensie beginnen met te zeggen dat mijn angst hiervoor volledig ongegrond is gebleken. Ik schrijf deze recensie een uur nadat ik het boek heb dichtgeslagen. Ik zit nog altijd te glimlachen en merk dat ik gewoon helemaal blij en gelukkig werd van dit verhaal. De achterflap, de schattige cover, het was helemaal niet misleidend. Elke belofte en elke verwachting werd gewoon helemaal waargemaakt.

Natuurlijk, er zijn aantal dingen die inherent zijn aan het genre die mij nog altijd niet helemaal liggen. Zo reageren de karakters wat mij betreft met vlagen veel te snel en impulsief, vanuit hun eigen emotie en oordeel, zonder de ander de kans te geven zijn kant van het verhaal te doen. Gelukkig werd dit allemaal ook relatief snel weer uitgesproken, zodat het niet nodeloos bleef slepen. Daarnaast voegden de uitgeschreven seks scenes voor mij niet per sé iets essentieels toe, maar ze waren ook weer te kort en te minimaal aanwezig om storend te zijn.

Maar over het algemeen was het gewoon een ongelooflijk leuk en lief boek. Dit komt mede door de prettige schrijfstijl. Het boek leest ongelooflijk lekker en makkelijk weg en hoewel het verhaal bij vlagen misschien wel iets te gedetailleerd voelt, gaat het geen moment vervelen. Dingen worden niet langer uitgerekt dan nodig is en er zit een heerlijke vaart in het verhaal.

De beide hoofdrolspeelsters, lerares Anne en muzikaal begaafde Liv, komen allebei heel natuurlijk en echt over. Ze zijn spontaan en het is niet moeilijk om met ze mee te voelen en sympathie voor ze te voelen. Als lezer wil je gewoon dat het goed komt, dat ze het geluk vinden. Je gunt ze dat en dat is altijd een heel prettige ervaring. Datzelfde geldt overigens ook voor hun love interests. Er wordt heel mooi gespeeld met vooroordelen en foute indrukken, maar uiteindelijk ga je ook van hen allebei een beetje houden.

Al met al is dit echt het perfecte boek voor een heerlijk avondje op de bank, onder een dekentje, met een warme kop thee naast je, als de regen, of de sneeuw, met bakken uit de lucht komt.

Ben je na mijn recensie toch nog niet helemaal overtuigd? Lees dan ook de recensies op de andere blogs die meedoen aan de blogtour! Wie weet kunnen zij je wel overhalen dit lieve boek op te pakken!