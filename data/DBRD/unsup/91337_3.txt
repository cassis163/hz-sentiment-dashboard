Het vorige deel vond ik al behoorlijk de soapkant opgaan maar in dit laatste deel was het nog een graadje erger. Er zijn ernstige geldzorgen in de familie Cazalet en het voortbestaan van het familiebedrijf èn de thuisbasis Home Place staan op het spel. Overspel, abortus, ziekte en dood, onplezierige seksuele relaties, dat komt allemaal voorbij Probeerde de auteur mee te gaan met de moderne tijd? Ook is haar stijl, haar taalgebruik in grote lijnen anders dan eerder. Verder mis ik de historische achtergrond van de andere delen.

Bijna alle personages komen nog een keer aan bod maar soms wel heel kort en snel. Hierdoor wordt het boek veel oppervlakkiger dan de eerdere delen wat ik jammer vind. Howard wilde duidelijk over iedereen nog iets vertellen, zelfs over de allerjongste generatie, de kinderen van Polly en Clary. Dat was allemaal niet zo boeiend….

Aan een familiegeschiedenis zoals deze over de Cazalets komt natuurlijk feitelijk nooit een einde want er zijn altijd nieuwe verwikkelingen en nieuwe familieleden, dus misschien had Howard beter kunnen stoppen na deel 4. Maar ach aan de andere kant was het toch wel fijn om van sommige personages te weten dat het wel goed komt.