Chemie is een dun young adult boek van 134 pagina's met een geweldig mooie cover. Het schoolschrift met daarop scheikundige formules en attributen in de vorm van een hart, pas perfect bij het verhaal.

In het verhaal draait het vooral om de zeventien jarige Emma. Emma gaat deze zomervakantie samen met haar beste vriendin Mia en andere leerlingen van school, tien dagen op klassenreis naar Griekenland. De afleiding kan ze goed gebruiken omdat ze net gedumpt is door haar vriendje Benno. De klassenreis zal begeleid worden door een aantal leraren en zo gaat dus ook de knappe en jonge Chemie leraar meneer Vandevelde mee. Een groot aantal meisjes op school hebben een crush op hem en stiekem heeft Emma dit ook wel, maar ja.. een leerling en een leraar dat heeft natuurlijk geen schijn van kans.

Tijdens een inzameling voor geld voorafgaande aan de reis merkt Emma opeens dat Meneer Vandevelde haar opmerkt en lijkt het alsof hij meer belangstelling voor haar heeft dan een leraar zou mogen hebben. Verbeeld ze zich dit of is er misschien echt wel chemie tussen hun? Daar heeft ze deze zomer mooi tien dagen de tijd voor om eens goed uit te zoeken, al vind Emma dat toch ook wel erg spannend en wat nu als ze gigantisch af gaat en meneer Vandevelde helemaal niks in haar ziet?

Kaat de Kock heeft een fijne, vlotte en luchtige schrijfstijl. Heel af en toe merkte ik wat Belgische woordjes op, maar eigenlijk vond ik dat juist wel grappig. Je vliegt door het verhaal heen. Ikzelf heb het op 1 avond uitgelezen. Het verhaal is vooral herkenbaar voor de "jonge" Young adult lezers omdat die zich denk ik het beste in kunnen leven in het verhaal. De gangbare problemen die tieners hebben komen voorbij, Zoals verliefdheid, ruzie, vriendschap en de band die ze hebben met hun ouders.

In sommige stukjes vond ik dat de verantwoordelijkheid iets te ver te zoeken was en kwamen sommige mensen daardoor te makkelijk weg met dingen die niet horen te gebeuren. Desondanks vond ik het een prima en goed omschreven verhaal.