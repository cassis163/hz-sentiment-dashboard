Sjón: Blauwvos (Skugga-Baldur). De Geus, 2006. Vertaling Marcel Otten
Sjón is het pseudoniem ban de IJslandse auteur Sigurjón Birgir Sigursson. Hij schreef onder andere teksten voor Björk.
In deze novelle gaat het over dominee Baldr Skuggason die vlak voordat er een sneeuwstorm losbarst op vossenjacht gaat. Voor een deel bestaat de novelle uit de beschrijving van deze vossenjacht en voor een deel uit het verhaal van Abba (ofwel Hafdis), een jonge zwakbegaafde vrouw die gevonden wordt in een gestrand vrachtschip. De plantkundige Fridrik B. Fridjonsson ontfermt zich over haar. Als ze dood is, mag ze niet in de kerk begraven worden van de dominee, omdat zwakbegaafden daar niet thuis horen volgens hem.
De vossenjacht loopt niet goed af en dan lopen werkelijkheid en visioenen door elkaar. Prachtig en soms een zin ertussendoor vol humor. Alleen al de beschrijvingen van de natuur tijdens de jacht, van de blauwvos en de kracht van de lawine zijn het lezen meer dan waard.
Een novelle, een kleinood, om meermalen te herlezen.