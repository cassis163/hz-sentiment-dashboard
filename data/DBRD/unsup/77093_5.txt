Toen ik van meerdere mensen hoorde dat ze het een mix vonden van The Hunger Games en het tv programma The Bachelor werd ik meteen enthousiast. Toen ik hem eenmaal in mijn handen had kon ik dus ook niet wachten om eraan te beginnen.

Het boek neemt je meteen mee naar een wereld in de toekomst wat het voormalige Amerika is: Iléa. 35 meisjes uit verschillende kasten strijden om het hart van prins Maxon in een ‘wedstrijd’ genaamd De Selectie. Het meisje waar Maxon verliefd op wordt zal met de prins trouwen en uiteindelijk koningin worden.
America Singer is één van de 35 meisjes en de persoon waar dit boek om draait. In tegenstelling tot de andere 34 meisjes wilt zij niet zo nodig mee doen aan De Selectie want dat zou betekenen dat ze haar geheime liefde Aspen moet verlaten. Maar als ze eenmaal kennis maakt met Maxon is ze nergens meer zeker van.

Wat ik erg goed vond aan het boek waren de karakters. Elk meisje heeft een eigen persoonlijkheid en dat wordt goed beschreven door Kiera Cass. Ook irriteerde ik me totaal niet aan de hoofdpersoon America. Ik was bang dat ze een verwaand, irritant meisje zou zijn maar integendeel, ze is misschien wel één van mijn favoriete hoofdpersonen in een Young Adult boek. Het verhaal is origineel en verassend genoeg ook heel erg spannend! Het is onmogelijk om het boek neer te leggen omdat je alleen maar méér wilt en benieuwd bent naar wat voor keuzes America gaat maken. De ontwikkeling van de relatie tussen Maxon en America is erg interessant en leuk om te lezen. De link met The Hunger Games vind ik overigens niet gepast. Het feit dat deze wereld ook opgedeeld is in kasten en dat er mensen ‘strijden’ om iets zijn de enige overeenkomsten. Helaas vond ik het niet erg gedetailleerd geschreven en dat vond ik jammer. Gelukkig is dat wel het enige minpunt van dit boek. Het is zeker een aanrader en verdiend een plekje op mijn ‘favoriete boeken’ lijstje!