Stel je kind gaat uit huis, wat geef je hem of haar dan mee?
Ik stel voor dat je dit kookboek meegeeft, dan hoef je je over het eten in ieder geval niet druk te maken.
In dit boek schrijft Jet van Nieuwkerk, presentatrice van het programma ‘niet gezond meer’ en veelgevraagd freelancer over koken en eten. Daarnaast heeft ze + 65.000 volgers op social media.
Ze begint het kookboek met het volgende advies: “neem de tijd om een uitje te fruiten en was groenten voor gebruik. Strenger wordt het niet.” De vrolijke toon is gezet.
Dit is een overzichtelijk boek vol recepten (ja duh, het is een kookboek) maar vooral vol leuke columns en adviezen. Ik heb uit dit kookboek meer gelezen dan gekookt, vooral omdat ik het zo prettig lezen vond en soms heerlijk kon lachen. Er zijn handige lijstjes voor keukengerei, hoe je goedkoop boodschappen doet en bewaartips. Oja ook schoonmaaktips!
De recepten zijn zonder hele dure en exclusieve ingrediënten, die kan een student niet betalen. Ook handig als je als student-mama een keer wat goedkoper uit wilt zijn.
De foto’s zijn eenvoudig en niet zo gestyled als in sommige kookboeken. Het ziet er gewoon echt uit! Simpel en lekker.
Conclusie: dit kookboek heeft mijn kast met kookboeken nog niet gezien, het ligt gewoon nog steeds op tafel omdat ik erin wil lezen of een van de recepten wil uitproberen, Een gezellig kookboek!