Een paar jaar geleden heb ik, zodra deze uit was, de Engelse versie van Een Verleidelijk Aanbod, On Dublin Street, aangeschaft, om hem na het lezen teleurgesteld weg te leggen. Dit was niet wat ik verwacht had. Als grote fan van Samantha Youngs bovennatuurlijke series, zoals The Tale of Lunarmorte en Fire Spirits, had ik zo veel meer verwacht en gehoopt. Zo dacht ik bijvoorbeeld dat dit boek me met de eerste letter mee zou sleuren in een leuke wereld met geweldige personages. De werkelijkheid was helaas anders...

Achteraf gezien was ik er op dat moment niet aan toe om een hedendaagse roman te lezen. Om een boek zonder magie of bovennatuurlijke gebeurtenissen te omarmen. Want tijdens het lezen verwachtte ik namelijk dat elk moment toch iets magisch zou gebeuren. Je weet immers maar nooit, misschien klopte de beschrijving niet helemaal en raakte ik, voor ik het wist, in een of ander gevecht om het einde van de wereld te voorkomen terecht! Met zulke belachelijke verwachtingen had ik eigenlijk ook in moeten zien dat dit niet het moment was om Een Verleidelijk Aanbod te lezen en dat ik dus teleurgesteld zou worden.

We zijn inmiddels alweer een tijdje verder en toen ik het boek laatst in de bibliotheek zag staan besloot ik om dit boek, dat blijkbaar een wereldwijde bestseller is geworden, een tweede kans te geven. Op dit moment heb ik wat meer levenservaring en sta ik open voor hedendaagse en heerlijk romantische verhalen.

Wat ben ik blij met die keuze! Want nu voelde ik wel meteen de klik tussen mij en het verhaal. Tussen mij en de personages. Ging ik er met open ogen en reële verwachtingen in, die gelukkig allemaal bewaarheid werden en kon ik volop genieten van de chemie tussen Braden en Joss. Van zinderende bedscènes en heerlijke zwijmelmomenten. Genieten van Braden in al zijn holbewonersachtige glorie! Oh wat zou ik graag zijn Schotse accent in het echt willen horen. Dat zou werkelijk het einde zijn!

Wat ik vooral mooi aan Een Verleidelijk Aanbod vond (naast Brandon ;) ) is hoe omgegaan wordt met het trauma van Joss. Je familie verliezen op jonge leeftijd is niet niks. Geen wonder dat Joss er nu nog mee worstelt, ook al verdringt ze dat.. Met behulp van haar nieuwe vriendschap met haar nieuwe huisgenote en natuurlijk de knappe maar irritante broer van eerder genoemde huisgenote, begint Joss dit langzaam onder ogen te zien en dan begint eindelijk het helingsproces.

In tegenstelling tot andere verhalen wordt dit niet naar de achtergrond verbannen en lees je hier en daar een woordje. Nee, er wordt uitgebreid bij stil gestaan, door onder andere de gesprekken die Joss met haar therapeut voert. Want ja, soms kun je het niet alleen en hulp zoeken is niets om je voor te schamen. Hierdoor zie je ook nog duidelijker de stappen die Joss zet, de groei die ze doormaakt en hoe ze langzaam maar zeker uit haar schulp kruipt. Wat heerlijk is om te zien en ik bejubelde dan ook elke vooruitgang die ze maakte.

Waarom? Je bouwt namelijk langzaam maar zeker een band met Joss en de andere personages op. Ten eerste omdat ze ECHT zijn. Alle personages zijn levendig, goed doordacht en zitten vol karakter. Maar ook komt het omdat ze in dit verhaal niet als min of meer perfecte wezens worden neergezet, maar als mensen. Mensen die fouten maken, minder goede eigenschappen hebben. Fouten op aparte en soms hilarische manieren proberen goed te maken. Het zorgt er allemaal voor dat je de personages in dit boek met gemak in je hart sluit en met ze meeleeft. Met ze lacht en huilt. Wat vond ik het jammer om afscheid te nemen!

Op het einde zorgde Een Verleidelijk Aanbod nog even voor een schrikmomentje. Heel even leek het erop dat het frisse, unieke verhaal de niet zo frisse, voorspelbare en vooral soapachtige kant op ging. En als ik iets niet uit kan staan dan zijn het wel soapwaardige drama's! Oh wat was ik niet blij. Gelukkig had ik Braden onderschat en bleef hij zijn geweldige zelf en redde hij de dag en het verhaal. Zo blij dat Samantha Young niet dat pad was ingeslagen, want dan zouden de laatste paar bladzijdes een super leuk verhaal de das om hebben gedaan voor mij. Dat is dus niet gebeurd en na van de schrik te zijn bekomen heb ik opnieuw heerlijk genoten!


Conclusie
Na de eerste keer met verkeerde verwachtingen dit boek te hebben gelezen, was de tweede keer Een Verleidelijk Aanbod lezen wel een doorslaand succes. Nu stond ik meer dan open voor de geweldige personages en het verhaal dat ze te vertellen hebben. Ik vond de manier waarop Samantha Young Joss helingsproces in beeld heeft gebracht prachtig en heb genoten van elke minuut, afgezien van een klein momentje dat misschien roet in het eten had kunnen gooien, maar het gelukkig niet deed door de altijd geweldige Braden :)

Deze recensie verscheen als eerste op CarpeLibra.nl