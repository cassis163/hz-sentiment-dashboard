Op vakantie in de Dordogne las ik onder andere dit boek, van Tim Parks, een Engelsman die diverse respectabele romans en essays op zijn naam heeft. In dit boek beschrijft hij eerst zijn eigen prostaatproblemen en het onvermogen van allerlei artsen daar iets aan te doen, en daarna hoe hij via meditatietechnieken die prostaatproblemen overwint en sowieso ook zijn eigen nogal overstresste leven lichter maakt. Dat levert absoluut geen zweverig boek op: Parks was nooit een gelover en is dat ook nu niet. Maar hij wordt door al die meditatietechnieken wel meer bewust van spanningen die in zijn lijf zijn gaan zitten, en leert door meditatie ook op heel praktische wijze een eind aan die spanningen te maken. Bovendien begrijpt hij allerlei achterliggende mechanismen nu beter: hoe hij altijd de drukte en de spanningen heeft weggedrukt, hoe hij altijd uit was op nog meer kicks en hoe hij aan ambitie verslaafd was, hoe hij zelfs zijn stijgende prostaatpijn tijden lang kon 'negeren'. Parks beschrijft dat allemaal helder en met veel humor, en geeft ook mooie citaten (en uitleg van die citaten) van o.a. Coleridge en Beckett om zijn betoog te illustreren. En fascinerend is vooral hoe Parks, een rationalist en skepticus die totaal niet tegen 'zweverigheid' kan, toch door meditatie (o.a. shiatsu, een zelfhulpboek en retraites met een vrij onooglijke goeroe) leert om zijn eigen opgefokte en overstresste 'ik' in betere banen te leiden. En dat op heel praktische wijze: hij is niet ineens een gelovige geworden, en geeft zijn skepsis bepaald niet op, maar hij heeft zichzelf wel beter geoefend in rust, geduld, aandacht voor de alledaagse kleine dingen en ontspanning. En dat verbeterd zijn alledaagse welbevinden fors: de pijn is weg, en hij heeft veel meer rust in zijn kont. Parks laat dus zien dat meditatie gewoon kan 'werken', ook voor mensen die dat allemaal veel te zweverig in de oren klinkt. Dat zijn leuke boeken om te lezen op vakantie in de Dordogne. Maar ook misschien leuke boeken om in gedachten te houden als het werk weer losbarst. Want als Parks zijn strees kan reguleren, dan moet ik dat binnen nu en binnenkort toch ook kunnen?