Katy is een mens, Daemon niet echt. Door een ongeluk in deel 1 waarna Daemon Katy heeft geheeld, zijn ze met elkaar verbonden. Op een intieme, irritante maar ook interessante manier. Katy weet nog steeds niet wat ze met hem aan moet terwijl Daemon zichzelf tegenover haar wilt bewijzen. Daarbij komen ook nog de problemen met de autoriteiten, Katy’s veranderingen en die aparte nieuwe vriend van haar moeder.

De schrijfstijl van Jennifer ligt mij echt heel erg goed waardoor ik haar boeken binnen no-time uit lees. Het leuke aan deze serie vind ik de manier waarop alles beschreven is. Er zit pakkende humor in waardoor het luchtig blijft, maar daarnaast komen er ook heftige dingen als verlies en dood aan bod. Hier wordt dan ook wel aandacht aan besteed maar staat niet continu in het middelpunt.

De relatie tussen Katy en Daemon is ingewikkeld. Ze stoten elkaar af en trekken elkaar aan. Redelijk cliché, maar ik vind het wel leuk. Ook tussen hem zit een dosis humor waar ik me wel in kan vinden. Het verhaal is niet altijd even onvoorspelbaar was het lezen dan ook weer vergemakkelijkt. Kleine hints en de vermoedens en gaven van sommige personages zorgen ervoor dat je als lezer al snel in de gaten hebt welk personage eerlijk is en wie niet. Er zijn niet super veel belangrijke details dat wanneer je per ongeluk ergens te snel overheen leest, je gelijk een hele clue hebt gemist. Aan de andere kant is dat natuurlijk ook wel weer jammer, want juist onvoorspelbaarheden zorgen voor spanning. Maar op de een of andere manier heeft dit verhaal die dingen niet per se nodig om spannend te zijn. Er gebeuren veel dingen die elkaar snel opvolgen, er komt actie en geweld in voor, romantiek en humor. En ik denk dat juist de afwisseling tussen al deze onderdelen voor wat spanning en de hoge leessnelheid zorgt. Want nadat ik het boek uit had, had ik echt niet het gevoel dat ik bijna 500 bladzijdes had gelezen.

De serie zit lang niet zo ingewikkeld in elkaar als De Glazen Troon. In dit verhaal zijn er de goeieriken en de slechteriken en daaromheen wordt het verhaal verteld. Dus als je een heftige en beladen serie wilt lezen, is dit geen goede keus. Als je iets luchtigs wilt lezen uiteraard wel. Daar heeft iedereen ooit wel een keer zin in en ik weet zeker dat als je erin begint je niet snel verveelt zult raken.