Het verborgen leven

Alle ingrediënten van een spannende, eigentijdse roman worden uit de kast gehaald :
Een hardwerkende alleenstaande moeder met een puberende schoolgaande dochter en een trouwe hartsvriendin.
Elk van deze drie vrouwen draagt een geheim met zich mee.
De moeder, Lisa, probeert zich los te maken van een verleden waarin iets drastisch mis is gegaan.
Zij verdeelt haar aandacht tussen het zich waarmaken in een nieuwe, veeleisende job en haar dochter Ava, die op haar beurt probeert zich te ontworstelen aan een overbezorgde moeder. Bij Ava's amoureuze perikelen spelen twee jonge mannen een rol, waarbij in een geval het onvermijdelijke internet een rol speelt. Bij de vriendin, Marilyn, speelt het geheim aanvankelijk niet zo duidelijk een rol.
De drie vrouwen vertellen beurtelings over hun gedachten en emoties, waarbij de titels van de hoofdstukken steeds hun naam dragen. Er wordt ook met de chronologie gespeeld, wat snel duidelijk wordt uit het vertelperspectief en de hoofdstuktitels.
Het lijken gegevens voor een tamelijk platgetreden pad, maar gaandeweg het boek komt de lezer toch wel voor verrassende verwikkelingen en wendingen te staan, die zich tot het einde voortzetten.

Het boek is geschreven in een eenvoudige, toegankelijke stijl, waarbij de schrijfster toch wel erg vaak haar toevlucht neemt tot voor de hand liggende zaken als hippe drankjes en snelle maaltijden in pubs, heen en weer flitsende appjes, jaloerse collega's en veel douchen
Ironisch genoeg is de titel van het eerste hoofdstuk (1 blz.) “Hij”, want dit is meteen de enige keer dat een man aan het woord is. De mannen bevinden zich steeds op de achtergrond en meestal in een negatieve rol.
De “twists” in het boek maken het aantrekkelijk, spannend en zeer leesbaar, waarbij het einde helaas niet erg geloofwaardig overkomt .
Tot slot een compliment voor de vertaling van de titel “Cross her heart”.
Een verdere plezierige bijkomstigheid is dat de titels van de hoofdstukken aan het begin vermeld worden, wat het terugbladeren (bij dit e-book) vergemakkelijkt.