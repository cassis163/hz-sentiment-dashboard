Ondanks dat deel een, Carve the mark, ontzettend veel negatieve reacties kreeg op de manier waarop de personages (the good guys en de bad guys) werden weggezet, is deze serie gewoon echt heel tof. Ik zelf heb er totaal geen last van gehad, niet eens over nagedacht over het feit dat de donkere mensen worden weggezet als slechteriken en de blanken als de helden. Alles behalve zelfs: als je Carve the mark goed leest weet je donders goed hoe de oorlog tussen deze twee volken is ontstaan. Beide partijen waren nou niet bepaald lief voor elkaar. Maar goed, dat even ter zijde. The fates devide.

Conclusie: het is een fantastisch boek. Misschien wel beter dan deel een. In The fates devide ga je dieper in op verschillende aspecten:

De familie’s en hun geschiedenis
De lotsbestemmingen
De politieke ontwikkelingen en de bijbehorende ‘spelletjes’
De ontwikkeling van de personages
De ontwikkelingen van onderlinge relaties
De oorlog staat voor de deur nu de vader van Cyra toch in leven blijkt te zijn. Akos probeert zijn broer te redden, zijn moeder te ontlopen en zijn zusje te begrijpen. De relatie tussen Cyra en Akos is natuurlijk ook veranderd na het gevecht in het stadion, hun gevoelens voor elkaar echter niet. Cyra is druk bezig met het verwerken van alle gebeurtenissen en probeert zichzelf weer te vinden. Tegelijkertijd moet zij nu meer dan ooit op de hoogte zijn van alle politieke rompslomp: haar broer is immers gevangen genomen. Kortom, er is veel gebeurt en er gaat nog veel meer gebeuren.

Wat zo tof is aan dit deel is dat je ontzettend diep ingaat op het politieke gebeuren en hoe dit verbonden is aan de lotsbestemmingen en de twee familie’s. Ik zelf vind dit soort verhalen erg interessant – het zorgt voor diepgang in het verhaal, de personages en hun wereld. Daarnaast zullen Cyra en Akos je meenemen naar nieuwe planeten, waar andere volken en stammen wonen met hun eigen taal en gebruiken. Zonder dat Veronica Roth het ingewikkeld maakt, weet ze je wel mee te nemen in een ontzettend mooi omschreven stelsel van planeten. Iedere planeet is anders, zoals elk land op onze aarde anders is. Ieder volk op de planeten is weer anders, zoals wij in ieder land onze eigen gebruiken hebben.

Daarnaast zijn de hoofdstukken erg prettig ingedeeld. Je leest nu niet alleen vanuit Cyra (ik-vorm) en Akos (derde persoon) maar ook vanuit het zusje van Akos (ik-vorm) én vanuit de broer van Akos. Dat laatste maakt het allemaal net wat spannender, en ingewikkelder. Het eerste hoofdstuk zorgt ook meteen voor vragen en een gezonde dosis nieuwsgierigheid. Tja, en als dan uiteindelijk alle puzzelstukjes in elkaar vallen… Mis je er toch nog een paar. Geloof me als ik je zeg dat je die puzzelstukjes koste wat het kost wilt vinden, en als je ze eenmaal hebt, dan… Ik ga verder niets verklappen.

In dit deel maak je kennis met nieuwe personages, nieuwe werelden en nieuwe liefdes. Ze zullen allemaal een plekje in je hart veroveren, en allemaal zullen ze voor een hoop problemen en frustraties zorgen. Hoe de personages uitgewerkt zijn, de world building, het is allemaal precies genoeg. Niet te veel, niet te weinig. Kortom, dit verhaal houdt je op het puntje van je stoel en ik zal eerlijk bekennen – ik ben verkocht.