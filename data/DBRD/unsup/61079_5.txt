De Amerikaanse neurowetenschapper Joe Chayefski ontmoet op een congres de Finse Alina en vertrekt uiteindelijk naar Finland om met haar te trouwen. Ze krijgen samen een zoon Samuel. Het huwelijk loopt op de klippen mede doordat Joe teleurgesteld is over het niveau van de Finse wetenschap. Hij gaat terug naar Amerika en bouwt daar een nieuw leven op met Miriam met wie hij twee dochters krijgt. Het contact met Alina en Samuel verwatert.
Als wetenschapper houdt Joe zich bezig met dierproeven. Joe wordt bedreigd door activisten, maar toenaderingspogingen van hem worden verkeerd uitgelegd. Ondertussen wordt zijn dochter Rebecca door een marketingbedrijf gemanipuleerd. Joe verdiept zich in de nieuwste technologische snufjes en dreigt zichzelf te verliezen. Langzaam maar zeker valt ook dit gezin uit elkaar.
Als Alina hem belt gaat Joe vermoeden dat Samuel de leidende figuur is achter de dierenactivisten. Is dit een vergeldingsactie omdat hij zich in de steek gelaten voelt door zijn vader? De uiteindelijke ontmoeting tussen vader en zoon maakt veel duidelijk maar heeft ok dramatische gevolgen.

Het boek is fantastisch om te lezen: de beschrijvingen van de personages is zo compleet dat ze echt gaan leven voor je. Hier en daar is Valtonen wel wat te uitvoerig, maar dit doet niets af aan de snelheid waarmee je dit boek wilt lezen. De I-am (een belevingsapparaat waarbij je hersenen als beeldscherm gebruikt worden) zet je aan het denken over de snelle technologische vooruitgang. Het eind van het boek lijkt voorspelbaar, maar heeft op het allerlaatst een verrassende maar zeer dramatische wending.
Dit is een boek dat door velen, met plezier, gelezen zal worden.