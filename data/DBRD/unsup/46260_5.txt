Bij het zien van de schitterende cover en de titel heb je het idee dat je een zinderende roman gaat lezen. Of dat ook zo is, mag je zelf gaan lezen en bepalen.
Vanaf de eerste zin zit je meteen in het verhaal en kan je het boek niet meer wegleggen. Het verhaal is op een humorvolle manier geschreven, al zijn er ook stukjes die wat minder vrolijk zijn, waarbij je op je nagels gaat bijten en hopen dat het goed af gaat lopen. Je leeft echt met de hoofdpersonen mee en hebt soms ook te doen met bepaalde personen, met andere kan je alleen maar medelijden hebben. Er zijn momenten dat je denkt te weten welke kant het opgaat en dan blijkt het toch een andere kant op te gaan, waardoor het verhaal niet voorspelbaar is. Toch is het dat op een gegeven moment wel, je krijgt al een idee hoe een bepaald stukje af gaat lopen, maar dat is niet erg, want dat hoort bij een roman.
Het is een verhaal dat laat zien wat een liefdeloze jeugd met je kan doen. Hoe dat de rest van je leven kan bepalen. Het laat zien wat er kan gebeuren als je verkeerde keuzes maakt. Dat ook 'mooie, slimme' mensen wel eens 'domme' keuzes maken omdat ze denken dat dat het beste is of als enige optie overblijft. Het laat ook zien wat jaloezie met iemand kan doen. Het zijn soms bizarre verhalen waarvan je hoopt dat je ze zelf nooit mee gaat maken. Voor sommige mensen kan het verhaal deels herkenbaar zijn omdat ze zelf zoiets ook hebben meegemaakt, maar dan op een andere manier.
Het is een verhaal van op zoek zijn naar de echte liefde, onzeker zijn over jezelf, vergeven, omgaan met het verleden, omgaan met een overvulde kinderwens.
De hoofdpersonen zijn stuk voor stuk goed uitgediept, je leert ze goed kennen; hoe ze zijn opgegroeid en hoe ze elkaar hebben leren kennen, waardoor je na het lezen van het boek het gevoel hebt dat je afscheid hebt genomen van vier bijzondere vriendinnen met ieder haar eigen bijzondere, maar goede karakters.
Kortom; als je van diepgaande romans met humor houdt, dan is dit boek een echte aanrader.

Lees verder op https://surfingann.blogspot.nl/2017/09/liefde-lust-en-andere-ongemakken-erik.html.