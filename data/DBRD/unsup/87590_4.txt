Met ‘Binnentijd’ levert Rikmans een bundel af met uitzonderlijke gedichten in een taal die aan het denken zet en verweven is met tal van verzonnen woorden die een onderhuidse betekenis naar de oppervlakte halen.

“Als bakzeil haalt straal ik mijn kiel en zal verhalen
Over al het groen dat was, en al het blauw dat zal.
Hij verboog de stilte op zijn gemak naar haar stem,
Die hij alleen wilde horen in haar luisterrijk gewaad.”

Bij elk gedicht denk je als lezer in eerste instantie ‘wat bedoelt Rikmans te zeggen? Wat wil hij overbrengen?’ Uiterst intrigerend en soms wat duister. Duister omdat menig lezer bij de eerste keer lezen de intentie niet zal doorhebben. Dat intrigeert en je leest nogmaals en nogmaals.

“Verbroken stille stem spreek noch zwijgt,
neemt alles wat het krijgt.
Tot en met niets erbij
verzadigd, met het kleinste versierd.”

Langzaam daalt het besef in en blijf je als lezer met een gevoel van euforie achter. Het is je gelukt niet alleen te zoeken naar betekenis, maar je gevoel in te schakelen en je intuïtie te volgen. Je hebt de emotie óf de waarneming achter de fraaie woordcombinatie te pakken!

De beelden die Rikmans in ‘Binnentijd’ oproept zijn schijnbaar vanzelfsprekend, dat is echter slechts bedrieglijke schijn. Wie niet zoekt naar betekenis maar naar intuïtie weet waarom.

De creatieve wijze waarop Rikmans met woorden ‘speelt’ en die construeert tot een gedicht grenst aan het meesterlijke..

Tenslotte:
“Zalig zijn de simpelen, de rest is geniaal.”

Over de auteur
Al vanaf zijn kinderjaren begrijpt Wouter Rikmans dat de wereld waarin hij wordt grootgebracht een illusie is. Hij groeit in het Gooi en plundert al op jonge leeftijd de boekenkast. Vanaf zijn vijftiende schrijft hij om te overleven, om zichzelf te vinden. Rikmans reist veel en is onder meer journalist en uitgever geweest. Sinds 2007 verbindt Wouter als consultant mensen met ideeën en geeft hij workshops Creatief Denken en Flow.

Uitvoering
Uitgever: Aldus Boek Compagnie
ISBN 9789492819000
Paperback, 60 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/