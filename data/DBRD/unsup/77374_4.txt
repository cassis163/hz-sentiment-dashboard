Na Lichte jaren, Aftellen en Verwarring, de eerste drie boeken in de Cazaletreeks van Elizabeth Jane Howard, is nu het vierde deel verschenen, Bevrijding.

In Lichte jaren maakten we kennis met de familie Cazalet vlak voor het uitbreken van WOII. Aftellen en Verwarring speelden zich af tijdens de oorlog en in Bevrijding zien we hoe het de familie na de oorlog vergaat.

Naast de levens van de broers en zus Cazalet is er ook volop aandacht voor de belevenissen van hun kinderen. Dit zijn inmiddels jongvolwassenen geworden, die inmiddels hun eigen weg bewandelen en er net zo’n turbulent leven op na houden als hun ouders. Ook de “buitenstaanders” komen aan bod, dit zijn de mensen die de familie omringen, zoals huisvrienden en verwanten. Zo krijgen we af en toe ook een blik op de familie door de ogen van een ander.

De lezers van alle delen kennen de familieleden inmiddels al goed en Howard is in staat ze goed te typeren. Toch weet ze ook het verhaal nog verrassende wendingen te geven. De personages worden mooi beschreven en komen echt tot leven. In dit vierde boek worden een aantal verhaallijnen min of meer afgerond, maar er blijven ook nog genoeg losse eindjes over om uit te kijken naar het vijfde deel!