Dit boek is mij goed bevallen. De vergelijking met John Grisham en (vooral) David Baldacci is nog wat vergezocht, maar dat doet voor mij niets af aan de kwaliteit van dit boek. Het verhaal begint overtuigend en spannend, waardoor je er meteen in zit.

Wat mij vooral opviel waren de ontypische hoofdpersoon en de dosis humor waarmee het verhaal is opgetekend. Vooral door de humor is de anders zo droge politieke informatie in De 500 heel goed te verteren. De hoofdpersoon steekt regelmatig de draak met het politieke wereldje waar hij deel van uitmaakt en dat maakt het allemaal wat luchtiger dan bij, bijvoorbeeld, John Grisham. Het verhaal is iets minder ingewikkeld dan meestal het geval is bij dit soort politieke thrillers, maar dit komt de vaart van het verhaal en het leesplezier alleen maar ten goede.

Een boek dat leuk is om te lezen en een schrijver die met humor en actie/spanning een goed verhaal neerzet. Ik ben benieuwd naar het volgende boek!