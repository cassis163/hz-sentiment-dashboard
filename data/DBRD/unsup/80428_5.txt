In actie! is het eerste deel van de spannende kinder-detectiveserie ‘Delaney Detectives’, geschreven door Kevin Brooks. Normaliter schrijft de Brit voor iets oudere jeugd, maar met dit boek richt hij zich voor het eerst op kinderen van 10 tot 15 jaar. In eigen land is het werk van Brooks veelvuldig bekroond en wordt zijn boek iBoy momenteel verfilmd. Van de ‘Delaney Detectives’-reeks verscheen in ons land onlangs deel twee en zullen we nog een jaar op deel drie moeten wachten.  

We ontmoeten Travis Delaney tijdens een heel triest moment in zijn leven: op de begrafenis van zijn ouders. Ze zijn omgekomen bij een auto-ongeluk en Travis gaat bij zijn opa en oma wonen. Op de begrafenis ziet Travis een mysterieuze man met een camera in zijn knoopsgat. Waarom is deze man op de begrafenis van mijn ouders? vraagt Travis zich af.  

Hoe langer Travis nadenkt over het ongeluk des te meer vragen hij krijgt. Als hij op zoek gaat naar antwoorden, merkt hij dat het kantoor van zijn ouders overhoop is gehaald. Ze hadden een detectivebureau en hun laatste zaak was nog niet afgerond. Travis gaat op onderzoek uit en wat hij ontdekt is te spannend voor woorden.  

Travis heeft veel trucs van zijn ouders geleerd over het echte detectivewerk en de jongen is dan ook niet snel bang. Hij kan goed boksen en hij heeft van zijn opa – een oud-geheim agent – geleerd dat als je met eerlijk vechten niet kunt winnen je het ook met smerig vechten kunt proberen. Tijdens zijn hachelijke avontuur zal Travis alle zeilen moeten bijzetten om er zonder kleerscheuren vanaf te komen.  

Het onderzoek naar de laatste klus van Delaney Detectives leidt naar de verdwijning van een jonge man, Bashir. En wat begint als een tragisch ongeluk ontvouwt zich als een spinnenweb van geheime missies die het daglicht niet kunnen verdragen.  

Het boek is ontzettend spannend en het verhaal is heel knap in elkaar gezet. De plot is behoorlijk ingewikkeld: verschillende geheime organisaties komen aan bod en iedereen heeft zijn eigen duistere rol in het mysterie. Iedereen verbergt iets en iedereen liegt of heeft de schijn tegen. Toch kan een kind van tien jaar dit prima lezen. En dat is de kracht van dit verhaal: op een eenvoudige wijze wordt een ingenieus verhaal verteld. Als het te spannend wordt, gebeurt er iets wat de ergste spanning wegneemt. Het verhaal blijft overal goed te volgen omdat de clous om het mysterie te kunnen ontrafelen helder worden gepresenteerd. Daarbij komt dat er zoveel vaart in het verhaal zit dat je niet kunt stoppen met lezen. In actie! zit boordevol met spannende wendingen en onverwachte avonturen. Als je hiermee je zoon niet aan het lezen krijgt, dan lukt het nergens mee.  

Het omslagontwerp van Rob Westendorp is net zo eenvoudig als helder: een jongen die in actie komt. Brooks zelf was er helemaal mee in zijn nopjes en noemde het ‘mooier dan het originele’. Er is vaak kritiek op Nederlandse vertalingen, maar dat is hier niet aan de orde: Jenny de Jonge ontving voor deze vertaling een welverdiende werkbeurs van het Nederlands Letterenfonds. Al met al een zeer geslaagde uitgave van Uitgeverij De Harmonie.  

Deel een eindigt met het oplossen van een onderdeel van het mysterie: de verdwijning van Bashir, maar de vragen rond het auto-ongeluk zijn nog niet opgelost. Hoe kwamen Travis’ ouders om het leven? Was het ongeluk wel een ongeluk? In deel twee komt Delaney Detectives opnieuw in actie en wordt er Gevaarlijk Spel gespeeld.