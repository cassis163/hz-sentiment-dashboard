Het boek vertelt het verhaal van Jentel, die meteen aan het begin van de zomervakantie op kot gaat. Dit, omdat ze thuis graag weg wil, ze wil geen dag langer bij haar moeder en haar vriend blijven. Ze moet echter wel haar zusje achter laten. Haar moeder heeft haar kot uitgezocht en als ze er aankomt blijkt het er enorm vies te zijn. Ze leert wel direct Carla kennen, die de kamer naast haar heeft en waar ze vriendschap mee sluit. Carla heeft ook problemen, maar dan met de pleegzorg, waardoor zij ook zo snel mogelijk op kot wilde. Samen beginnen ze met de keuken schoon te maken en schilderen ze hun kamers. Na de vakantie komen Kitten en Prinses,waar ze ook meteen vriendschap mee sluiten. Op hun verdieping wonen ook nog enkele jongens. De 4 vriendinnen worden een hechte vriendengroep en vooral Jentel haalt regelmatig kattenkwaad uit bij de jongens.

Het boek is opgebouwd uit korte en makkelijk te lezen hoofdstukken. Op de een of andere manier liet het boek me denken aan de jeugdserie “De Olijke tweeling”. Die ik als kind verslonden heb. Dus dit boek bracht ook een stukje nostalgie naar boven. Ik vind het boek wel echt een jeugdboek of wellicht een beginnend young adult boek. Het boek gaat nergens diep op dingen in, en blijft veelal oppervlakkig. Wat het verhaal natuurlijk makkelijk leesbaar maakt, maar niet zozeer een boek is, wat lang in je hoofd blijft rondspoken. Onder de oppervlakte lees je wel dat iedereen zo haar eigen problemen heeft. Jentel bijvoorbeeld haar slechte band met haar moeder en de geld problemen, een jongen met een drankprobleem, en Prinses met genoeg geld maar geen verantwoordelijkheid. Maar ieder op hun eigen manier staat wel klaar voor elkaar. Ik denk dat dit boek vooral laat zien hoe belangrijk vriendschap is, ook al ben je totaal verschillend.