De Haagse Catharina heeft de Spaanse griep overleefd en is om aan te sterken naar haar oom in Friesland gestuurd. Haar beste vriendin Dymphna was aan de ziekte bezweken. Ondanks dat zij haar vriendin erg mist, voelt Catharina zich thuis in Friesland. Zij leert Lambert Kingma kennen en zij trouwen. Lang blijft hun huwelijk kinderloos, mede door een aantal miskramen. Uiteindelijk krijgen zij twee kinderen: Elza en Wander. Niet zo lang nadat Wander geboren is, krijgen zij nieuwe buren, Tinus en Imke Brandsma en hun zoon Reid. Na verloop van tijd raken de twee families met elkaar bevriend en komen steeds vaker bij elkaar over de vloer.
Ook de volgende zwangerschap van Catharine gaat niet goed en na een miskraam moet zij het bed houden. Imke komt regelmatig langs om Catharina en Lambert te helpen. Tijdens een zeiltocht van Lambert en Tinus valt Tinus, die niet kan zwemmen, overboord en verdrinkt. Dan sterft Catharina onder verdachte omstandigheden. Als Lambert en Imke kort daarop trouwen, gaat Elza het huis uit en wil nooit meer contact met hen. Enige tijd later emigreren Lambert en Imke met Wander naar Amerika.

De hoofdstukken van “Geheim leven” wisselen af tussen heden en verleden. Daarnaast zijn er hoofdstukken over Elza en haar familie in Nederland en hoofdstukken over het leven van Lambert en Imke en hun gezin in Amerika. Wander, die zich in Amerika Wayne laat noemen, weet niet dat hij een zus heeft. Als zijn dochter en kleindochter bij het opruimen van de zolder een kistje met documenten vinden, beseffen zij dat er nog familie in Nederland moet zijn en gaan ze op onderzoek uit. Ze besluiten naar Nederland te gaan om uit te vinden of de zus van Lambert nog in leven is.

“Geheim leven” is een boek dat Carla de Jong gebaseerd geeft op haar familiegeschiedenis. Carla had een sterke band met haar oma en was geïntrigeerd door haar geschiedenis. Tijdens het schrijven van het boek kwam zij in contact met een achterneef, die een stamboom van de familie aan het maken was. Hij kende de geschiedenis van haar grootmoeder niet, maar vond hier krantenartikelen over uit 1911.
Het waargebeurde verhaal is door Carla de Jong gefictionaliseerd.

Carla heeft een prettige en beeldende schrijfstijl, door de afwisseling in tijd en plaats leer je tijdens het lezen de familie steeds beter kennen. Ontroerend zijn de hoofdstukken waarin Elza en Wander elkaar terugzien en Elza hem de waarheid over hun ouders vertelt.

Carla de Jong studeerde Nederlands en sociale wetenschappen en werkte in het bedrijfsleven en de psychiatrie. Zij combineert schrijven met een functie als adviseur bij een gezondheidszorgorganisatie. In 2009 debuteerde zij met In retraite, nog datzelfde jaar volgde Serpent (genomineerd voor de Gouden Strop) en in 2010 verscheen Outcast.