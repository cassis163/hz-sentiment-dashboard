Sanne Philips krabbelt weer op met haar moeder Emma na de ontsnapping van Emma na 24 jaar gruwelen van Joris Kracht en zijn helpers in Oostwoud. Zij gaan samen in Drenthe wonen om elkaar weer te leren kennen en de verloren tijd in te halen. Na een jaar pakt Sanne haar leventje in Hoorn weer op. Weer thuis gekomen blijken er brieven aan Sanne en Emma te zijn geschreven die het verleden weer helemaal terughalen. Sanne kan dit niet laten rusten en neemt collega Luca Borra in vertrouwen. Hun samenwerking is als vanouds en al snel raken zij betrokken 2 zaken die eigenlijk niet bij hun jurisdictie behoren. Een vermissingzaak in Amersfoort waarbij 2 personen worden vermist. Een vriend van Gianni, Luca’s broer en vraagt hun hulp om mee te zoeken. Daarnaast wordt er een in stukken gehakt lichaam gevonden in Friesland, dit lichaam blijkt er al jaren te liggen en men weet niet van wie het lichaam is. Paragnost en vriend Will de Jager vertrouwd het niet en waarschuwt Sanne om vooral voorzichtig te zijn. Al snel haalt het verleden het heden in waardoor Sanne alles op alles moet zetten om het tot een goed einde te brengen. De tentakels uit het verleden reiken verder dan de opgebouwde muren om te vergeten.

Verknipte Tegenstander is het 5e deel uit de VT-reeks van Melissa Skaye. Dit deel volgt op Verminkte Toekomst. Het is ook werkelijk een vervolg wat absoluut niet los staat. Allereerst wil ik dan ook een compliment geven dat Melissa dit heeft aangedurfd. VT-4 was een enorm heftig boek waarvan ik werkelijk omver geblazen was. Dat boek heeft heel lang bij mij na gedenderd. Daarom was ik ook erg nieuwsgierig naar het vervolg. Het verhaal vertelt de nasleep van alle gruwelijke gebeurtenissen en doordat het verleden erg knap weer ingevlochten wordt in recente gebeurtenissen komt het tot een mooi nieuw verhaal. Sanne maakt veel ontwikkeling door en laat haar hart spreken. Tys Adema is ook een welkom personage waardoor het boek weer heerlijk wegleest. Omdat het vorige boek zo heftig was is het erg moeilijk hier gevolg aan te geven wat aan de verwachtingen voldoet. Verknipte Tegenstander is een waardige opvolger maar mist de spanning en de monsterlijkheden die Verminkte toekomst zo gruwelijk maakte. Toch weet Melissa het gevoel weer een beetje terug te halen en zet zij weer een mooi doordacht verhaal neer. Daarom geef ik 3,5 ***(*) dik verdiende sterren voor dit boek. Ik zie uit naar een volgend boek…
Ik wil Uitgeverij LetterRijn heel erg bedanken dat ik dit mooie boek heb mogen recenseren.