Wanneer Lieke Marsman de mare voor haar kiezen krijgt dat zij kanker heeft, grijpt zij haar pen (nou ja, haar laptop) en verwoordt haar emoties en over elkaar heen buitelende gedachten in een tiental gedichten en een essay.

Marsman onderzoekt in haar gedichten en het essay hoe een ziek lichaam zich verhoudt tot een zieke wereld. Marsman: "De kortstondigheid van mijn behandeltraject heeft ervoor gezorgd dat ik sinds mijn operatie het gevoel heb met lege handen te staan en ik heb het schrijven van dit boekje nodig om de tijd kloppend te maken, mijn ziekteproces wat uit te rekken. Maar ik heb geen idee wat ik moet doen als ik dit boekje inlever. Hoe moet ik mijn leven weer oppakken?'

Bescheiden van omvang, maar groots qua inhoud. Zo zou ik ‘De volgende scan duurt vijf minuten’ het liefst omschrijven. Dat Marsman een schrijftalent is, behoeft geen pleidooi. Dat heeft zij zelf al bewezen door middel van eerdere publicaties. Deze bundel heeft echter een extra dimensie. Ongetwijfeld ingegeven door de emoties, angsten en verwarring die bij deze periode in Marsmans’ leven horen.

“Op het internet gebeurt een hele hoop
Voor wie niet wenst te rouwen
Is elke zucht een afleiding…”

De gedichten moet je lezen, proeven, voelen, ruiken, nog eens lezen en dan alles opnieuw. Laat het op je inwerken en bepaal wat jij eruit haalt, wat jij erin leest, welke boodschap er voor jou in schuilt. Ik ben ervan overtuigd dat de boodschap die de lezers er aan toekennen bij een aantal van de gedichten verschillend zal zijn.

‘De volgende scan duurt vijf minuten’ zal ongetwijfeld door een groot publiek gewaardeerd worden, en daar even zovelen als steun worden ervaren. Een aanrader!

Over de auteur
Lieke Marsman (1990) is een Nederlandse dichter. Marsman groeide op in Zaltbommel, maar woont al geruime tijd in Amsterdam. Ze studeerde filosofie in Amsterdam en begon met publiceren voor De Gids, Vrij Nederland en voor de site Tirade.nu. In 2010 verscheen haar debuut ‘Wat ik mijzelf graag voorhoud’ dat een jaar later onder meer de C. Buddingh'-prijs won. Van het boek werden meer dan 3.000 exemplaren verkocht. Tussen januari 2013 en maart 2015 maakte Marsman deel uit van de redactie van Tirade. Haar tweede bundel ‘De eerste letter’ verscheen in januari 2014 en gaat over angstaanvallen. In juni 2017 verschenen twee bundels. Haar eerste roman, Het tegenovergestelde van een mens, waarin ze essay en poëzie vervlecht, en ‘Man met hoed’, haar verzamelde gedichten en een selectie vertalingen.

Uitvoering
Uitgeverij Pluim
ISBN: 9789492928092
Paperback, 60 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/