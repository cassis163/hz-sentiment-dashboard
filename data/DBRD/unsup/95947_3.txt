Ik werd aangetrokken door de zin op de achterkant van het boek: "Wat als je de kans krijgt om je leven over te doen?". Versplinterd vertelt het verhaal van Rachel wiens wereld instort als zij bij een ongeluk gewond raakt en haar beste vriend Jimmy overlijdt. De vriendengroep van vroeger komt vijf jaar later weer bij elkaar als Rachels beste vriendin gaat trouwen. Wanneer Rachel daarna het graf van Jimmy bezoekt, raakt ze bewusteloos en daarna blijkt haar leven heel anders te zijn dan zij zich herinnert: Jimmy leeft nog en ze heeft nog steeds een relatie met Matt, haar vriend ten tijde van het ongeluk.

Het boek leest makkelijk en vanwege de opbouw van het verhaal wil je als lezer graag weten hoe het komt dat Rachels herinneringen niet overeenkomen met de werkelijkheid. Hoewel het een spannend en aangrijpend verhaal is, vond ik het boek toch tegenvallen. Ik had verwacht dat het boek mij meer aan het denken zou zetten over de vraag op de achterkant van het boek. Het einde van het boek, zonder iets te verklappen, is in die zin onbevredigend. Toch is het boek zeker wel aan te raden vanwege de prettige schrijfstijl, je leest het in een dag uit.