Vertel me geen geheimen is het debuut van Julie Corbin, en wat voor debuut! In één woord geweldig!

We maken kennis met Grace. Ze woont haar hele leven al in een dorpje aan de oostkust van Schotland. Het is een beschermde gemeenschap, en de perfecte plek om haar leven met haar tweelingdochters en man Paul te leven. Haar beste vrienden wonen er en ze werkt er. Natuurlijk zijn er problemen, maar dat zijn de problemen die elk gezin heeft met opgroeiende tieners.
Grace heeft echter een geheim, en dat geheim dreigt onthuld te gaan worden.

Mensen met geheimen kunnen geisoleerd raken, dat maakt Corbin erg duidelijk in Vertel me geen geheimen. Mensen raken verstrikt in hun leugens en verstrikt in zichzelf. Op een hopeloze manier wordt geprobeerd de geheimen ook als zodanig te bewaren.


In Vertel me geen geheimen blijf je geboeid tot de laatste pagina. Laagje voor laagje wordt je duidelijk wat de bedoeling is van Orla, de zogenaamde ex beste vriendin. Is Grace opgewassen tegen de emotionele chantage? Hoe reageren de mensen die van haar houden op dit alles? Langzaam wordt het verhaal uitgepeld. De karakters worden goed neergezet en uitgewerkt. De dialogen zijn goed en vervelen geen moment. Op sommige punten zakt het verhaal echter een beetje in en hier en daar is het soms allemaal een beetje overdreven. Daarom geen vijf maar vier sterren!

Corbin heeft een debuut geschreven dat fantastisch is en absoluut mee moet in de vakantie koffer.