Aftellen is het tweede deel van de Cazalet-kronieken. In het eerste deel Lichte jaren maak je kennis met de familie Cazalet in de jaren voor de Tweede Wereldoorlog. In het tweede deel leer je de familie nog beter kennen en is de Tweede Wereldoorlog begonnen en lees je welke invloed de oorlog op hun leven heeft.

In dit tweede deel krijgen met name de vrouwen veel aandacht en dan voornamelijk de generatie van de kleinkinderen die opgroeien in oorlogstijd. Zo volg je als lezer intensief de drie tienernichtjes, Louise, Polly en Clary en lees je over hun gevoelens en belevenissen ten tijde van de oorlog en hun worstelingen bij het opgroeien tot volwassenen. Zo worden er opleidingen gekozen en zetten ze hun eerste stappen op het liefdespad.

Auteur Elizabeth Jane Howard schrijft heel beschrijvend over de belevenissen van de familie Cazalet, waarbij veel aandacht is voor details. Er zit hierdoor weinig tempo in het boek. Het verhaal kabbelt en daarbij heeft de oorlog zeker in het begin nog weinig invloed op het leven van de familie. Wanneer de oorlog toch meer vat krijgt op het leven van de Cazalets wordt het boek sprekender en meeslepender. Zo worden de mannen opgeroepen om hun plicht in de oorlog te vervullen en daarnaast wordt de familie steeds meer beperkt in het luxe leven dat zij eerst leiden.

Aan het eind van het boek blijf je weer met een aantal vragen zitten, waardoor je als lezer alweer uitkijkt naar het volgende deel, omdat je wilt weten hoe het verder gaat met de familie Cazalet.