Een mij onbekende auteur, ietwat vage achterflaptekst, vergelijking met Kurt Wallander op de cover, ik had geen idee wat ik me bij Karma moest voorstellen. Op aanraden van een kenner gelezen en wat ben ik daar blij om! Heel goed boek, dat ik een ieder die van thrillers houdt aanbeveel, ook lezers die  zoals ik - geen liefhebber zijn van de Wallanderboeken. Ik begrijp na lezing de covertekst De nieuwe Noorse Kurt Wallander: de overlap zit m in de maatschappelijke betrokkenheid die uit de boeken spreekt. Maar als het dan tóch moet, zou ik liever een vergelijking zien met het auteursduo Roslund & Hellström, al hebben die dan weer geen vaste speurder.

Jørgen Jaeger dendert er meteen in met een dode, een vermiste en nog een dode. Locatie: de omgeving van het schiereiland Korsneset, een gebied vol natuurschoon en met een rijke historie, twintig kilometer ten zuiden van Bergen. Vik en zijn mensen hebben het lastig, moeten verbanden en achtergronden vinden en stuiten daarbij op hier niet nader te verklappen misstanden en problemen van een soort waar de honden geen brood van lusten. Confronterend, realistisch, bikkelhard, gruwelijk. RAZEND werd ik ervan, want de misstanden waar het verhaal omheen gebouwd is zijn niet specifiek voor Noorwegen, maar kunnen ook in andere West-Europese landen spelen.

Jaeger is een bekwaam auteur, die goed weet te doseren en de verhaallijnen helder schetst. Ondanks de zwaarte van de aangeroerde onderwerpen is het verhaal toegankelijk en prettig leesbaar. Niets aan te merken op het taalgebruik (de foutjes in de eerste e-boekuitgave buiten beschouwing gelaten), veel dialogen, spannende sfeer, goed gekozen locatie, karaktervolle personages, zweempje humor, een commissaris die tot de verbeelding spreekt (en verder uitgediept mag worden), wat kun je als lezer nog meer verlangen? Topthriller, waarvan ik hoop dat hij menigeen tot nadenken stemt en waarvan de gruwelen nog helder op mijn netvlies staan.