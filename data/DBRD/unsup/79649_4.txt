De jonge studente aan de politieacademie Olivia mag een oud onderzoek als studie materiaal kiezen. Hoewel ze eigenlijk van haar vakantie wil genieten, besluit ze toch uit te zoeken hoe de ruim 20 jaar oude strandmoord is onderzocht en waarom hij nooit is opgelost. Haar vader, die inmiddels is overleden, heeft de zaak toen onderzocht, samen met Tom Stilton, die wel van de aardbodem verdwenen lijkt te zijn.... Wat een superspannend boek hebben Cilla en Rolf Borjlind geschreven! Bijzonder is dat het geschreven is als een film. De Borjlinds zijn eigenlijk scenario schrijvers, en dat merk je.Er zijn wel hoofdstukken, maar die zijn zo kort dat het eigenlijk meer alinea's zijn. Bovendien hebben de hoofdstukken geen titel, op zijn hoogst een sterretje erboven. Er zit heel veel vaart in het verhaal, al moet je wel je hoofd er goed bijhouden. Al die namen, zowel persoonlijk als geografisch zijn al niet makkelijk in het Zweeds, maar er lopen ook een flink aantal verhaallijnen door elkaar. Uiteindelijk wordt alles mooi afgerond, met nog een leuke verrassing aan het eind, en genoeg interessante karakters en relaties onderling om nog een boek te schrijven. Ik kan niet wachten op de volgende zaak van Olivia en Tom!