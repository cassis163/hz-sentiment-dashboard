Deadline
En de klok klikt onverbiddelijk door …

In deze verhalen hangt de hoofdpersoon of iemand uit diens omgeving iets boven het hoofd. De hoofdpersoon heeft nog exact één etmaal om het noodlot af te wenden. Een duidelijke deadline die wellicht een zowel letterlijke als figuurlijke betekenis krijgt. Vierentwintig uur om jezelf of een dierbare uit de levensgrote problemen te helpen en de klok tikt genadeloos door.

Die deadline stond centraal in de jaarlijkse verhalenwedstrijd van uitgeverij LetterRijn en het was de bedoeling om er een spannend verhaal over te schrijven.

Deadline bevat 21 verhalen van de volgende Vlaamse en Nederlandse schrijvers: Ilona de Lange, Iane Myre, Carolien Cramer, Karel Bedert, Jaap Boekestein, Michiel van den Berg, Eric van Berkel, Franziska Weissenbacher, Karin Hazendonk, Alain De Lannoy, Liz Ouwens, Karin Bisschops, Lucy Neetens, Tamara Haagmans, Gea van Beuningen, Rik Raven, Debby Willems, Klaartje Gras, Marieke Jongejan, Melissa Skaye en Miriam Joosse.

Recensie

Over het algemeen doe ik altijd geruime tijd over het lezen van een verhalenbundel. Meestal elke dag één verhaal. Maar dit bleek met Deadline niet helemaal te lukken. De verhalen waren te leuk en te spannend om na één verhaal te stoppen met lezen. Het werden dus meerdere verhalen op een avond en ik heb genoten.

‘Ik zweef in een troebel moeras. Kleuren, geluiden en geuren buitelen over elkaar heen. De slaap duwt me oplaag. Het liefst laat ik mij zakken, omarmen door de troostende niksheid op de bodem.’

Het is mooi om te zien hoe elke auteur haar of zijn fantasie gebruikt en een interpretatie aan het thema geeft. Hierdoor komt er een grote verscheidenheid in de verhalen. De een blijft gewoon in het heden, de ander laat het verhaal in een gefantaseerde toekomst spelen. Veel van de verhalen hebben een mooie hoge spanningsboog en ik vind het altijd weer knap hoe een auteur in een beperkt aantal woorden een verhaal kloppend kan krijgen. Maar ook zijn er verhalen die iets langer door moeten dringen en soms voor een tweede keer gelezen moet worden.

‘U hebt … twee nieuwe berichten. Eerste nieuwe bericht: Bevrijd het meisje binnen de tijd. Jullie hebben nog tweeëntwintig uur voor de deadline. Einde eerste bericht. Tweede nieuwe bericht: Gratis hint: Niet alles is wat het lijkt. Alles is precies zoals het lijkt …‘

Sommige verhalen kun je beter niet lezen vlak voor het slapen gaan want een aantal jaagt toch wel wat angst aan en kunnen misschien voor nachtmerries gaan zorgen. Levensechte situaties en door soms ook een ander (actueel) thema te verweven, zijn hier verhalen neergezet die onder de huid kruipen en de lezer volledig kunnen meeslepen.

Conclusie: een heerlijk spannende verhalenbundel voor die keren dat er even de zin ontbreekt een compleet boek te lezen. Verhalen om van te genieten.