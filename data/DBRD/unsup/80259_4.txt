Er hangt een groot schilderij boven het bed van Nan, de tante van auteur Annet Mol. De afbeelding prijkt op de cover: een jonge vrouw, liggend op een roze roos. Deze geniaal gekozen boektitel De Juffrouw op het Rozenblad wekt ongetwijfeld jouw interesse.

Mol was freelance journalist bij ParaVisie magazine en weekblad Yes en bestuurslid van een spirituele vereniging. Zij werkt tegenwoordig als nieuwetijds medium in haar eigen praktijk. Vanuit haar functie als journalist, maar zeker ook vanuit haar persoonlijke interesse en verwondering begint een jarenlange zoektocht naar het paranormale en spirituele. In De Juffrouw op het Rozenblad verhaalt ze hierover.

Nan is het archetype van de wijze vrouw. Nan vertelt en geeft handreikingen en soms ook opdrachten mee. ‘Er is niet een God, maar een groot, goddelijk veld waarin alle kennis van vroeger, nu en van de toekomst ligt opgeslagen. Uit dit veld komen we en daar blijven we ook mee verbonden.’ Een lesje non-dualiteit. Ze geeft het advies om te gaan oefenen in het onthouden van haar dromen: direct na het wakker worden stil blijven liggen en dan snel opschrijven, want: ‘daarna neemt je ego het dagbewustzijn over’. Het zijn lessen intuïtieve ontwikkeling. Wanneer de lessen over sferen en bewoners van andere planeten gaan, worden Mol’s bezoeken aan Nan minder frequent.

Het boek is ingedeeld in tijdvakken: 1982-1993, 1994-2000, 2001-2016. Ieder tijdvak staat voor een periode van vernieuwing, bezinning, en ontdekking. Mol vertelt over diverse spirituele stromingen waar zij veelal als journalist een rapportage over heeft gemaakt. Van het fenomeen Jomanda, die beweerde een genezend medium te zijn tot ware esoterische kennis. Ze reist af naar spirituele plaatsen, bezoekt de leylijnen in Engeland en gaat in een klooster. Stap voor stap krijg je meer informatie over het persoonlijke leven van de auteur, maar vooral over hoe je aan jouw eigen persoonlijke ontwikkeling kunt werken. Wanneer ben je volkomen vrij, wat is de Wet van aantrekkingskracht en hoe luister je naar je onbewuste? Vragen van betekenis die ook nog eens grotendeels beantwoord worden. Een prettig geschreven, scherpzinnig boekje dat nergens zweverig is. Tevens geschikt voor de oriënterende spiritualiteit zoeker.