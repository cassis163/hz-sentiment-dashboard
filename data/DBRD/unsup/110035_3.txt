Korte inhoud

In Het is maandag vandaag lezen we mee met Julia. Een jonge vrouw die na een geflopt debuut niet echt weet wat ze met zichzelf aan moet. Ze maakt schoon in andermans huizen, woont nog in een studentenhuis en doet er alles aan mensen op afstand te houden. Langzamerhand neemt Julia bezit van de huizen waarin ze schoonmaakt. Alsof ze er zelf woont. Maakt gebruik van de faciliteiten en de koelkast en heeft het liefst dat er niemand mee kijkt. Maar voor hoe lang?

Auteur

Sytske van Koeveringe (1988) is in 2014 afgestudeerd aan de Gerrit Rietveld Academie richting beeld en taal. Haar werk is onder andere te zien op de Fusie, De Gids, Hard//hoofd, MisterMotley, Das Magazin. Ze zat bij de eerste lichting van Slow Writing Lab van het Letterenfonds. En ze woont en werkt in Amsterdam.

Bron: Uitgeverij De Bezige Bij

Hebban leesclub

Allereerst wil ik uitgeverij De Bezige Bij bedanken voor het exemplaar en Hebban voor mijn deelname aan de debutantenleesclub. Ik heb vaker mogen deelnemen aan een leesclub bij Hebban maar voor het eerst aan een debutantenleesclub.

Bijzondere cover

Tot het moment dat de postbode het boek kwam brengen was het onbekend welk boek ik mocht lezen voor de leesclub. Altijd spannend als je geen idee hebt welke boek, of zelfs welk genre.

Het eerst wat mij opviel aan dit boek was de cover. Het is lastig uit te leggen maar het voelt nogal apart aan. Anders dan anders. Ook is de cover zo eenvoudig dat het wel direct de interesse weet te wekken.

Vervolgens las ik de korte inhoud van het het boek. Ook deze was behoorlijk vaag waardoor ik eigenlijk geen idee had wat ik nou moest verwachten van het boek.

Er is een geflopt debuut, er is een ex, er is een yogaman die eigenlijk hondenfluisteraar is, er zijn huisgenoten, burn-outs, er is een verlangen naar Marlène, er zijn verwachtingen…

Anders dan anders

Al vrij snel nadat ik begonnen was met lezen werd mij duidelijk dat dit boek anders dan andere boeken is. De manier van schrijven, het onderwerp, nooit eerder las ik een boek die ook maar iets weg heeft van dit boek. Het boek wordt geschreven vanuit het perspectief van Julia. Al snel kom je erachter dat ook Julia anders is dan andere mensen. Ze heeft een bepaalde kijk op het leven die je laat twijfelen aan die van jou.

Het verhaal lijkt geregeld van de hak op de tak te springen. De hoofdstukken zijn genummerd naar de huisnummers van de klanten van Julia. Julia neemt ons mee en laat ons als het ware door haar ogen kijken. Alsof we het bekijken, erbij zijn en ervaren zoals zij. Ze voelt zich geregeld onzichtbaar en leeft hier ook naar. Het lijkt alsof ze zelf ook het idee heeft daadwerkelijk onzichtbaar te zijn en onopgemerkt door het leven te gaan. Maakt gebruik van de huizen waarin ze schoonmaakt alsof niemand haar ziet. Alsof niemand merk dat er spullen zijn verdwenen.

Het boek heeft ondanks zijn warrigheid een prettige leesstijl. De korte hoofdstukken dragen bij aan de persoonlijkheid van Julia en vormen op die manier een geheel.

Je moet ervan houden

Zoals eerder gezegd is Het is maandag vandaag een boek die nogal eigenaardig is. Niet iedere lezer zal zich kunnen vinden in dit boek. Persoonlijk heb ik er een twijfelachtig gevoel bij. Het boek was geen binder, maar toch intrigeert het boek mij ook enigszins.

Een apart debuut die ik even moet laten bezinken maar zeker niet afschrijf.