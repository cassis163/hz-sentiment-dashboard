Een geweldig debuut van Linda Jansma, waarin we kennismaken met Janine, die haar leven op de rit heeft. Ze is eigenaresse van een club, heeft een man en dochter, maar ook een verborgen verleden.
Als Albert, de man van Janine, vermoord wordt, wordt het voor Janine langzaamaan duidelijk dat ze nog niet vrij is van wat haar ruim 18 jaar geleden is overkomen.
Het verleden, verteld vanuit Mischa, en het heden, verteld vanuit Janine, komen uiteindelijk bij elkaar, waarna de ontknoping een erg verrassend einde krijgt, wat het verhaal helemaal af maakt waardoor je met een goed gevoel het boek dichtslaat.

Een zeer goed en vlot geschreven boek, waarin je compleet wordt meegezogen met de gebeurtenissen in het leven van Janine. Zonder vele beschrijvingen en informatie om in het boek te komen, zit je meteen in het verhaal, waarin de acties elkaar vlot opvolgen. In duidelijke taal, zonder moeilijke woorden, maar wel met de nodige emoties voel je hoe het verleden voor Janine opnieuw terugkomt. Als je denkt te weten hoe het verhaal afloopt, komt er een onverwachte wending, waardoor het verhaal nog spannender wordt en je in een ruk door wilt stomen naar het einde!
Voor mij een eerste kennismaking met de schrijfster Linda Jansma; wat mij betreft hebben we er een hele goede thrillerschrijfster in ons land bij!

Linda Jansma werd met dit boek winnaar van de Schaduwprijs 2011 voor het beste Nederlandstalige spannende debuut. Haar tweede boek Tweestrijd is in februari van dit jaar uitgekomen.
Inmiddels is Linda aan haar derde boek bezig.