Louise is een alleenstaande moeder en tijdens een avondje stappen ontmoet ze David. Ze valt als een blok voor hem en schrikt dan ook als hij haar nieuwe baas blijkt te zijn en een getrouwde man is. Dan ontmoet ze een paar dagen later Adele, de echtgenote van David, met wie ze bevriend raakt en regelmatig afspreekt. Louise ontmoet David en Adele apart van elkaar, waarbij de ander niet op de hoogte is van deze afspraken.

Voor de buitenwereld lijken Adele en David het perfecte stel, maar door de inkijk in hun leven wordt duidelijk dat David Adele wel erg controleert. Maar ook Adele is ook niet helemaal te vertrouwen en gaat heel berekenend te werk, want ze lijkt een plan te hebben met David en Louise.

De zinnen op de cover: “Vertrouw dit boek niet, vertrouw dit verhaal niet, vertrouw jezelf niet” zijn dan ook zeer van toepassing op dit boek.

Wat jij niet ziet is een psychologische thriller waarin de spanning zorgvuldig is opgebouwd en zorgt ervoor dat je blijft lezen en dat het boek tot het eind spannend blijft. Gedoseerd geeft auteur Pinborough de informatie en zo weet de schrijfster je op het verkeerde been te zetten. Het plot van Wat jij niet ziet is bijzonder verrassend en een geweldig eind van deze psychologische thriller!