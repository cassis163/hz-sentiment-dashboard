De strop ploeg - Koen P.H. Romeijn
Titel: De stropploeg
Auteur: Koen P.H. Romeijn
Uitgeverij: Futuro
255 pagina's

Over de auteur:
Dit futuristische maar bovenal confronterende verhaal over Evan Deleir is het eerste boek van Koen P. H. Romeijn. Koen is muzikant en tekstschrijver. Als gitarist en zanger heeft hij met verschillende bands albums uitgebracht, en is hij veelvuldig op tournee in binnen- en buitenland. Daarnaast schrijft hij columns.

Het leven van een mens is wat zijn gedachten ervan maken - Marcus Aurelius 121-180 AD

Achterflap:
In de hectiek van de futuristische metropool Nieuw Pangea, probeert de jonge techneut Evan C. Deleir krampachtig zijn hectische leven op de rails te houden, met enkel als doel om de uiterst geheimzinnige zaken rondom zijn turbulente bestaan te verklaren.
Hoe voelt het om ergens niet te kunnen aarden? Wat doet het met iemand als hij vastgeroest zit op een plek die geenszins bevalt, en vanwaar ontsnappen onmogelijk lijkt? Hoe lang kan een mens dat volhouden voordat hij definitief breekt?

Voor de wispelturige Evan is deze frustratie dagelijkse kost. Als talentvolle robottechnicus in het welvarende, maar volledig geïsoleerde Nieuw Pangea lijken de kansen voor het oprapen te liggen. Maar het leven in de zwevende metropool heeft Evan nooit kunnen bekoren. De frustratie en afkeer groeien met de dag, en Nieuw Pangea gaat hem steeds meer tegenstaan.

Julius, zijn collega en tevens beste vriend, moet lijdzaam toezien hoe Evan zich in toenemende mate afzondert en afglijdt naar een doelloos bestaan waarin hij elk sprankje hoop of optimisme moedwillig lijkt te willen uitroeien. De avond voorafgaand aan hun indiensttreding bij de prestigieuze Strop Ploeg zijn beide mannen getuige van een bizar ongeval. Het blijkt het begin van een reeks mysterieuze gebeurtenissen, en niet veel later, nadert Evans onvermijdelijk breekpunt.

De toekomst, er wordt al veel over gesproken, met alle virtuele mogelijkheden, media hypes en gadgets lijkt er een hele nieuwe wereld voor ons te liggen. In De strop ploeg gaat de schrijver al een stapje verder en worden we meegezogen in een wereld die nog wel door mensen wordt geregeerd maar waar robots het straatbeeld steeds meer en meer vullen.

Evan is een jonge man die, ondanks zijn beroep als robottechneut, niks van dit alles wil weten. De frustratie, de afkeer en het wantrouwen die bij hem heerst is voelbaar. En hoe verder je in het verhaal komt, des te meer je je gaat realiseren dat we in ons huidige leven de grens steeds meer en meer gaan verleggen. Willen we de mensheid zo laten veranderen dat we alles geautomatiseerd en met één druk op de knop voor onze neus geschoteld krijgen?

Niet alleen de twijfel over de omgeving maar ook de psychologische druk van de personen of het allemaal wel zo beter wordt met deze ontwikkelingen wordt op een geweldige manier omschreven. Dit wordt goed aangevuld met af en toe een moment van zelfspot en cynisme.
Het plot trekt je mee naar de grens van het begrensde. En de vraag is: durf jij de grens te verleggen door er overheen te stappen?

Het scifi-debuut van Koen is er een die je als liefhebber in je boekenkast wilt hebben. Ik ben in ieder geval een trotse bezitster en hoop er in ’de toekomst’ nog eentje van hem naast te mogen zetten.


Plot: 4,5
Schrijfstijl: 4
Originaliteit: 4
Psychologie: 4,5
Leesplezier: 5
Spanning: 4

De stropploeg is een dikke 4 sterren waard.



Daniëlle