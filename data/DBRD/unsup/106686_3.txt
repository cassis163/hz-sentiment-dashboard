Wat als…? Hoe dikwijls stellen we onszelf die vraag. Wat als ik dit had gedaan in plaats van dat? Wat als ik nee had gezegd in plaats van ja? Hoe anders zou ons leven er uit gezien hebben. Het blijft bij een vraagstelling en een stiekeme droom. In het verhaal van Deze NU gaan de studenten Matson en Lois achter deze vraagstelling aan, met alle gevolgen van dien.
Deze NU is het eerste deel van vier. Een eerste deel om U tegen te zeggen met zijn 555 bladzijden.
Niet één van de makkelijkste boeken dat ik ooit heb gelezen maar wel bijzonder intrigerend. Door het eerste gedeelte heb ik me moeten doorbijten omwille van alle theoretische uitleg maar eens dit voorbij, krijg je een zeer mooie aanvulling van personages en ben je vertrokken voor een aantal uren leesplezier.
De auteur heeft een eigen stijl van schrijven waar je bij aanvang even moet inkomen. Het verhaal in een verhaal-schrijven is soms moeilijk te volgen maar gaandeweg legt het zichzelf uit.
Qua research of kennis over kwantumfysica is Pascal Rijnja ofwel een kenner ofwel heeft hij heel wat uurtjes research gedaan want hij weet wel waar hij over schrijft.
Deze NU komt over als een puzzel, een spannende dan, die met ieder stukje meer verhaal blootlegt.
Pascal Rijnja heeft met dit eerste deel van Deze NU een zeer sterk debuut neergezet waar nog heel wat verhalen uit zijn pen gaan stromen.aa