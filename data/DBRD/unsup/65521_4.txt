De grote vraag voor veel beginnende auteurs is: waar moet ik nu over schrijven? Zo was dat ook het geval bij Sophie Jackson, docent Engels. Met verhalen is ze dus sowieso veel bezig. Toen haar leerlingen haar adviseerden om Twilight te lezen, ontstond het idee voor een trilogie over liefde achter de tralies. Stuk van jou is het eerste deel in de serie en het debuut van Sophie Jackson.  

Kat is zes jaar als haar vader voor haar neus door mishandeling om het leven komt. Op dat moment doet ze een belofte: Kate zal, net als haar vader, iets betekenen voor mensen. Mensen helpen om een beter leven te krijgen. Dat doet ze door een baan aan te nemen als docent Engelse literatuur in de Kill gevangenis. Daar ontmoet ze Wes Carter, iemand die vast zit voor autodiefstal en drugsbezit. Carter lijkt een koude en gevaarlijke crimineel, maar zijn de dingen wel wat ze lijken?  

Kat heeft een schuld in te lossen aan haar vader. Dat maakt dat ze een sterk persoon is. Lesgeven aan gedetineerden met enorm onvoorspelbaar gedrag is niet gemakkelijk en misschien zelfs gevaarlijk. Dat weet ze, maar neemt ze voor lief. In het eerste deel van het boek lijkt Kat dan ook van staal. Pas in het tweede deel wordt ze wat menselijker. Ze breekt meerdere keren en laat zien dat ze ook een gevoelige kant heeft. Deze ontwikkeling geeft het verhaal een interessante wending.  

Kat geeft les in de Engelse literatuur. Dat betekent dat dit onderwerp ook een groot thema is in het boek. Vooral in de eerste helft komt veel literatuur voor en hier wordt ook regelmatig over gesproken. Het kan zijn dat dit als saai ervaren wordt en dat het boek daardoor in het begin minder trekt. Toch is het advies om dan even door te zetten. Op een gegeven moment stoppen de lessen, en dan zakt ook de Engelse literatuur als thema naar de achtergrond.

Onzekerheid, ook dat is een thema dat centraal staat in dit verhaal. Geen liefde gekend hebben of juist ongekend beschermd worden voor alles om je heen. Je op het slechte pad begeven, want het leven is toch al een drama, of juist mensen een kans geven, omdat ze ooit een fout hebben gemaakt in hun leven. Deze tegenstellingen zijn bijzonder goed uitgewerkt door Sophie Jackson. Het creÃ«ert een band met zowel Kat als Carter.  

Niets is wat het lijkt. Deze zin past perfect bij dit verhaal. Is Carter wel de crimineel waar hij voor wordt aangezien? Is Kat wel de vrouw van staal die ze uit wil stralen? Is het mogelijk dat iemand met een crimineel verleden geaccepteerd wordt in de samenleving? De antwoorden op deze vragen komen allemaal aan bod. Je vraagt je tijdens het lezen van alles af en op bijna alle vragen krijg je een antwoord.  

Stuk van jou is een heerlijk debuut. Het laat tegenstellingen in de samenleving zien en laat je zelfs misschien even over je eigen handelen nadenken. Hoe sta jij tegenover veroordeelden die terugkomen in de samenleving? Verdienen ze een nieuwe kans of niet? Naast het feit dat het boek tot nadenken zet, biedt het verhaal ook een heerlijk romantisch deel. Niet zo zeer spannend, maar naar het einde toe heerlijk feelgood. Jum!