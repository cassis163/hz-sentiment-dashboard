Eerste Familie van Pietro Valsecchi laat zich het beste omschrijven als een policier. In het verhaal staat de familie Palermo centraal. Carmela en Luigi ontvluchten begin 20e eeuw het arme Sicilië en emigreren naar de Verenigde Staten. Samen met hun kinderen Frank, Sal, Nini en Tony proberen ze een bestaan op te bouwen in het nieuwe vaderland. In de arme New Yorkse buurt waar zij wonen, valt het niet mee om op het rechte pad te blijven; goede intenties leggen het vaak af tegen de macht van schuldeisers.
Het thema goed en kwaad speelt in Eerste Familie de hoofdrol, met name in de ontwikkeling van de broers Sal en Frank. De eerste valt voor het geld en de verleidingen van het maffiabestaan, de tweede droomt van een toekomst als rechter en distantieert zich van zijn broer. Gaandeweg komen de twee voor de keus te staan waar hun loyaliteit ligt, als het er echt op aankomt. Dat leidt tot een enigszins voorspelbare eindscène.
Dat Pietro Valsecchi (1953, Crema) in Italië producent is van films en series, is te merken. Hij bouwt het verhaal op aan de hand van sjablonen: mannen nemen actie, vrouwen zijn afhankelijk; goed is goed en slecht is slecht. Daarbij is ook het taalgebruik af en toe nogal theatraal. Een paar voorbeelden.

Tijdens een brand:

Deze familiekroniek (of zoals de uitgever stelt: epische familiegeschiedenis) vertoont – hoe kan het anders – overeenkomsten met de vader van alle maffiageschiedenissen The Godfather van Mario Puzo. Er komt een begaafde musicus in voor met een zwak karakter, en ook paarden spelen een rol. Een interessante invalshoek is de wisseling van perspectief van het verhaal. De jongste zoon Tony verfilmt later zijn familiegeschiedenis. Het retrospectief van de filmset wordt afgewisseld met het moment van handelen.
Dat Eerste familie verfilmd zal worden, laat zich raden. Het verhaal heeft misschien wel voldoende body om tot een serie ontwikkeld te worden. Het label ‘roman’ suggereert literaire waarde. Die pretentie kan Eerste familie, door de stereotiepe karakters niet waarmaken. Lees het als een thriller, dan kun je er heel wat genoeglijke uurtjes mee doorbrengen.