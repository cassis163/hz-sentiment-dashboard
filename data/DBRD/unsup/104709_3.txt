Ik zou op 5 april een recensie moeten plaatsen maar ben daar nu pas toe gekomen.
'Na Mattias' is een roman van Peter Zantingh. In afzonderlijke hoofdstukken komen achtereenvolgens verschillende personen aan het woord waarvan geleidelijk duidelijke wordt dat ze allemaal een relatie hebben gehad met Mattias die blijkbaar recent overleden is. Het is steeds weer een aardige bezigheid om uit te zoeken welke relatie de persoon of personen in een bepaald hoofdstuk tot de niet meer aanwezige hoofdpersoon Mattias hebben gehad. Dit is weer eens iets anders dan een chronologisch verhaal of een verhaal dat vanuit de hoofdpersoon of hoofdpersonen wordt verteld.

De heldere en bondige schrijfstijl helpt bij het puzzelen wel al blijft het lastig lezen. Mattias is daardoor toch niet echt voor mij gaan ‘leven’. Wellicht is Mattias ook niet bedoeld als de niet-meer-aanwezige hoofdpersoon maar gaat het om het verlies dat ieder van zijn familieleden, kennissen, vrienden op hun eigen wijze ervaren. Daarin is de auteur zeker geslaagd.