Tot 15 oktober is het Kinderboekenweek in Nederland en die is dit jaar nogal griezelig van thema. Een leuk en uitbundig prentenboek als dit maakt het dagelijkse voorleeskwartiertje echter vooral tot een grappig (eerder dan griezelig) hoogtepunt van de dag.
Spin vindt zichzelf de grootste griezel die er is. Wie is er niet bang voor een spin? Vogel dus. Die vindt zich nog gruwelijker dan Spin. Waarop Slang hem leert dat hij nóg akeliger kan zijn. Die dan weer een lesje in horror krijgt van Tijger: die is nog monsterlijker! Maar Krokodil is dat nog meer dan hij! En Neushoorn is wel de allerengste! Tot die opeens de Spin opmerkt…
Oké, de voortdurende herhaling van steeds hetzelfde procedé is een beproefd en weinig origineel recept in prentenboeken, maar het werkt wel: het kind dat voorgelezen wordt, wéét dat er telkens weer een groter en griezeliger beest gaat komen. Sterker nog, op elke plaat waarop het triomfantelijke enge beest zichzelf tot grootste griezel uitroept, is al een glimp van het volgende monster te zien! Het kind kan dus actief ‘meelezen’ zonder zelf al te kunnen lezen. Je kunt je bovendien het toenemende en steeds luidere gebrul op de bank al inbeelden… Veel sterkte, mama of papa, bij het voorlezen!
De simpele, maar expressieve tekeningen leiden de lezers niet te veel af van de naderende climax in het verhaal. In felle achtergrondkleuren (geel, rood, blauw, paars) en veel beweging voert de vertelling van het ene naar het andere, nog grotere griezelbeest. Ook in de tekst – waarin de opsomming van de vreselijke kwaliteiten van de monsters almaar groeit – neemt de spanning toe. Op het eind krijgt het verhaal nog een leuke twist wanneer Spin de echt grootste, gruwelijkste, akeligste, monsterlijkste, engste, afschuwelijkste griezel opmerkt: de lezer! Lol bij voorlezer en voorgelezene!
De grootste griezel is een erg eenvoudig en zelfs rudimentair prentenboek, maar meer hoeft een goed voorleesboek ook niet te zijn om effectief te zijn. Het boek van Loes Riphagen is niet erg kunstig of oorspronkelijk, maar dat kan de griezelpret niet drukken. En wie weet, kijkt wie bang is voor spinnen voortaan wel heel anders naar zo’n kriebelbeest…