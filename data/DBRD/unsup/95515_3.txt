De oneindige familie is het boek over Izzy die op 19-jarige leeftijd zwanger raakt van haar kunstdocent. Door ongelukkige omstandigheden komt ze er alleen voor te staan en ziet haar toekomst er niet al te rooskleurig uit. Wanneer ze in aanraking komt met het Oneindige Familie Project besluit ze om mee te doen.

Geleid door Dr. Preston Grind houdt het project in dat er 10 gezinnen samen wonen in een complex waarbij het doel is dat ieder kind het gevoel heeft dat niet alleen zijn eigen ouders onvoorwaardelijk van hem houden en bij hem horen, maar ook alle andere volwassen deelnemers. Studie, werk, kost en inwoning worden geregeld en voor Izzy is het een uitgelezen kans om haar en haar kind een goede toekomst te bieden.

Met al die baby’s op de cover en de recensies van eerdere boeken van de schrijver verwachtte ik een hilarisch boek, maar viel dat even tegen! Humor bleef uit en ook ander enig diepgang was er niet te vinden. Intriges en andere buitengewone excessen kwamen ook niet aan de orde. Wel heeft de schrijver met een prettige schrijfstijl en zonder moeilijke terminologieën een overzichtelijk en realistisch verhaal neer weten zetten. Zeker met zoveel personages is dat een hele kunst.