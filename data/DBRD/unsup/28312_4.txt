Schaduwvechters is het tweede deel in de triloge van Walter Lucius. Het eerste deel werd uitstekend ontvangen en de verwachtingen voor het tweede deel zijn dan ook hooggespannen.

Journaliste Farah Hafez wordt gezocht door internationale veiligheidsdiensten vanwege haar vermeende aandeel in een gijzelingsactie in Moskou. Ze vlucht naar Jakarta om haar onderzoek naar de criminele praktijken van een Russiche oligarch door te zetten. Gesteund door haar collega en vertrouweling Paul Chapelle, die in Moskou en Johannesburg nieuwe sporen vindt, legt zij op verrassende wijze het internationale netwerk van de Rus bloot.

Dit netwerk blijkt ook verantwoordelijk te zijn voor de zaak waarop de Amsterdamse recherche zich stukbijt: de hit-and-run op een Afghaans jongetje dat door een hooggeplaatste Nederlandse politicus seksueel misbruikt is.

Personages uit het vorige deel keren terug en hoewel Schaduwvechters redelijk te lezen is zonder voorganger 'De Vlinder en de Storm' gelezen te hebben, is het toch aan te raden om het eerste deel eerst te lezen. Zonder krijg je ook nog wel wat mee van de spanning, maar zit je gewoon minder goed in het verhaal en dat kan vraagtekens opleveren. Dingen zijn niet allemaal even helder en het lezen van de voorganger kan daar verandering in brengen.

Het boek bevat een open einde. Een mooi bruggetje naar het derde deel waar nu op gewacht kan worden, want het is zeker prikkelend genoeg om de afloop te willen weten.