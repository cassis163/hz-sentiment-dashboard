Kasper wordt een kip, of nou ja, een kip? Kasper van 8 verandert in allerlei dieren. Maar waarom gebeurt dat? En wanneer? Samen met zijn beste vrienden Flora, Hogan en Samir gaat hij op onderzoek uit. In tussen tijd ligt zijn grote broer SuperMove van 12 in het ziekenhuis en stiekem maakt Kasper zich daar wel wat zorgen om. Ook nadert de dag waarop hij een rol in de schoolmusical heeft snel en voor die tijd moet hij hebben uitgevonden wat er aan de hand is. Want veranderen in een dier terwijl je op het podium staat is het ergste wat hij kan bedenken.
De avonturen van Kasper zijn met veel humor geschreven en omlijst met prachtige toepasselijke illustraties. Wat ook erg aanspreekt is het gebruik van verschillende lettertypes en grootte van de letters zodat je het verhaal net even wat levendiger kan voorlezen of kan lezen. Met een goed gevoel voor humor worden moeilijke woorden uitgelegd en worden thema’s zoals angst voor het verliezen van een geliefde en pesten omschreven. Deze thema’s worden luchtig maar toch serieus gebracht. Ondanks deze zwaardere thema’s drukt het geen stempel op het verhaal. Het is bovenal een ontzettend humoristisch boek. En voor wie genoten heeft van de avonturen van Kasper kan zich verheugen op een volgend boek. Kasper wordt een kip is namelijk deel 1 van een serie.