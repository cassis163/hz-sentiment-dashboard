'Weerzin' kent een bijzondere opbouw. Eerst gaan we terug in de tijd en maken we kennis met een piepjonge Martin Servaz, die in 1993 niet veel bakt van zijn eerste zaak. 25 jaar later is Martin een heel ander iemand geworden en krijgt hij een nieuwe zaak voor de kiezen. Voor hem is duidelijk dat er een link met het oude dossier is.

De plot van 'Weerzin' zit heel goed in elkaar, wat een vondst! Op sommige punten is het verhaal echt origineel, met karakters die tot de verbeelding spreken. Wat te denken van een auteur en zijn fans in de hoofdrol? Superspannend is het allemaal niet, toch wist het boek me heel de tijd te boeien. Het is zeer vlot geschreven, in geen tijd lees je het uit.

Voorkennis uit de eerder verschenen boeken is niet nodig, wie wil kan meteen in deze laatste Minier duiken. Hou er wel rekening mee dat je na het lezen van Weerzin de belangrijkste info uit de andere vier boeken zult kennen.