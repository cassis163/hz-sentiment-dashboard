3,5 ster.

Als lid van de Kernjury voor de NS Publieksprijs heb ik afgelopen woensdag dit boek ontvangen om te lezen. Het was het tweede boek (van de zes) dat ik gelezen heb, en het enige fictieve boek dat dit jaar genomineerd was.

Van Saskia Noort had ik tot nu toe alleen het boek(je) "Afgunst" gelezen. Toen sprak haar schrijfstijl me erg aan, maar miste ik in het verhaal wat diepgang, waarschijnlijk omdat dat boek zo kort was. Dit boek beviel me een stuk beter.

De schrijfstijl was ook nu weer vlot, en dus kon ik het boek in een dagje uitlezen, maar deze keer vond ik het verhaal een stuk interessanter. Wel viel me op dat op het boek "literaire thriller", staat en die benaming vind ik niet echt kloppen: Pas tegen het einde van het boek werd het spannend. Maar de eerdere hoofdstukken wisten mij wel al direct te boeien, omdat wat er met Anne gebeurt en wat zij voelt meteen al heel pakkend wordt neergezet.
Ik vond het ook erg vermakelijk om te lezen over het TV-/mediawereldje, en leuk dat in het boek daarbij de werkelijkheid en fictie door elkaar lopen. Sommige zaken "herken" je en bij andere dingen denk je: zou dat echt zo zijn?

Al is dit pas het tweede boek dat ik voor de NS Publieksprijs lees, voor mij is dit nu al een van de kanshebbers en net zoals de vorige keer dat ik een boek van Saskia Noort las, maakt dit boek me nieuwsgierig naar haar andere boeken.

Mocht jij ook willen stemmen op "het beste boek van het jaar": tot en met 22 november 2017 kun je je stem uitbrengen (op dit boek, een van de 5 andere genomineerden of een boek van jouw keuze dat ook aan de voorwaarden voldoet). Als je stemt, maak je ook nog eens kans op een jaar lang gratis boeken en een jaar vrij reizen met de trein!