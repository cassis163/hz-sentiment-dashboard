Opmerking vooraf: in 2013 is een heruitgave van dit boek verschenen met een andere cover. Mijn recensie is gebaseerd op de uitgave uit 2009 met de hier afgebeelde cover.

Zie de boekbeschrijving voor info over Friese liefde.
Deze uitgave is mede mogelijk gemaakt door Ministerie van LNV, Provinsje Fryslân en AOC Friesland.

De ondertitel van Friese liefde luidt 'Koken met streekproducten'. Friese streekproducten dus, in dit geval. Miriam Velter & Ytje Hoekstra hebben een prachtig werk samengesteld, dat interessante informatie oplevert voor een ieder die zich graag kennis eigenmaakt over achtergronden van producten. Telers en makers komen volop aan het woord, inclusief vermelding van hun website. Op een kaart achter in het boek staat de ligging van de betrokken bedrijven aangegeven en de adreslijst; voor de liefhebbers zijn wandelroutes toegevoegd om op de bestemming te komen.

De info is top, niets dan lof. De cranberryteler, de molenaar, de slager, de vleesveehouder e.a. doen hun verhaal waaruit de liefde voor hun product spreekt.
- "Als boer ben je koning op je eigen bedrijf."
- "Ik zoek mijn koeien uit op karakter."
- "Kaas maken begint bij het voer van de koeien."
- "Een product met een mooi verhaal heeft de toekomst."
Enzovoort enzovoort. Leuk en leerzaam!

Friese liefde kent een seizoensindeling: lente, zomer, herfst en winter. De inhoudsopgave met de recepten idem. Elke producent valt onder één seizoen. De logica hiervan ontgaat mij.

Het merendeel van de recepten spreekt mij niet aan: te 'uitdagend'. Ik begin niet aan 'Gegrilde tarbotfilet met kroketjes van kreeft en aardpeer, boerenkoolextract en saus van rookworst' en evenmin aan 'Kip met truffelkorst, mousseline van bospeen en pruimenjam'. Dat laat ik graag aan kookfanaten en échte keukenprinsessen over. En juist van een gerechtje dat me dan wél wat lijkt, 'Cranberry crumblepie met vanille crème fraîche', is het recept incompleet. (Niet dat ik niet weet hoe ik crumblepie moet bakken, maar het is slordig.)

Het boek bevat foto's van boeren, kazen, koeien en nog veel meer. Bij de recepten staan sporadisch foto's, wat jammer is voor de beleving, een plaatje van het resultaat doet het altijd goed.

Friese liefde is een aanbeveling voor kennisvergaarders en kookfanaten. (Juist) ook voor niet-Friezen.