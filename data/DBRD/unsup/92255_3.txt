‘Zij die volgen’ is het eerste deel in een Noorse trilogie. Auteur Ingar Johnsrud studeerde journalistiek en filmwetenschappen en was jarenlang actief als journalist voor VG (Verdens Gang), één van de bekendste Noorse mediaconcerns. Momenteel is hij freelance journalist en schrijver. De trilogie gaat bij ons door het leven als de ‘Broederschap-trilogie’. In Noorwegen zelf schijnt de trilogie op zich geen naam te hebben. Wel zijn er al twee van de drie delen verschenen : Wienerbrorskapet (Zij die volgen) & Kalypso.

Meteen van in het begin is duidelijk dat dit een boek is waar je je aandacht bij moet houden. Te veel personages die op korte tijd geïntroduceerd worden, zelfs figuranten worden bij naam en toenaam genoemd, zodat zelfs de ervaren lezer moet oppassen dat hij door de bomen het bos niet verliest.

Eén van de spilfiguren in dit boek is rechercheur Fredrik Beier. Samen met zijn collega’s, waarvan de Pakistaanse Kafa de belangrijkste is, wordt hij naar een afgelegen boerderij in Oslo geroepen om er een massamoord te onderzoeken. De slachtoffers zijn allen leden van de sekte ‘Het licht van God’. Al vrij snel ontstaat de indruk dat de moorden religieuze motieven hebben. Maar is dat ook zo ?

Vrij snel wordt duidelijk dat ‘Zij die volgen’ een absoluut boeiend verhaal is. Toch ligt ergernis, met name in het begin, voortdurend op de loer. Beschrijvingen zorgen soms voor meer verwarring dan duidelijkheid, overgangen zijn niet altijd vloeiend of logisch en gedachtegangen niet noodzakelijk goed te volgen.

Wat opvalt is dat aanvankelijk verschillende namen en begrippen zowel in het Noors als het Nederlands vermeld worden, bijvoorbeeld Storting/Parlement, Sankthans/Midzomernacht en Solro/Zonnerust. Verderop in het boek gebruikt Johnsrud dan weer afkortingen, zonder de minste vorm van verklaring mee te geven, bijvoorbeeld Kripos, PST, AED en RSM-troepen.

De gebeurtenissen in Oslo worden afgewisseld met kortere stukjes die zich in 1943, ten tijde van WOII, afspelen. De link tussen beide verhaallijnen wordt uiteindelijk duidelijk, maar het einde van het boek is onbevredigend. Komt daar nog eens bij dat het tweede en derde deel van deze trilogie pas voor de zomer van 2017 respectievelijk 2018 gepland zijn, een drama voor een verhaal dat sowieso al niet eenvoudig is. En de verhaallijn die in Afghanistan speelt en waar dit eerste deel mee opent ? Laat ons er maar vanuit gaan dat die de komende jaren opgehelderd wordt …

3,5 sterren