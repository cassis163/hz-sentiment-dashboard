Dit boek vertelt het verhaal van Vernon Little, een 15-jarige jongen uit een klein dorpje in Texas, vanaf het moment dat zijn jeugdvriend Jesus op Columbine-achtige wijze zestien medescholieren doodschiet voor die een einde aan zijn eigen leven maakt. Vernon is de voor de hand liggende zondebok en dreigt zo al snel te worden vermalen door de hele wereld …
Dit zou de premisse kunnen zijn van een bijzonder zwaar en ‘moeilijk’ boek, maar daar blijkt, gelukkig, al heel snel geen sprake van. Hiervoor is het boek veel te buitenissig. Dit komt ten eerste doordat Vernon zelf de verteller is, hetgeen er voor zorgt dat je heel dicht op de belevingswereld van deze jongen zit. Met zijn geheel eigen vocabulaire, vreemde pre-occupaties voor onder meer slipjes, poep en Mexico en heel eigen blik op de wereld, lijkt Vernon wel op een moderne Holden Caulfield, de hoofdpersoon uit The Catcher in The Rye.
Dat dit boek desondanks toch niet veel op deze klassieker lijkt, komt met name door het tweede bijzondere kenmerk van dit boek, namelijk dat het een nogal satirisch en karikaturaal karakter heeft. De bizarre personages die Vernon omringen zijn allemaal erg dik aangezet, net als de situaties waarin Vernon terecht komt. Hierdoor boet het boek aan realisme in, maar is het wel onbedaarlijk grappig is en vooral ook een confronterende spiegel van hedendaags Amerika.
Concluderend kun je naar mijn idee spreken van een heel bijzonder en wat mij betreft prettig uitzinnig en zeer geslaagd boek. Lezen!