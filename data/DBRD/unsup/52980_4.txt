Kanonnen wat een geweldig, verrassend en goed debuut is dit! Met in verhouding maar weinig personages zet Michaelides hier in een pracht van een schrijfstijl een dijk van een psychologische thriller neer. Deze auteur studeerde dus psychotherapie en dat is nu net ook de originele en ijzersterke insteek van dit verhaal. Waar het start met een stuk gruwel, mysterie en de wetenschap dat de verteller in de ik-vorm de waarheid kent rondom de moord van zes jaar geleden, gaat het stap voor stap verder richting die waarheid, en hoe!

Het gebeuren in de psychiatrische inrichting, het wordt fantastisch neergezet. Alles wat boven water komt wat betreft de achtergronden van hoofdpersonages Alicia en Theo; keer op keer stap je dieper dit verhaal in en de spanning zit hem in de hele sfeer, in het aan het praten krijgen van Alicia in het heden, en in de gebeurtenissen in het verleden die laag voor laag meer en meer verklaring geven. Van collega’s tot familieleden, het is één grote breinbreker wie nu werkelijk welke rol speelt, of heeft gespeeld, en de opbouw in deze is subliem.

Dit is opgeslokt worden en je voelt gewoon dat hier op de een of andere manier een speciale draai aan gegeven gaat worden. Dat gevoel was dus helemaal juist en tot het einde toe blijven er dan nog die twistjes uitgedeeld worden waar je als lezer zo ontzettend blij van wordt. Wat een onmundig goed plot, wat een kracht aan karakters en wat prachtig gebracht en in elkaar gezet. Psychologische thriller ten top.

Conclusie:

De stille patiënt is zo’n boek dat bijblijft. Zo’n verhaal dat je je na een tijd gewoon nog steeds goed weet te herinneren. Dikke aanrader!

Schrijfstijl: 4.5

Plot: 4.5

Leesplezier: 5

Psychologie: 5

Spanning: 4

Originaliteit: 4

Vier en halve sterren.

Karin Meinen - Samenlezenisleuker