Afgelopen november op het boekenfestijn nam ik een boek van Daphne Deckers mee. Als tv-presentatrice ken ik haar wel. Ik vind haar altijd heerlijk nuchtere factor in RTL Boulevard. Maar ondanks dat ze inmiddels een hoop boeken op haar naam heeft staan, heb ik er nog geen een van gelezen. 'Alles is zoals het zou moeten zijn' was voor een leuk prijsje te koop, dus die nam ik mee. Inmiddels heb ik het boek ook gelezen en het smaakt naar meer.

Iris heeft alles voor elkaar. Ze heeft een leuke baan in tv-land. Ze is al tien jaar samen met de man van haar leven en daar krijgt ze ook nog een kindje mee. Vlak na de bevalling, wil haar man haar iets heel belangrijks vragen. Ondanks haar toestand is Iris toch door het dolle heen. Want het enige wat nog ontbreekt is een ring om haar vinger. Maar Pieter heeft echter andere plannen. Hij vraagt haar of het kind wel van hem is. Dat zag ze niet aankomen.

De sfeer tussen de twee komt tot een kookpunt als blijkt dat Iris verzwegen heeft dat ze gestopt is met de pil. Tegelijkertijd blijkt Pieter het al een jaar te doen met zijn co-assistente. Met haar besluit hij naar Afrika te vertrekken om belangrijk werk te gaan doen in de ontwikkelingshulp. Iris blijft alleen achter met haar baby en de hond die eigenlijk van Pieter is. Om haar leven weer een beetje op de rails te krijgen krijgt ze hulp van haar moeder, vriendinnen en de leuke hondenuitlater Douwe.

Het verhaal is vlot geschreven en zit vol hilarische momenten. De personages komen realistisch over. Je leeft mee met Iris en je ergert je aan de instelling van Pieter. Ook de bijrollen zijn heerlijk geschreven. Met name de Vlaamse tv-kok Bert de Muyselaer werkt op de lachspieren.

Er zit hier en daar wel enige drama in, maar het is vooral heel luchtig geschreven. Op het moment waarop je denkt dat je het einde kunt voorspellen, komt er toch weer een wending die je niet aan zag komen. Uiteindelijk loopt het wel af zoals ik had gehoopt, maar dat duurde wel even.

'Alles is zoals het zou moeten zijn' is een heerlijke roman van Deckers. Ik weet dat ze nog een hele verzameling columns heeft waar ik nog even mee door kan. Maar wat mij betreft kan een tweede roman in deze stijl niet snel genoeg komen.