Er zijn honderden leuke kerstverhalen voor peuters en kleuters, maar Kerstmis van Nicole de Cock is het boek waar de juf altijd al naar heeft gezocht. Gordijnen dicht, kaarsjes aan, warme chocolademelk, kerstkoekjes, knus in een grote kring om de kerstboom en genieten maar…  

Wat is het koud buiten. Het vriest hard en de sneeuw dwarrelt naar beneden. In het dorp is het een vrolijke boel. Alle kinderen spelen op straat. Ze maken sneeuwpoppen, rijden op hun slee en gooien met sneeuwballen. Bij de ijsbaan staat een koek-en-zopietent en een kinderkoor zingt er mooie kerstliedjes. Zelfs een kerststal en een schaapskudde ontbreken niet. Ondanks al deze gezelligheid is er deze kerst toch iets mis: de grote dennenboom van het dorp is niet versierd!  

Terwijl de mensen plezier maken, verzamelen de eekhoorn, de uil, de haas, de das en hun vogelvriendjes kerstversieringen. Wanneer het donker wordt trekken alle mensen en dieren in een lange rij naar de boom. Nu de boom versierd is, kan het kerstfeest pas echt beginnen.  

Kerstmis is een prachtig prentenboek. Al bij het zien van de ouderwetse linnen kaft heb je het idee dat je iets bijzonders in handen hebt. Er staat een mooi versierde dennenboom op en de letters zijn gemaakt van goud. Het is niet zomaar een voorleesboek. Er staat namelijk geen tekst in het boek. Dit is op het eerste gezicht, voor sommigen, misschien even schrikken. Het leuke aan het boek is dat niet de volwassene, maar de kinderen het verhaal zullen vertellen. De illustraties zijn zo duidelijk, die spreken voor zich. Voordat je het boek met de kinderen gaat ‘lezen’ is het fijn om zelf van tevoren zowel de achterkant van het boek te lezen als de illustraties eens goed te bekijken. Zo kun je de kinderen een beetje sturen in hun verhaal en vragen stellen. Maar waarschijnlijk zullen zij er zelf al een prachtig verhaal bij verzinnen!  

Nicole de Cock heeft er echt een heel bijzonder boek van gemaakt. De illustraties zijn allemaal twee pagina’s groot en laten stuk voor stuk mooie kersttafereeltjes zien. Ze zijn geverfd met zachte, heldere en natuurlijke kleuren. Er zijn hele grote illustraties waar bijvoorbeeld alleen de haas en de das te zien zijn. Maar er zijn ook gedetailleerde platen bij, waarop voor kinderen van alles valt te ontdekken. In dit artikel vertelt Nicole de Cock over haar werk en is er een kort filmpje te zien over het boek. Nicole de Cock laat met dit boek zien dat je soms helemaal geen woorden nodig hebt om een prachtig verhaal te kunnen vertellen!