Na het lezen van Schaduwliefde, had ik er in eerste instantie geen woorden voor. Het is een verschrikkelijk verhaal in de meest positieve zin van het woord. Hoewel de personages fictief zijn, is het verhaal gebaseerd op oorlogsmisdaden die echt zijn begaan in de Tweede Wereldoorlog. De Litouwse Lina wordt samen met haar broertje en moeder meegenomen. Eerst moeten ze maandenlang in een treinwagon doorbrengen met te veel mensen en te weinig eten. Daarna worden de overlevenden aan het werk gezet in Rusland.

De schrijfstijl van Schaduwliefde is indrukwekkend. Hoewel het thema zwaar is, leest het boek makkelijk. Vanaf de eerste zin liet het me niet meer los. Door de korte hoofdstukken en het aangrijpende verhaal las ik gemakkelijk nog een hoofdstuk en nog ééntje dan... Wat de personages doormaken is afschuwelijk. Maar ze proberen samen te overleven en hoop te houden. Echt een prachtig boek over een belangrijk onderwerp.