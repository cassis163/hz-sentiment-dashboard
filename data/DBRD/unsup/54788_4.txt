Het woord “vlindermethode” tegenkomen in een boek over vis en dan ook nog direct begrijpen wat ermee bedoeld wordt. De foto’s maken het meteen duidelijk. Visbijbel is niet het eerste visboek van Bart van Olphen maar wel het meest complete. Bart is een bevlogen visman die zich inzet voor duurzame vis zodat zowel de consument als de vissers kunnen blijven genieten van al wat de zee ons te bieden heeft. Bewustwording is heel belangrijk en een deel van het boek vertelt ons dan ook alles over vangsttechnieken, duurzaam gevangen vis, de seizoenskalender en hoe je een keuze maakt uit de beschikbare vis.
Het boek heeft een handige en logische indeling en begint met allerlei informatie over de diverse soorten vis, de vangstmethode, duurzaam of niet, waar het wordt gevangen en de naam van de vis in zes andere talen. Deze informatie gaat vergezeld van een tekening waarop de vis, zeker samen met de beschrijving, duidelijk te herkennen is.
Dan wordt het het schoonmaken van de vis beschreven. De daarbij geplaatste stap voor stap foto’s maken het iedereen mogelijk zelf vis schoon te maken.
Daarna volgen de basisbereidingen gevolgd door heerlijke recepten uit verschillende landen en de sauzen die erbij gemaakt kunnen worden. Ook bij de recepten staan duidelijke stap voor stap foto’s.
Gekonfijte schelvisfilet met gepofte knoflook en tijm
Ingrediënten per persoon:
1 visfilet, zonder vel, 150-170 g
Olijfolie, de vis moet onderstaan
1 ui, in plakken gesneden
4 tenen knoflook, met velletje, geplet
2 gedroogde rode pepertjes
1 tak rozemarijn
1 takje tijm
1 blaadje laurier
1 schijfje citroen
Zout
Peper

Doe een flinke scheut olijfolie in de pan met de ui, het knoflook en de gedroogde peper, Smoor dit tot de ui glazig wordt.
Voeg rozemarijn, tijm, laurier en citroen toe en giet de rest van de olijfolie in de pan.
Verwarm de olie tot 60 graden en houd hem op deze temperatuur. Zodra de olie warm is, leg je de visfilet, afhankelijk van de dikte van de filet gedurende 15-20 minuten in de pan.
Schep de filet voorzichtig uit de pan en laat deze goed uitlekken.
Leg de filet op een bord en schenk er een beetje van de gearomatiseerde olie overheen.

Een simpel recept alhoewel je wel een temperatuurmeter in de olie moet hangen want zo op gevoel olie tot 60 graden verwarmen en op die temperatuur houden is niet aan te raden.
Door de gestructureerde opzet van het boek en de duidelijke recepten kan er eigenlijk niets mislukken. De recepten zijn over het algemeen goed te maken. Ook voor minder handige hobbykoks.
Fijn is dat bij ieder recept een lijstje staat met vissoorten die je als alternatief kunt kiezen. Je moet wel opletten bij de ingrediëntenlijsten want de meeste zijn per persoon maar het recept voor Bouillabaisse bijvoorbeeld is voor 4 personen. Dat is logisch want zo’n pan maak je niet in kleine porties. Maar ook komen er recepten voor 2 personen en zelfs voor 8 personen voor. Goed kijken dus voor je het boodschappenlijstje maakt.
Het boek is in duidelijke, heldere taal geschreven met heerlijke recepten en mag in de boekenkast van geen enkele visliefhebber ontbreken.