Het geheugenboek, waar zal ik eens beginnen?

Het geheugenboek vertelt het verhaal van Samantha “Sammie” McCoy, een meisje dat alles goed voor elkaar heeft. Ze zit in haar laatste jaar van highschool, zal deelnemen aan de Nationale Kampioenschappen en zal in de herfst naar NYU gaan. Dit alles zelfs nadat ze te horen kreeg dat ze Niemann- Pick type c heeft, een ziekte waardoor haar geheugen steeds meer achteruit zal gaan. Dat was tenminste het plan.

Allereerst, wil ik zeggen dat Sammie een fantastisch hoofdpersonage was. Vanaf pagina 1 voelde ik me verwant met haar en die indruk werd alleen maar sterker naarmate ik verder kwam in het boek. Sammie heeft meermaals een glimlach op mijn gezicht getoverd. Ze ging zo goed om met haar ziekte, Sammie bleef de moed erin houden en als ze haar oorspronkelijke doelen niet kon bereiken, ging ze gewoon op zoek naar nieuwe. Ze blijft optimistisch zonder naïef over te komen.

Sammies familie en Coop ( Hoe kan ik jou nou vergeten? ) vond ik ook helemaal fantastisch. Daarom vond ik het wel een beetje spijtig dat er niet zo veel aandacht aan hen besteed werd, bijvoorbeeld hoe zij de dingen verwerkten en ermee omgingen.

Vervolgens zou ik het even over de stijl willen hebben waarin het boek geschreven is. Sammie schrijft het boek naar haar toekomstige zelf om haar te helpen de dingen te herinneren en zich vast te klampen aan de mooie momenten in het leven als het even wat minder gaat. Daardoor wordt je als lezer echt betrokken bij het verhaal. Het is ook een compleet nieuwe stijl ven schrijven, wat zeer verfrissend is. Het geheugenboek is opgebouwd uit verschillende fragmenten van Sammies leven en bevat niet altijd de typische dialogen of beschrijvingen van een omgeving zoals je zou verwachten. Je krijgt stukjes informatie en herinneringen toegeworpen als lezer waarmee je zelf Sammie en de mensen rondom haar probeert te reconstrueren. Daarom ben ik er zeker van dat iedereen een verschillende versie van Sammie in gedachten heeft, wat het boek een geheel eigen identiteit geeft.

Ik heb enorm genoten van dit boek en raadt het iedereen aan die fan is van romantiek en er niet voor terugdeinst om af en toe een traantje weg te pinken.