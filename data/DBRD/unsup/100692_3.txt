Als een beroemdheid een boek schrijft, schept dat verwachtingen. Dit boek is samen geschreven met een ervaren schrijver en dat schept nog hogere verwachtingen. Helaas maken beiden die verwachtingen niet waar. In ‘Spiegel’ van Cara Delevingne miste ik vooral diepte.

De diepte die ik miste had vooral betrekking op het verhaal. Hoewel het einde dan wel verrassend was, vond ik het verhaal behoorlijk standaard. De personages bleven vlak en maakten dan wel veranderingen en groei door, maar die waren vooral stereotype groei. Er zat weinig verrassends in de verhaallijn en de ontwikkeling van de personages en wat mij betreft had Cara Delevingne het boek voor de helft mogen inkorten. Het voelde op momenten langdradig en ik had dan ook best moeite hier doorheen te komen.

En dan vraag je je af waarom ik het toch nog drie sterren heb gegeven, wat ik me heel goed kan voorstellen. De twee sterren gaf ik oorspronkelijk omdat ik het op zich een prima boek vind, maar ik miste de verrassende elementen en had wel iets meer pit verwacht. Het einde was wel redelijk verrassend en dat was voor mij wel een extra ster waard. Als Cara Delevingne hier wat meer op had doorgebouwd gedurende het verhaal, was het echt een beter boek geworden. Jammer!

Nee, ‘Spiegel’ van Cara Delevingne was niet mijn boek. Ik vond het niet origineel, soms langdradig en vooral vlak. Het einde kwam dan wel als een verrassing, dat maakte het dan wel een beetje goed.