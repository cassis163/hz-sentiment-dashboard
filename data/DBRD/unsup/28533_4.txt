Ian Rankin, geestelijk vader van Rebus, werd in 1960 geboren in Schotland. Hij groeide op in een klein dorpje in Fife. Later vertrekt hij naar Londen en wordt journalist. Tussendoor publiceert hij een viertal boeken. In 1987 verschijnt Kat & Muis, zijn eerste boek met John Rebus, inspecteur van de politie van Edinburgh in de hoofdrol. Het karakter en het positioneren van de gebeurtenissen in Edinburgh, blijken een schot in de roos. Eén van de succesvolste series uit het genre is dan ook een feit. In de loop der jaren volgen er met grote regelmaat nieuwe avonturen van de sympathieke agent. John Rebus wordt zelfs zo populair, dat er een televisieserie aan hem gewijd wordt. Na zijn verhuizing naar Frankrijk in 1990 wordt Ian Rankin fulltime schrijver.
In het Duister begint als inspecteur John Rebus merkt dat hij steeds meer op een zijspoor wordt gezet. Hij voelt zich oud en nutteloos, heeft geen vaste relatie en op zijn werk wordt hij voorbij gestreefd door ambitieuze, net op de politie academie klaargestoomde snotneuzen. Als er tijdens de renovatie van het toekomstige huis van het Schotse parlement een twintig jaar oud lijk wordt ontdekt, ruikt Rebus zijn kans. Hij eigent zich min of meer het onderzoek toe en laat het zich niet meer afnemen. Ook niet als een van de parlementsleden, Roddy Grieve, vermoord wordt. Samen met een team van vertrouwelingen bijt hij zich vast in het mysterie van de gevonden mummie. Gaandeweg het onderzoek lijkt er een connectie te bestaan tussen de oude en nieuwe moord. Aan Rebus en zijn team de moeilijke taak het verband tussen beide onderzoeken te bewijzen en ze op te lossen!
Sinds 1987 zijn de karakters van de hoofdrolspelers uit de John Rebus reeks een open boek geworden voor de trouwe fans. Hierdoor is ieder nieuw verhaal een feest van herkenning. Het blijft knap van de schrijver dat hij het voor elkaar krijgt om ieder nieuw boek weer even verfrissend over te laten komen, als zijn voorganger. De herkenning van de hoofdpersonen en de inmiddels vertrouwde settings worden iedere keer weer in een origineel verhaal gegoten, waardoor een op de loer liggende sleur geen kans maakt. Er gaan geruchten dat de reeks geen vervolg meer gaat krijgen. Tenzij Rankin met iets verrassends op de proppen gaat komen, zal het beëindigen van de serie een gemis voor zijn trouwe fans betekenen.
De boeken met Rebus in de hoofdrol zijn geen literaire hoogtepuntjes, maar die ambitie heeft de auteur ook niet. Ze zijn echter altijd welkome tussendoortjes. Ook dit boek is weer een genot om te lezen. Ik kan iedereen die de serie niet kent dan ook aanraden om aan de serie te beginnen.