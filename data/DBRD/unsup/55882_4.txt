Andy is een jongen die van zijn vroege jeugd af gepest wordt. Waarom? Hij heeft een aangeboren afwijking in zijn gezicht. Hij heeft gezwellen in zijn gezicht, uitpuilende ogen, afwijkende oren, een flap huid die aan zijn kin hangt. Kortom mensen schrikken van zijn uiterlijk. Ook op de middelbare school wordt hij zelfs door een leraar extreem gepest. Zijn klasgenoot Bennie en Andy blijven altijd als laatste over als er een team gekozen moet worden bij gym. Bennie en Andy worden vrienden. Als Andy dan toch een baan krijgt (aangepast vanwege zijn sjpwaakgebwek oftewel spraakgebrek) leert hij Femke kennen. Femke heeft helaas een vriend, Ruben. Andy wordt verliefd op Femke. Maar hij weet dat hij met dit uiterlijk geen kans op een vriendin heeft. Dan doet zich een hele mooie kans voor om in de toekomst wel zijn Femke te veroveren. Ook deze mooie kans wordt verpest door pure pech. Andy is het zat en neemt het heft in handen. Maarâ€¦..pakt dit wel goed uit?

Het boek bevat 38 hoofdstukken. Door de wisseling van hoofdpersoon per hoofdstuk, krijg je als lezer steeds meer informatie over het verleden en heden in het leven van Andy, de mismaakte hoofdpersoon. Het begin van het boek roept direct al vragen op. Naarmate het boek vordert wordt de spanning steeds verder opgevoerd. Als lezer voel je de frustratie en het ongemak van Andy heel sterk. Zijn passie voor Femke, die een vriend heeft, maakt dat hij uiteindelijk in een benarde positie terecht komt. Humor en gruwelijke details wisselen elkaar af. Als lezer leef je heel erg mee met Andy en je vraagt je echt af: Kan het nog erger. Ja, het kan nog erger. Dit boek leest als een trein. De schrijfstijl is heel vlot leesbaar. Je wilt eigenlijk niet stoppen met lezen. Wat betreft het feit dat het boek geschreven is door een duo kan ik zeggen dat ik daar helemaal niets van gemerkt heb. Een compliment voor de auteurs. De cover vond ik voordat ik het boek ging lezen niet zo aantrekkelijk, maar na het lezen heb ik wel het gevoel dat het heel goed past bij het boek. Ook de titel is heel toepasselijk.
Een verrassend debuut van dit schrijversduo. Ik heb genoten en kan het zeker aanraden.