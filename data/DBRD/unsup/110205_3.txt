Op 30 november 1984 werd de jonge verkoopster Sandra van Raalte vermoord op haar werk: boetiek Manouk in Zaandam. Alles schijnt gebeurt te zijn in een tijdsbestek van slechts enkele minuten. Officieel is de zaak nooit opgelost: de hoofdverdachte is vrijgesproken, en later is gelukkig ook zijn naam definitief gezuiverd, toen bleek dat nieuwe ontwikkelingen en verklaringen niets met hem te maken hadden.

Peter Elberse en Dick Nierop zijn journalisten. Rob van Zaane, de man die destijds de hoofdverdachte was, heeft aan dit boek meegewerkt. De moord is intussen verjaard maar men mag natuurlijk altijd de hoop blijven koesteren dat de echte waarheid ooit boven tafel zal komen. In de loop der jaren zijn er namelijk wel diverse keren namen genoemd van personen die het gedaan zouden kunnen hebben. Helaas zijn deze al overleden

Nauwgezet en soms iets te droog verwoorden Elberse en Nierop wat er allemaal gebeurde en wie er een rol bij speelden. Het verhaal doet niet onder voor de eerste de beste buitenlandse thriller, en dat maakt het toch ook een beetje eng. Wat duidelijk is, is dat de politie én de rechterlijke macht steken hebben laten vallen. Steken, die de toenmalige hoofdverdachte heel veel ellende hebben gebracht.

Het gebeurt niet zo vaak dat een dergelijk uitgebreid, goed gedocumenteerd verhaal verschijnt over een in Nederland gepleegde moord. Alleen al daarom kan ik het boek aanbevelen aan liefhebbers van true crime. Maar let op: de waarheid is altijd vreemder dan wat welke schrijver dan ook kan verzinnen.