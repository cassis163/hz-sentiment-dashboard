Ik kreeg van uitgeverij Hollands Diep een prachtboek cadeau: 'Moederland'. Het is een volumineuze bundel met poÃ«zie en schilderijen van de mij volslagen onbekende Jan Vanriet. Deze Antwerpenaar is blijkbaar een multitalent: schilder, decorontwerper, columnist, dichter. Zijn geschilderde portretten zijn werkelijk prachtig. Vooral de aquarellen hebben subtiele kwaliteiten: teder, kwetsbaar en ingetogen. Ze doen mij denken aan het werk van een andere kunstenaar, Arno Kramer, die ik zeer bewonder.

MOEDERLAND

Ziek van moederland
het cellofaan van verpakte verveling
de opgekropte rancune
van een kromme rug
want zonder ruzie
de deur uit

Ziek van collectief bitter
vervreemd langs afgelopen straten
en burgerlijk bewapende vrede

Ziek van de nevel
van de bruine rivier
wegzinken in het lood
van de schorre

Als een aangespoelde vogel
doodop in de prut
van een gekapseisde tanker