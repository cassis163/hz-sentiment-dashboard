Elizabeth Jane Howard (1923-2014), dochter van een rijke houthandelaar en een balletdanseres, is een Engelse schrijfster die na een aantal andere boeken in 1982 op bijna 60-jarige leeftijd besloot een familiesaga te gaan schrijven. De familiesaga is gebaseerd op de geschiedenis van haar eigen Londense familie. De vijfdelige autobiografische romanserie The Cazalet Chronicles omspant de periode (1937-1958) en biedt niet alleen een scherp, gedetailleerd en met een uiterst gevoelige pen geschreven beeld van het familieleven van de gegoede burgerij in die tijd, maar ook dat van hun personeel. ‘Veranderingen’ is het vijfde deel in de Cazalet romanserie en volgt hiermee de voorgaande delen ‘Lichte jaren’, ‘Aftellen’, ‘Verwarring’ en ‘Bevrijding’ op.

Het is halverwege de jaren ’50. De barones is overleden en met haar lijkt een heel tijdperk verdwenen. De oorlog is inmiddels 10 jaar geleden, toch voelen de Cazalets nog steeds de naschokken ervan. Rachel kan eindelijk gaan genieten van haar leven met Sid, helaas hangt er een dreigende wolk boven hun hoofd. Met het familiebedrijf gaat het niet echt goed, ze draaien verlies. Hugh en Edward lijken uit elkaar gegroeid en staan niet meer op één lijn en dit komt het bedrijf niet ten goede. Louise is inmiddels gescheiden en is de maîtresse van een vermogende man, helaas moet ze hem delen want hij blijkt getrouwd te zijn. Voor Clary en Polly breekt een nieuwe tijd aan. Kunnen ze hun huwelijk en moederschap combineren met hun professionele ambities? En wat met de andere Cazalets? Zal Teddy zijn draai kunnen vinden? We lezen het allemaal in het afsluitende deel van deze serie Cazalet romanserie ‘Veranderingen’.

Met ‘Veranderingen’ zijn we bij het laatste deel aangekomen van de serie over de familie Cazalet. Het bestrijkt de periode juni 1956 en december 1958. De oorlog ligt al een tijdje achter de familie, maar het leven is er niet gemakkelijker op geworden. Eenieder worstelt met zijn eigen problemen. Het familiebedrijf heeft een aardige deuk opgelopen, valt het nog te redden? Met dit laatste deel heeft Elizabeth Jane Howard wederom een goed verhaal neergezet. Wel is het begin anders dan de voorgaande delen en neigt het naar een aflevering uit een soap. Ook missen we de mooie zinnen die deze boeken zo kenmerken. In de laatste hoofdstukken hanteert de auteur gelukkig weer de schrijfstijl uit de eerdere boeken. We leven weer volop mee met de belevenissen rondom de familie. De serie begint en eindigt met Home Place, het huis waar alles begon, de cirkel is weer rond. Vijf boeken vol lief en leed en heel veel gebeurtenissen. Heel veel personages (3 generaties) zijn de revue gepasseerd en het is moeilijk om nog precies te weten wie ook nog maar bij wie hoort. Helaas komt niet iedereen meer aan bod in dit laatste deel en blijven er nog wat vraagtekens achter. Echter aan alles komt een eind, en het is tijd om het boek van de Cazalets te sluiten.

Ik heb genoten van deze heerlijke Cazalet-serie en zal de familie zeker gaan missen.
Ik waardeer 'Veranderingen' met 3,5*.



Auteur: Elizabeth Jane Howard
Titel: Veranderingen
Uitgever: Atlas Contact
Jaar van uitgifte: 2019
ISBN: 9789025453565