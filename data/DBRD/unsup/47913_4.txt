Van dit boek ga je beter slapen (en je wordt er knapper van) door Catelijne Elzes & Deborah Freriks

Zoals je al aan de titel kan merken (zeker als je de cover ziet): dit is een boek met humor. Geen boek geschreven door een arts of wetenschapper, wel een boek geschreven door 2 schrijfsters die, jammer genoeg, ervaringsdeskundige zijn.

Met de nodige humor, kennis en ervaring beschrijven Elzes en Freriks hun zoektocht naar meer en beter slapen. Er komen wetenschappelijk bewezen remedies aan bod maar ook verslagen van dingen (zoals een slaaprobot) die de schrijfsters naar aanleiding van dit boek mochten testen. Als ze ergens iets lazen dat zou kunnen helpen (zoals bijvoorbeeld CBD-olie) dan contacteerden ze een wetenschapper om te vragen wat die er van denkt, daarna vertellen ze eerlijk wat zij er van denken (of hun twijfels).

Naast de ernstige stukken komen er ook heel grappige dingen in dit boek aan bod, zoals een Lijst van dingen die je moet doen om slecht te slapen of hilarische conversaties vanop het hoofdkussen. De tekeningen van Freriks maken dit boek nog toffer en grappiger.

Ik lees een boek als Van dit boek ga je beter slapen om verschillende redenen: ik wil tips krijgen die nuttig zijn, ik wil bijleren Ã©n ik wil me niet alleen voelen. Gewoon door dit boek te lezen ga je inderdaad beter slapen, je hoeft nog niet eens de oefeningen te doen. Ik voelde me toen dit boek uit was begrepen, niet langer alleen en ik kon de situatie terug met de broodnodige dosis humor bekijken; dat beter slapen gaat hierdoor ongetwijfeld al voor een stuk lukken.

Dikke merci aan Catelijne en Deborah om op een intelligente, grappige manier mijn kennis en (slaap-) kunde te vergroten!