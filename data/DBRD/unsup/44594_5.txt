Judi is vertrouwenspersoon op een school voor voortgezet onderwijs en komt door haar werk in contact met Leila, een meisje uit een conservatief Turks gezin. Haar oudere broer haalt en brengt haar, bijvoorbeeld, dagelijks van en naar school. Als ze later is dan normaal, dan moet ze verantwoording aan hem afleggen. Dat er thuis ook klappen vallen, sluit Judi niet uit.
Als Leila een relatie krijgt met een Nederlandse jongen van haar school, dan zijn de problemen niet te overzien. Zij noch haar vriendje zijn hun leven zeker en uiteindelijk moet Leila letterlijk vluchten voor haar leven. Met de hulp van Judi en de politie lukt het haar een nieuwe start te maken in Amsterdam, maar dan vinden er na een paar jaar gebeurtenissen plaats waardoor wel duidelijk wordt dat de familie Leila weer op het spoor is. Hoe hebben ze haar kunnen vinden? En hoe loopt het met haar af?
Op haar eigen manier weet Jansma de spanning weer enorm op te bouwen. Ze slingert ons heen en weer tussen de periode dat Judi in contact komt met Leila en haar hulp biedt (2008) en de periode dat Leila in Amsterdam ondergedoken is en opnieuw met haar familie wordt geconfronteerd (2012). We maken met diverse kleurrijke en bijzondere personen kennis. En natuurlijk bevat het verhaal weer de nodige (schokkende) verrassingen voor de lezer. De afloop van het verhaal doet je wel even slikken en dan moet je het allerlaatste hoofdstuk nog verwerken. Aangrijpend.

Doelwit is alweer de vijfde thriller van Linda Jansma. Ook dit keer pakt zij een maatschappelijk probleem bij de horens: eerwraak. Natuurlijk hoor je er weleens iets over, in het nieuws, maar dat dit echt gebeurt in Nederland dat houd je niet voor mogelijk! Het boek is huiveringwekkend, vooral als je weet dat het is opgedragen ter nagedachtenis aan Khadija, een meisje dat door eerwraak haar leven heeft verloren. Zij was toen 21 jaar oud.
Een prachtig verhaal weer, gebaseerd op gedegen research en met een hoog kippenvel-gehalte.
Dikke 5 sterren.