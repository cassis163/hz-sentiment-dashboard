De Tweede Wereldoorlog is nog net geen trend, maar er zijn de afgelopen tijd wel meer thrillers dan ooit verschenen die zich ten tijde van WO II afspelen. Mooie boeken overigens. Auteurs als Laura Wilson, Joel N. Ross, Philip Kerr, Alan Furst en Francine Mathews wisten de angstige en beklemmende sfeer waarin mensen tijdens moeilijke omstandigheden proberen te overleven uitermate knap vorm te geven. Van laatstgenoemde auteur, Francine Mathews is pas De Alibi Club verschenen, een thriller die opnieuw WO II als decor heeft.
Parijs 1940. De aanloop van WO II. De Duitse troepen staan aan de grens bij Frankrijk en trekken op naar de lichtstad. De dreiging is groot. Het verhaal speelt zich af in die korte periode tussen ontkenning van het gevaar door de mensen (het zal zon vaart niet lopen) en het volledige besef van het gevaar, en dus de hysterische massale vlucht van de Fransen naar het Zuiden en naar het veilig gewaande Engeland.
Hoewel er meerdere hoofdpersonen zijn, is mannequin Sally King één van de belangrijkste. Zij zal zich gaan verloven met de jonge Amerikaanse advocaat Philip Stilwell. Zover zal het niet komen want Philip wordt naakt en dood aangetroffen in zijn appartement amen met een danser van De Alibi Club. De politie doet het af als zelfmoord, maar Sally weet beter. Zij roept de hulp in van Joe Hearst van de Amerikaanse ambassade. Als zij op onderzoek uitgaan belanden zij in De Alibi Club, een roemruchte nachtclub in Parijs, waar schimmige deals en losbandigheid hand in hand gaan. Achter de moord van Philip en de danser blijkt een wereld van bedrog, intriges, politieke steekspelletjes, spionage, hartstocht, financieel gewin en verboden handel in onderdelen van wapens schuil te gaan.
Francie Mathews heeft niet alleen een ijzersterk plot neergezet, maar heeft zichzelf ook overtroffen in sfeertekening, spanningsopbouw en het neerzetten van boeiende, kleurrijke personages. Want daar is Memphis, de exotische donkere danseres van de Alibi Club die vreest dat de Nazis haar vanwege haar huidskleur zullen oppakken. Zij is, zonder al te veel liefde getrouwd met de Joodse eigenaar van de Alibi Club. Sexy Memphis is gebaseerd op Josephine Baker die topless en met bananenrokje in de Parijse nachtclubs en theaters alle mannen in vervoering bacht. En daar is de knappe Nazispion Spatz die iedereen om zijn vinger windt en tegen elkaar uitspeelt. Hij is op halfslachtige wijze in Duitse dienst, maar denkt uitsluitend aan zijn eigen belang. Andere hoofdpersonages zijn Sally, Joe Hearst en de chique gravin Nell Bracecourt, eigenaresse van een wijngaard. Maar er zijn tal van bijpersonen die minstens zo schilderachtig zijn. Zij hebben allen banden met de Alibi Club en hebben ieder voor zich hun eigen redenen om te vluchten als de Duitsers naderen.
De Alibi Club kent twee belangrijke verhaallijnen. In de eerste verhaallijn proberen Sally en Joe Hearst de moord op Sallys verloofde te ontrafelen. In een tweede verhaallijn neemt Francine Mathews ons mee naar het laboratorium van Joliot Curie en zijn medewerkers die in het bezit zijn van uranium, zwaar water en een cyclotron. Zij zijn in staat een atoombom te maken. Kennis die ze tegen elke prijs uit de handen van de Duitsers willen houden. Deze twee verhaallijnen komen bij elkaar als veel van de vluchtende hoofdpersonen elkaar weer tegen komen in Bordeaux, Marseille en in het kasteel an gravin Nell Bracecourt.
De Alibi Club is een ongelooflijk sfeervol verhaal, gesitueerd in Parijs tijdens een ontluikende lente met haar nerveuze inwoners van alle rangen en standen. Ook de broeierige nachtclub met haar curieuze en geheimzinnige bezoekers wordt filmisch neergezet. Tot in detail en met veel gevoel zet Mathews de spanning, de twijfel, de onrust, het wantrouwen voor verraad, de angst, de steeds groter wordende dreiging van de naderende Duitsers neer. Op meesterlijke wijze biedt zij de lezer een onontwarbare kluwen raadsels, intriges en spionage aan. Iedereen is verdacht, niemand is te vertrouwen. De Alibi Club is overigens geen oorlogsboek. Het is veel meer een psychologische thriller die zich tijdens de oorlogsjaren afspeelt. Een dijk van een thriller. Zoals de zon hoort bij rijpende druiven en goudgeel graan, zo hoort De Alibi Club thuis in de boekenkast van iedere liefhebber van goede thrillers.