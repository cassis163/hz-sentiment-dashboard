Een boek dat zoâ€™n prachtige titel heeft zorgt voor hoge verwachtingen en wat mij betreft worden deze verwachtingen helemaal waargemaakt. Een fantasierijk boek dat me regelmatig kippenvel gaf omdat ik zo bij de hoofdpersoon betrokken was. In het boek lopen eigenlijk twee verhalen door elkaar heen, waarin allerlei toevalligheden voor een verrassend einde zorgen. Aan de ene kant het verhaal van een katholieke jongen uit Boston die zoekend naar werk terecht is gekomen bij een Joodse culturele organisatie die boeken uit de hele wereld verzamelt. Omdat hem nooit is gevraagd of hij Joods is gaat men daarvan uit, met alle gevolgen van dien. Door zijn werkzaamheden bij deze Joodse culturele organisatie komt hij in aanraking met Itsik Malpesj, volgens eigen zeggen de laatste Jiddische dichter in Amerika. Itsik werd geboren in Kisjinev, tijdens een pogrom. Sasja, de vierjarige dochter van de Joodse slager, was bij deze geboorte aanwezig. Zij hief volgens Itsiks moeder haar vuistje tegen de indringers, waarop deze beschaamd de ruimte verlieten. Sasja verdwijnt uit Itsiks leven als hij nog maar net geboren is, maar hij blijft haar geestelijk volgen omdat zij volgens hem zijn basjerte is, de vrouw die voor hem is voorbestemd. Sasja is eigenlijk de muze van Itsik, en komt in al zijn gedichten terug. Sasja, die naar Palestina is gegaan, behoort tot een groep Joden die het Hebreeuws beschouwt als de landstaal van de Joden en neerkijkt op het Jiddisch. Langzamerhand ontvouwt zich het levensverhaal van Itsik Malpesj, waarin de toevalligheden als een rode draad door het boek lopen. Itsik, wiens enige doel de publicatie van zijn gedichten lijkt te zijn, heeft hier alles voor over. Door allerlei gebeurtenissen komt hij uiteindelijk in New York terecht, waar bijzondere ontmoetingen plaatsvinden met mensen die hij kent uit zijn verleden. Al deze personen spelen een rol bij zijn pogingen om zijn gedichten gepubliceerd te krijgen. Deze voorbestemming speelt een grote rol in het boek, alle personen lijken met elkaar verbonden door het lot. Een prachtige debuutroman van een schrijver die volgens mij het verhalen vertellen in zijn bloed heeft.