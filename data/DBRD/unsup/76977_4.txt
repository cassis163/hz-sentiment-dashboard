Dit is een herdruk van twee romans die in de jaren negentig zijn verschenen. “Als een zandkorrel in de wind” en “Vergeten schande”. Het eerste boek gaat over Marja die een relatie heeft met Robin. Als hij voor zijn werk voor een jaar naar Amerika moet, vraagt hij haar ten huwelijk. Marja aarzelt omdat ze zeker weet dat haar moeder ernstige bezwaren gaat maken. Ze blijft dus thuis en hoort niets meer van Robin. Tot ze van haar moeder hoort dat hij een ander heeft…  

Het tweede boek gaat over Inge, moeder van Benny en Maria. Haar man Arno wilde geen tweede kind en houdt zich bezig met drank en andere vrouwen. Hij gaat ervandoor en Inge komt in de bijstand terecht. Ze krijgt te maken met een zeer bemoeizuchtige ambtenaar die niet van haar af kan blijven. Hij chanteert haar op allerlei manieren. Inge heeft toen ze trouwde, ontdekt dat ze geadopteerd is en gaat op zoek naar haar echte moeder. De meester van Benny’s school heeft belangstelling voor Inge en vraagt haar een paar keer mee uit. Omdat ze mannen op een afstand wil houden, probeert Inge er via Benny achter te komen of de meester een vrouw heeft. Het antwoord van Benny spreekt boekdelen…  

Twee heerlijke weglezende, boeiende romans met een onvoorspelbare afloop. Het enig voorspelbare is dat ‘ze elkaar krijgen’ maar al lezende vraag je je af op welke manier, want er zijn allerlei ontwikkelingen in beide verhalen die het tegendeel lijken te bewijzen. De verhalen spelen zich af in de jaren negentig. Dat is te merken aan het feit dat Marja en Robin elkaar willen schrijven. Er komt geen mail of mobieltje in voor. In het tweede verhaal wordt Inge afhankelijk van de bijstand. De vragen die de ambtenaar haar stelt, vind ik heel ver gaan en ik vraag me af of zoiets realistisch is maar dat gegeven is wel nodig voor de rest van het verhaal. De auteur heeft het eind een beetje snel afgeraffeld. De gevoelens van de hoofdpersonen worden in beide verhalen realistisch beschreven. Het tweede verhaal vind ik net iets spannender dan het eerste.