Het duistere bos op de cover past geweldig goed bij de beklemmende spanning die in het boek ontstaat. Goede keuze dus. En dan de vertelstijl van Ellen Linaâ€¦ Chapeau. Ik werd direct het verhaal ingezogen en meegenomen in de wereld van Charlotte (Charlie) van Amerongen.

Het begint als een heerlijk romantisch sprookje: jonge weduwe met twee kleine kinderen ontmoet in haar nieuwe woonplaats een aantrekkelijke, jongere vent. Type ruwe bolster, blanke pit. Er ontstaat een onstuimige romance waar de vonken vanaf vliegen. Heerlijk! Maar dan slaat het verhaal langzaam om in een psychologische thriller. Ik vind de term spannende liefdesroman daarom echt heel goed passen bij dit boek.

De spanning is erg goed opgebouwd. Het slaapwandelen van Charlie, het opvliegende karakter en het verleden van Finn en het bijzondere personage van Christina zorgen ervoor dat je tot het einde twijfelt wat er nu eigenlijk gebeurt en wie erachter zit. Heel knap! Maar ook beklemmend; is iedereen wel wie je denkt dat hij/zij is en waar ben je toe in staat als je slaapwandelt? Slaapwandelen komt ook in onze familie voor bij meerdere personen, maar zo extreem heb ik het gelukkig nog niet meegemaakt. Maar het zet je wel aan het denken.

De personages zijn leuk, herkenbaar en zouden je vrienden/vriendinnen kunnen zijn. Ze hebben genoeg diepgang, waardoor je ze redelijk leert kennen. Zelfs de minder leuke eigenschappen zijn (helaas) wel herkenbaar. Je betrapt je erop dat je waarschijnlijk zelf ook zo zou reageren in soortgelijke situaties. En wat leuk dat ik daar ineens een personage uit Crash voorbij zag komen! Ik heb me laten vertellen dat er ook een personage uit Sky om de hoek kwam kijken, maar dat boek heb ik helaas nog niet gelezen, dus die had ik zelf niet herkend. Ik ben benieuwd of iemand anders deze personen heeft herkend!

Ik heb weer genoten, ondanks het kleine foutje in de tijdlijn in het laatste hoofdstuk. Ellen Lina, wat kun jij schrijven zeg! Ik was al onder de indruk van Crash, maar ik kan nu wel stellen dat ik echt fan ben! Dankzij het kleine foutje is mijn oordeel eigenlijk 4,5 ster, maar dat wordt overal toch afgerond naar 5*****. Ga zo door en ik hoop dat het snel najaar 2018 is en ik je nieuwe boek weer kan lezen.