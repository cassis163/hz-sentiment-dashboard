In april 2017 was het eindelijk zover. Kies voor mij, het vijfde deel in de ‘Ga voor mij’-serie van Jennifer L. Armentrout (1980) verscheen bij uitgeverij Z&K in een vertaling van Marcel Hagedoorn. De echte fans konden niet wachten om het verhaal van Nick en Stephanie te lezen. Nick had al een kleine rol in de eerdere delen, wat zou zijn verhaal voor ons in petto hebben?

Wanneer Stephanie Nick voor de eerste keer ontmoet, slaat de vonk over. Als ze hem later bij Mona’s treft, eindigt de avond in een one night stand. Nick wil geen relatie en dat maakt hij Stephanie direct duidelijk. Stephanie vindt dit geen enkel probleem. Totdat ze ontdekt dat ze zwanger is van Nick. De twee jongvolwassenen staan voor een moeilijke maar mooie tijd. Maar weet hun opbloeiende liefde zich door de ontwikkelingen heen te slaan?
Deze zin omschrijft precies wie Stephanie is. Een lieve, beetje gekke, onzekere meid die voor heel veel vrouwen herkenbaar zal zijn. Ze heeft niet veel geluk gehad in de liefde tot nu toe, maar gelooft er wel in. Zou de man op wie zij verliefd is hetzelfde voelen voor haar als zij voor hem?

De man in kwestie is Nick. Hij maakt Stephanie onzeker met opmerkingen als: “We maken er het beste van” en “Ik wil alleen maar vrienden zijn”, en Nick heeft een goede reden voor deze opmerkingen. Wat Stephanie niet weet is dat Nick een erg zorgzame jongen is. Iemand die zijn taak heel serieus neemt en er alles aan doet ok zijn beloftes na te komen. Dat maakt Nick een mooi en teder personage. Waar Jax in Blijf bij mij stoer is en Cam in Wacht op mij vooral sexy, is Nick teder, liefdevol en gevoeliger dan je in eerste instantie denkt. Het siert Armentrout dan ook dat ze alle mannen in deze serie zulke andere karaktertrekken weet te geven. En het ergste is, je valt als lezer voor hen allemaal.
Wanneer dit besef als een bom inslaat bij Stephanie, wordt ze erg onzeker. Dit kan soms wat storend zijn, maar zal veelal herkenbaar zijn bij veel lezeressen. En dat is een kracht van Armentrout, wederom weet deze schrijfster personages neer te zetten die zo uit het echte leven kunnen komen.

De lijnen uit eerdere delen kruisen elkaar. Wat Nick vertelt over zijn aandeel in het ongeluk van Calla. De reden waarom hij zo vreemd doet als hij in de buurt is, het is heftig en raakt je als lezer ook best even, omdat je deze plotwending niet zag aankomen. Nick groeit naarmate het verhaal vordert en neemt een sterke beslissing. Het gaat hem gemakkelijk af, maar dat is niet storend, in het echte leven kan het ook zo gaan.

Dan hebben we tussendoor nog het verhaal van Brock, het beest. Tijdens de momenten dat Stephanie aan het werk is, komt hij soms even tevoorschijn. Brock is raadselachtig en verdient zijn eigen verhaal. Ondanks dat het logisch is dat Kies voor mij het verhaal van Nick en Stephanie is, was iets meer Brock toch fijn geweest. Elk deel word je nieuwsgieriger naar hem.

Kies voor mij is wederom een geslaagd deel in de ‘Wacht op mij’-serie. Je krijgt er een nieuwe liefde bij en laat je even wegvoeren naar de issues waar Nick en Stephanie mee te maken hebben. Twee sterke personages die groeien door het gehele verhaal. “Ze wil hem hebben, die player met een hart van goud”, jij als lezer denk hetzelfde na het dichtslaan van dit boek. Waar blijft deel 6?