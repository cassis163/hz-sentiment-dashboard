Belinda Bauer groeide op in Engeland en Zuid-Afrika. Ze heeft gewerkt als journaliste en scenarioschrijfster en in 1993 won ze de BAFTA Carl Foreman Award for Screenwriting met haar eerste scenario. Daarna waagde ze de sprong en zette ze haar filmideeën in voor het schrijven van een thriller. Haar debuut Rusteloos land werd in 2010 meteen bekroond met de Gold Dagger Award. Door boekhandelsketen Waterstones werd ze verkozen tot een van de twaalf beste, nieuwe misdaadauteurs van 2010.
Jonas Holly is politieagent in Shipcott, een kleine gemeenschap in het heuvelachtige landschap in zuidwest Engeland. Op een sombere, winterse dag wordt een bedlegerige dame vermoord in haar bed gevonden. Van de dader ontbreekt elk spoor. Jonas kan niet begrijpen dat dit gebeurt in het dorp waar hij is opgegroeid en waar hij iedereen kent. Als de moordzaak wordt overgenomen door een betweterige en onbeschofte rechercheur uit de grote stad, moet Jonas vanaf de zijlijn toekijken hoe het politieonderzoek verloopt. Wanneer hij anonieme dreigbriefjes vindt, lijkt er iemand te zijn die hem zijn slappe houding kwalijk neemt en vindt dat hij iets moet ondernemen. Ook bij Jonas thuis neemt de spanning toe. Zijn vrouw Lucy heeft MS en haar toestand verslechtert met de dag. Ooit droomde hij van een carrière bij de recherche in een groot korps maar hij had zich, omwille van de zorg voor Lucy, neergelegd bij een baan als dorpsagent. Als de recherche hem voor het gezicht van de dorpsbewoners een sullige taak toebedeelt, accepteert hij deze, totdat de moordenaar opnieuw toeslaat en Jonas op eigen houtje op onderzoek gaat.
Opgesloten is een boek dat je niet meer kan sluiten. Meteen vanaf het eerste hoofdstuk voel je de dreiging die onder het winterkleed schuilgaat. De beschrijvingen van de dorpsgemeenschap en haar bewoners doen sterk denken aan de eenvoud uit de plots van Agatha Christie. Onder de oppervlakte van deze schijnbare eenvoud ligt een wereld aan menselijke emoties. Jonas Holly, maar ook de overige personages, zijn heel knap uitgewerkt en gaandeweg het lezen ontstaat een beeld van deze 'crimescene' dat je niet meer loslaat. Grote tegenstellingen en klein, menselijk drama worden verenigd in dit rustige dorp, waar een pijnlijk verborgen verleden de mogelijke oorzaak is van de gepleegde misdaden. De weg naar de ontknoping is beschreven in zesenveertig dagen: een countdown die niet echt nodig is want ook zonder deze indeling leest het verhaal als een vloeiende aaneenschakeling van gebeurtenissen.
Opgesloten moet je lezen zonder al te veel voorinformatie. Deze klassieke whodunit verdient het mee te denken en mee te leven alsof je er zelf, vanaf dag een, deel van uitmaakt. Zonder bloedvergieten en spectaculaire hoogstandjes laat de auteur je op het puntje van de stoel zitten, mede door het gedoseerd weggeven van puzzelstukjes. Het verhaal blijft spannend tot op het einde en zelfs dan weet Belinda Bauer de lezer nog te overrompelen met onverwachte wendingen. Opgesloten is een heerlijk boek waar je doorheen reist als in een zinderende film waarvan je hoopt dat het einde, dat toch een keer moet komen, zolang mogelijk wordt uitgesteld.