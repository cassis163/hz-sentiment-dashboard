Simone van der Vlugt (Hoorn, 1966) schreef in 2004 haar thrillerdebuut en is inmiddels een gelouterd auteur met een rijk geschakeerd oeuvre. Haar boeken zijn genomineerd geweest voor onder andere De Gouden Strop en de NS Publieksprijs en ze heeft diverse prijzen gewonnen waaronder de Crimezone Award voor beste Nederlandstalige thriller voor Op klaarlichte dag. Ze heeft verschillende genres uit haar pen laten vloeien, waaronder jeugd- en reisboeken, maar is bij het grote publiek voornamelijk bekend vanwege haar thrillers. In eerste instantie waren dit standalones, maar nu heeft zij zich ook gewaagd aan een serie politiethrillers rond de Alkmaarse politierechercheur Lois Elzinga.
Vraag niet waarom  is inmiddels het derde deel in de serie met Lois Elzinga in de hoofdrol.

Het verhaal begint met een niet-fatale steekpartij op een parkeerplaats van een supermarkt. Vervelend voor het slachtoffer, maar nog niet direct dramatisch. De spanning loopt op wanneer kort daarop nog twee personen worden neergestoken, waarbij een dode valt. Niets lijkt de slachtoffers met elkaar te verbinden, wat het werk voor Lois en haar partner Fred extra moeilijk maakt.

Simone van der Vlugt weet vanaf het begin de lezer te boeien met een prettige, soepele schrijfstijl waarmee ze je al gauw aan de haak heeft. Net zoals Lois en Fred begrijp je niets van de toedracht van de steekpartijen en puzzel je mee over de motieven. Dit is de grote kracht van Van der Vlugt die ze bijvoorbeeld ook in De reünie  toepast.
Naast misdaad is er ook ruimte voor de ontwikkeling van de personages. Zo komt de lezer meer te weten over de niet zo gelukkige jeugd van Lois, wat zijdelings ook een link heeft naar het thrillerdeel van het boek. De overgangen zijn soepel en logisch en het geheel ademt een hedendaagse, herkenbare sfeer. Ik ken Alkmaar zelf niet, maar kan me voorstellen dat de beschrijvingen van de stad (waar de auteur tegenwoordig woont) op veel waardering kunnen rekenen bij mensen die deze plaats wel kennen.

Vraag niet waarom  is een boeiende, vlot lezende politiethriller waarin veel aandacht is voor het pure recherchewerk. Simone van der Vlugt houdt van gedegen research – dat vindt ze feitelijk het leukste onderdeel van het schrijven van een nieuw boek – en dat blijkt ook uit het geloofwaardige karakter van haar plot. Voor de liefhebbers van spannende boeken is Vraag niet waarom  een geheide aanrader voor de vakantiekoffer. Een dat doet verlangen naar nog meer avonturen van Lois Elzinga!