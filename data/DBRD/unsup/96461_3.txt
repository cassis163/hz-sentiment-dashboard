Charlie, opnameleider bij een kookprogramma, en haar vriendin Sanne, carrièrevrouw op de Zuidas, willen hun kinderwens vervullen. Ze gaan daarom op zoek naar een donor. Maar hoe vind je zo iemand? En hoe weet je of het de juiste is? Met de uitgesproken kinderwens duiken er bovendien allerlei problemen op in hun relatie. Diep in haar hart twijfelt Sanne of ze wel kinderen wil. Ondertussen raakt Charlie meer en meer geobsedeerd door het moederschap. Is hun liefde hier tegen opgewassen? Middagzwemmers vertelt het eerlijke verhaal van een relatie tussen twee heel verschillende vrouwen en hun zoektocht naar een spermadonor.
Middagzwemmers is een heerlijk boek voor een zomerse middag. Door de vlotte schrijfstijl van Jocelyn Vreugdenhil las ik het boek in één ruk uit. Achter de prachtige cover wacht je een bijzonder intiem verhaal over de kinderwens van een lesbisch koppel.
Het boek wordt omschreven als een komisch drama, maar eerlijk gezegd heb ik nergens echt gelachen. Ik stoorde me vooral aan de problematische relatie tussen Charlie en Sanne. Natuurlijk is het realistisch om eens over een relatie te lezen waar niet alles op rolletjes loopt, maar deze twee doen elkaar wel erg veel verdriet. Jocelyn Vreugdenhil beschrijft knap hoe de kinderwens het koppel verder uit elkaar drijft in plaats van bij elkaar brengt. Terwijl Charlie zich in de armen van haar goede vriendin Amber stort, bijt Sanne zich vast in haar werk. Dit geeft het verhaal een bitter, maar realistisch randje.
Charlie en Sanne vertellen afwisselend het verhaal van Middagzwemmers. Ik had echter het gevoel dat de beide perspectieven niet goed van elkaar te onderscheiden waren. Ik moest regelmatig even terug bladeren naar de start van het hoofdstuk om te zien wiens naam er boven stond.
De zoektocht naar een donor is wel heel interessant om te volgen. Vreugdenhil neemt je mee naar speeddate-avonden met mogelijke donoren, de spermabank en (de soms louche) aanbiedingen van donoren op het wereldwijde web. Bovendien besteedt ze aandacht aan de dilemma's waar het koppel voor komt te staan. Welke rol gaat de donor spelen in de opvoeding? Blijft hij anoniem of heeft hij ook recht op contact met zijn zoon of dochter?
Ook wordt er vooruitgeblikt naar de zwangerschap, de geboorte, de kindertijd en de adolescent. Wat zijn de rechten en plichten van de donor tijdens deze verschillende periodes? Sanne en Charlie ontdekken algauw dat het belangrijk is om dit allemaal op voorhand vast te leggen. Op deze manier kunnen ze de zoektocht naar een passende donor beter aanpakken. Het is zeer interessant om dit proces op deze manier mee te mogen maken.
De niet altijd eenvoudige zoektocht naar een spermadonor ★★★
Deze recensie verscheen ook op Boekvinder.be.