Het avontuur van Nina en Sebastian - a.k.a. Cowboy - gaat verder! De wegen van het vurige stel blijven elkaar kruisen, ook nu ze hebben besloten het er echt op te wagen. Hoe vaak ze ook bij elkaar zijn, de scherpe bochten, duizelingwekkende hoogtes en diepe dalen komen steeds sneller op hen af en volgen elkaar in rap tempo op. Zijn ze er klaar voor om zich voor altijd aan elkaar te binden?

In het eerste deel was het voornamelijk Nina die aan het woord was, die de lezers meenam op haar vrachtwagen en in haar persoonlijke, ietwat chaotische leven. Sebastian was de mysterieuze, sexy zakenman waar ze geen hoogte van kon krijgen maar die haar hart in vuur en vlam zette. Iets waar ze absoluut geen rekening mee had gehouden, was het feit dat ze hem niet kreeg waar ze hem hebben wilde, maar dat zich echt voor hem en hem alleen in moest zetten. Alleen dan wilde hij zich stukje bij beetje voor haar openstellen. Hij wilde geen avontuurtje voor haar zijn, hij wilde haar laten zien dat hij het serieus meende en dat zij het waard was om een langere en diepere liefde mee te maken en te behouden.
Na enig tegenstribbelen en vooral het verstoppen van haar gevoelens, kwam ze tot het besluit dat het gedrag wat zij altijd liet zien aan de buitenwereld niet zou werken. Zowel bij hem niet, als bij zichzelf. Want Sebastian, zucht… Hij wilde haar hoofd, maar vooral haar hart niet verlaten, zoals de rest wel altijd bij haar deed. Kon hij dan toch echt de ware voor haar zijn?

In dit deel leren we Sebastian steeds beter kennen. Langzaam maar zeker komen we achter het verleden van deze zelfverzekerde Cowboy, over het waarom en hoe hij de man geworden is die hij nu is. Hij weet heel goed wat hij wil. Of eerlijk gezegd: hij weet vooral wie hij wil. Nina. En dan niet voor een nacht of voor een week, nee… Voor altijd. Woorden die bij Nina angst aan kunnen jagen, maar waar hij voor wil vechten. Hij kent haar langer dan ze denkt, waar hij zelf aan de ene kant vrede mee heeft, maar aan de andere kant ook mee worstelt. Hoe kun je eerlijk zijn tegen iemand met wie je in korte tijd zo’n hechte, intieme band hebt weten te creëren, zonder dat je die persoon direct afschrikt met jouw persoonlijke geheimen en de duistere waarheid over het verleden? Sebastian waagt de stap, met alle gevolgen van dien.

De liefde, zowel de echte gevoelens als de lust voor elkaar, is de taal die zij beiden spreken, wanneer ze woorden tekort komen of niet goed weten hoe ze zich naar de ander moeten uiten. Het is vooral lichamelijk tussen hen, vurig, passievol, maar alleen via die weg kunnen ze elkaar duidelijk maken wat ze voor de ander voelen of wat ze willen zeggen. Woorden dekken de lading niet genoeg, of het moeten de drie woorden zijn die het moeilijkst uit te spreken zijn wanneer je echt met iemand verder wilt. Maar daar is moed en vertrouwen voor nodig...

Stuurloos is een waardig opvolger van het eerste deel in de Trucker Girl duologie, De Weg Kwijt. Het gaat dieper op de relatie van Nina en Sebastian in, maar vooral ook op de gedragingen en gevoelens van deze personages. De groep die hen bijstaat in alles wat ze doen - de excentrieke en enthousiaste vrienden van Nina en de meer zakelijke vrouwelijke pitbulls die Sebastian nooit uit het zicht verliezen - laat op hun beurt zien hoe zij omgaan met de flamboyante Nina en strenge maar rechtvaardige Sebastian en hoe zij hun levens beïnvloeden. En dan heb ik het nog niet eens gehad over die andere twee sterren die Nina en Sebastian dicht bij het hart liggen en wiens meningen ze nooit, maar dan ook nooit zomaar naast zich neer kunnen leggen. Familiebanden zijn te sterk om geheel verbroken te worden, en dat laten de oma van Nina en de moeder van Sebastian geweldig goed zien wanneer zij geïntroduceerd worden.

De moed vinden je hart te laten spreken, hoe hard de eerlijkheid ook zal zijn en jezelf daarna recht aan durven kijken. Dat is een van de vele boodschappen die Stuurloos met zich meedraagt, net als de veelzeggende titel; liefde is niet altijd te volgen, waardoor je soms het gevoel kan hebben dat je hart stuurloos is geworden. Er is nooit een rechte weg naar je doel, maar als je jezelf vertrouwt en je hart ook, dan zal de weg uiteindelijk uitkomen bij het juiste eindpunt.