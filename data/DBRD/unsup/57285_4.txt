Christina Lauren is de gecombineerde naam van Christina Hobbs en Lauren Billings, al jaren schrijfpartners, maar ook beste vriendinnen. Het duo heeft veel succes want samen schreven ze al veertien bestsellers en hun boeken zijn al verschenen in meer dan 30 talen.
Mijn versie van jou is niet het eerste boek van het schrijversduo en dat is duidelijk, want dit boek leest ontzettend vlot. Niet alleen tackelen ze een serieus onderwerp, ze creëren ook een enorm straf verhaal.
Het boek gaat over Tanner Scott die sinds drie jaar in Provo, Utah woont, na in Californië te zijn opgevoed. De meerderheid van de bewoners van de stad zijn strenggelovig Mormoons, dus heeft de biseksuele Tanner besloten om niet voor zijn geaardheid uit te komen. Zodra hij klaar is met school zal hij gaan studeren buiten het religieuze Utah. In het laatste semester worden hij en zijn beste vriendin Autumn toegelaten tot een schrijversklas, waarin ze een boek moeten schrijven. Maar dit jaar is er een speciale mentor: Sebastian Brother, de zoon van de bisschop die in dezelfde klas een boek schreef dat nu gepubliceerd wordt. En vanaf de eerste ontmoeting met Sebastian ontstaan er bij Tanner gevoelens die het leven in Provo plots ingewikkelder maken…
Mijn versie van jou vertelt het verhaal over het ontdekken van je geaardheid en hoe moeilijk het is om daar mee om te gaan als je weet dat je omgeving het niet goedkeurt als je niet heteroseksueel bent. Het is een universeel verhaal, want ook al speelt het liefdesverhaal van Tanner en Sebastian zich in Utah af, homoseksualiteit wordt in vele delen van onze wereld nog niet aanvaard. In de Westerse wereld begint dat steeds meer te veranderen, maar er is nog een lange weg te gaan.
Het auteursduo brengt een gevoelig verhaal heel mooi naar buiten en toont ook de twee kanten van het verhaal. Tanner heeft een familie die hem helemaal aanvaardt en zijn biseksualiteit is nooit een taboe geweest. Maar Sebastian leeft in een familie waar geen ruimte is voor jou als je niet heteroseksueel bent. Integendeel. Hij heeft zelfs geleerd dat het iets slechts is.
Christina Lauren schetst een veelzijdig beeld zonder oordeel. Ze laten je kennismaken met de inzichten van een strenggelovige familie waardoor je beseft dat het niet per se slechte mensen zijn. En wat voor sommigen moeilijk te begrijpen is, maken ze duidelijker door je mee te nemen in een andere leefwereld. Het is nooit een zwart-wit verhaal en dat geven ze hier perfect weer.
Naast het krachtige verhaal dat vol spanning en emotie zit, is Mijn versie van jou ook heel sterk neergeschreven. Het boek is duidelijk met veel oprechte liefde en zorg geschreven. De karakterontwikkeling is prachtig en je duikt helemaal onder in Tanner zijn leefwereld. Je leert hem zo goed kennen dat je mee met hem gaat denken. Dit is zo’n boek waarbij je de personages mist als het verhaal gedaan is.
Het verhaal houdt je vast tot op het einde en het wordt nooit saai. De spanning komt in golven, maar verdwijnt nooit helemaal en ze weten heel het verhaal door te verrassen.
Mijn versie van jou is een aanrader voor elke young adult-fan, voor iedereen die zijn leefwereld wil verbreden en de mensen die dezelfde moeilijkheden doormaken als Tanner en Sebastian. En het schrijftalent van de twee auteurs zorgt ervoor dat je van dit boek gaat genieten. Mijn versie van jou is een liefdesverhaal met een boodschap en het is bijna onmogelijk dat het je niet zal raken.