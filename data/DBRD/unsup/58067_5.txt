De grote oven van van Boven, oermakkelijke ovenrecepten door Yvette van Boven

Oh, zo tof dat deze recepten, die eerder in Volkskrant Magazine verschenen, nu ook gebundeld zijn tot een boek. En nog toffer is dat Yvette in dit boek maar een klein deeltje heeft voorbehouden voor vis & vlees, zo is er des te meer plaats voor groenten en zoets! (Aangezien ik vegetariër ben is de grootte van het dieren-stuk een belangrijke factor in mijn afweging van wel of niet kopen.)

Zelfs als Belg ken ik Yvette al langer en dat zegt toch iets over haar grootsheid. Naast een toffe Madam (zag ik op tv) is ze ook een geweldige no-nonsens kok. Ze kan recepten heel goed, duidelijk en makkelijk uitleggen; daarnaast maakt ze er ook nog eens mooie, realistische foto’s van (dat is vaak anders in andere kookboeken) én ze maakt er toffe, getekende schema’s bij. Volgens mij is er niet veel dat Yvette niét kan. En alles uit de oven, ook voor mij een favoriet keuken-toestel.

De grote oven straalt eenzelfde plezier uit als Yvette zelf. Je bladert nog maar door dit boek en het begint al te kriebelen, de goesting om de keuken in te duiken begint te borrelen. Naast zalige recepten bevat dit boek, per recept, ook wat extra uitleg van Yvette. Alleen dat is al de moeite om te lezen omdat zij naast een goede kok en een geweldige illustrator ook een vlotte, grappige vertelster is. Een kookboek vol humor (let op de commentaren van de diertjes in de schema’s), dat is een verademing. Het pompoentje voor Ceder maakt mijn liefde voor Yvette compleet!

De winter komt er aan, het ideale ovenseizoen. Aan alle Belgen die van Boven nog niet kennen: koop dit boek en laat je betoveren. Aan alle Nederlanders die haar al kennen: jullie weten waarom.