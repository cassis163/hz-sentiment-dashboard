Lauren Kate is een jonge Amerikaanse schrijfster. Ze heeft twee fantasieverhalen op haar naam staan. Haar derde boek heeft zij zojuist afgerond en het zal in juni 2011 in de boekwinkels liggen. Fallen is het eerste deel uit haar driedelige serie over Luce en haar knappe engel Daniël.
Lucinda Prince (Luce) is na een geheimzinnig ongeluk in tuchtschool "Zwaard en Kruis" geplaatst. Het leven op de tuchtschool valt haar erg zwaar. Haar medeleerlingen zijn niet allemaal aardig en ze wordt constant in de gaten gehouden. Gelukkig heeft ze wel twee goede vriendinnen. Het wordt haar allemaal nog moeilijker gemaakt als zij verliefd wordt op de knappe Daniël. Daniël is erg afstandelijk en wil ogenschijnlijk niets met haar te maken hebben. Toch voelt Luce zich erg tot hem aangetrokken en krijgt zij het gevoel dat zij Daniël al jaren kent. En dan is er nog de vriendelijke Cam. Cam heeft een oogje op Luce en dat maakt het voor Luce nog lastiger. Wanneer duidelijk wordt dat Daniël een onsterfelijke engel is wil Luce meer over hem en haarzelf te weten komen. Luce en Daniël blijken al eeuwen elkaars geliefden te zijn. Elke 17 jaar sterft Luce en zoekt Daniël haar weer op in een nieuw leven. Luce is erg nieuwsgierig naar haar oude levens en begrijpt niet dat Daniël, nu hij haar weer gevonden heeft, zo afstandelijk kan zijn. Niemand kan haar hier meer over vertellen. Zouden de schaduwen die zij altijd ziet hier iets mee te maken hebben?
Het boek was een beetje te hoog gegrepen voor mij. Ik raakte regelmatig de draad kwijt. Het is duidelijk voor de wat oudere lezers bedoeld. Het verhaal zelf was erg origineel. Dit keer geen fantasieverhaal over heksen, weerwolven of vampiers, maar over engelen en demonen. De sfeer in het boek werd goed omschreven en ik kreeg veel sympathie voor Luce. Ondanks dat het lezen mij moeilijk viel, ben ik toch erg nieuwsgierig geworden naar hoe het Luce en Daniël verder zal vergaan.