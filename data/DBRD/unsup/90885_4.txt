Een groep vrienden geeft zich op voor een Fright Night, een nacht om je ergste angsten onder ogen te zien. Zoals de achterkant laat lezen zal een van de vrienden de nacht niet overleven en één van hen is de moordenaar.

De voorkant van het boek geeft de sfeer van het boek goed weer. Een donkere hand, mist en een vaag gezicht. Het trok mij aan om te lezen in deze tijd voor Halloween.

Het boek heeft mij aangenaam verrast. Nadat ik, van dezelfde schrijfster, Escape Room, had gelezen, verwachtte ik een zelfde soort boek. Maar, waar ik Escape room regelmatig wat kinderlijk en ongeloofwaardig vond, vond ik dit boek echt spannend en vrij realistisch geschreven.
Dylan, Quin en Sofia geven zich op voor een Fright Night in het bos en worden daar gekoppeld aan twee andere tieners: Neele en Martijn. Met zijn vijfen gaan ze het bos in om hun angsten onder ogen te zien. Ook Reza en Sandy en de moordenaar doen hun intrede in het verhaal. Langzaam leer je door de verhalen die verteld worden vanuit Dylan, Sofia en Reza, niet alleen de gebeurtenissen in het bos kennen, maar ook de achtergronden van de verschillende karakters. Dit maakt het boek meer dan alleen een thriller. Het maakt dat je meeleft met de karakters en door hun verleden hun handelen in het nu beter gaat begrijpen.