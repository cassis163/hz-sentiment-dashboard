Na haar studie aan de Universiteit van Manchester verhuisde Ruth Ware naar Parijs waar ze een paar jaar woonde en Engelse les gaf. Met haar man en twee kinderen woont ze momenteel in Londen en heeft ze veertien jaar als publiciteitsagent gewerkt. Ware heeft altijd al verhalen geschreven en begon haar professionele auteurscarrière met het schrijven van vijf Young Adultboeken. Ze schreef deze onder het pseudoniem Ruth Warburton. Tot ze het plan opvatte om een thriller te schrijven. Dat idee mondde uit in haar thrillerdebuut In een donker donker bos.

Nora Shaw wordt tot haar eigen verbazing uitgenodigd voor het vrijgezellenfeest van haar schoolvriendin Clare Cavendish. Ze heeft haar al tien jaar niet meer gezien in al die jaren is er ook geen contact geweest. Na enige twijfel besluit Nora naar het feest te gaan en hoopt dat wat destijds gebeurd is vergeten kan worden. Het feest, dat een weekend duurt, vindt plaats in een afgelegen huis in de bossen van het Schotse Northumberland. De zes aanwezigen hebben een wat ongemakkelijke verstandhouding en nadat een van hen vertrokken is, gaat het goed fout. Er wordt een moord gepleegd, Nora komt bij in het ziekenhuis, weet zich niets meer te herinneren, maar ook niet wat én of ze wat gedaan heeft.

Het verhaal begint met een snelle en enigszins spannende inleiding die meteen al voor een vraag zorgt. Vanaf dat begin ben je in feite al aan het verhaal gekluisterd, want je wilt weten wat er is gebeurd, met wie en ook hoe het afgelopen is. Dit alles wordt versterkt door het eerste hoofdstuk, waarin de wie-vraag wel wordt beantwoord, maar er desondanks nog voldoende vragen overblijven om de lezer nieuwsgierig te maken naar het verdere verloop.

Na deze veelbelovende start gaat Ware over tot het eigenlijke verhaal. Dat verhaal is opgesplitst in korte en wat langere hoofdstukken. De korte spelen zich af in het heden op het moment dat Nora in het ziekenhuis ligt. De langere zijn terugblikken naar wat gebeurd is en komen als het ware uit het geheugen van Nora naar boven. Gedurende het verhaal integreren deze afzonderlijke hoofdstukken samen en is er geen onderscheid meer.

Ruth Ware weet een sfeer te creëren waaruit de onderlinge gespannen verhoudingen tussen de zes personages heel goed voelbaar is. Op die momenten merk je heel duidelijk dat er een spanningsboog is gecreëerd zonder dat het verhaal zinderend spannend is. Pas halverwege het verhaal komt er meer échte spanning. Ware lijkt hier in het eerste deel langzaam naartoe gewerkt te hebben. Dat geldt eveneens voor het aantal verrassingen. Die zijn in het begin spaarzaam, maar nemen in de tweede helft van het boek toe totdat de uiteindelijke niet te voorziene climax wordt bereikt.

In een donker donker bos is een boek dat vanaf het begin boeiend is en tevens tot de verbeelding spreekt omdat het realistisch is weergegeven. De vlotte schrijfstijl en de opbouwende spanning maken dat dit boek een prima thrillerdebuut is van een schrijfster waarvan zo goed als zeker meer gehoord zal worden.