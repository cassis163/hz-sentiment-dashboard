Nog een van mijn all-time favoriete boeken everrrrr. Ik heb dit boek zo vaak gelezen, mijn eigen versie is ondertussen behoorlijk versleten. En Philippa Gregory is een van mijn favoriete schrijfsters op het gebied van historische romans. Ze is erg goed in waarheden mengen met fictie. Mijn liefde voor haar boeken begon met dit boek!

Het verhaal van Anne Boleyn is algemeen bekend. Koning Hendrik VIII van Engeland werd verliefd op haar en wilde met haar trouwen. Klein probleempje, hij was op dat moment al getrouwd met Katherina van Aragon. De strijd om van haar te scheiden duurde langer dan gepland, een paar jaar. Deze scheiding betekende uiteindelijk ook het einde de Katholieke kerk in Engeland. Over het leven van Anne is veel geschreven, zowel romans als biografieën. Wat veel minder bekend is, is dat haar zus Mary (waarschijnlijk) ook de minnares van de koning is geweest en zelfs kinderen van hem heeft gekregen. Gregory vertelt het verhaal vanuit Mary’s perspectief.

Het verhaal begint op het moment dat Mary nog een jong, naïef, onschuldig meisje was en eindigt vlak na de dood van Anne. Het verhaal beschrijft hoe Mary eerst hofdame was van koningin Katherina en later de minnares van de koning werd. Hoe ze minzaam moest toezien hoe haar zus langzaam haar plek innam en zich moest schikken naar alles wat Anne wilde. Gregory schept een hele wereld op zich en heeft goed research gedaan naar hoe het hofleven eraan toeging. Maar ook de angst voor ziektes, koning Henry en de (ondergeschikte) rol van vrouwen in die tijd heeft Gregory enorm doeltreffend beschreven.

Gregory heeft Mary Boleyn een stem gegeven. Mary maakt een grote groei door het verhaal heen en die vind ik erg goed beschreven. Hoe ze van een jong meisje tot een zelfstandige vrouw groeit. De relaties met de mensen om haar heen, familieleden; liefdes; de koning en koning, zijn goed uitgediept. De band die zij met haar zus en broer, George, heeft vind ik erg fijn om over te lezen. De haat-liefde verhouding die Mary met Anne heeft, persoonlijk vind ik Anne een takkewijf, die Gregory zo treffend weet te beschrijven. Maar ergens voel ik ook wel weer een beetje sympathie voor Anne. Omdat er zoveel boeken, zowel romans als non-fictie, over Anne geschreven zijn bestaan er veel verschillende verhalen over. Ik vind de Anne die Gregory schetst erg fijn om over te lezen, over haar gebroken hart en hoe ze alles op alles zet om te krijgen wat ze wil. Ik mag haar dan misschien niet zo aardig vinden, er is een reden waarom ze is zoals ze is. Ze gaat niks uit de weg. Gregory vermengt echte gebeurtenissen met Mary’s leven waardoor het meer betekenis krijgt en het niet zomaar standaard gebeurtenissen zijn. Daarnaast vond ik de relatie die Mary heeft met koningin Katherina erg leuk om over te lezen. Zeker de veranderingen daarin en wat dat voor Mary betekende. Gregory heeft Mary een eigen stem en karakter gegeven waar ik gewoon enorm van ben gaan houden.

De schrijfstijl van Gregory zit vol details en kan af en toe een beetje aan de langdradige kant zijn. Zelf legde ik het boek daarom soms even weg. Soms gaat ze heel snel door de tijd heen en andere momenten beschrijft ze uitgebreid wat er in een jaar gebeurd. Boven elk hoofdstuk staat er in welk jaargetijde, jaar en waar het verhaal zich op dat moment afspeelt. Dat vond ik fijn zodat ik het overzicht nog een beetje zag, zeker door het jaar. Gregory neemt wel haar vrijheid met bepaalde geschiedenis feiten maar ik kon me daar totaal niet aan storen!

Kortom, de personages, de schrijfstijl, het onderwerp, ik heb er zo enorm van genoten. En elke keer dat ik het boek weer oppak blijf ik ervan genieten. Het is zo’n heerlijk verhaal. Ik raad je niet aan om de film te kijken, ik vond de verfilming zo tenenkrommend slecht. Ik snapte de film niet eens de eerste keer dat ik hem zag, pas toen ik het boek las werden dingen duidelijk! Het boek is ook in het Nederlands verschenen als De Zusjes Boleyn