Wie zich op tv verlekkert met House of Cards, The Killing, Borgen of de Millenniumboeken van Stieg Larsson verslonden heeft, zal zeker ook de vingers aflikken bij deze Franse serie De Wilden van Sabri Louatha. Broers, vijanden is het tweede boek in deze reeks.

Voor wie het eerste boek niet zo fris meer in het geheugen heeft, start Broers, vijanden met een korte opfrissing. Dat helpt, want boek één telde haast dubbel zoveel bladzijden als zijn opvolger. Een kort overzicht van de hoogtepunten en belangrijkste personages is dus zeker geen overbodige luxe.

Broers, vijanden sluit naadloos aan bij het vorige deel. Krim is opgepakt en ook de zussen Dounia en Rabia Nerrouche werden afgevoerd voor verhoor. Advocaat Szafran haalt alles uit de kast om hen weer thuis te krijgen. In dit tweede deel volgen we vooral Fouad, broer van Nazir en neef van Krim. Zijn bekendheid als tv-acteur is zowel een zegen als een vloek. Ook zijn relatie met Jasmine, dochter van de neergeschoten nieuwe president Chaouch, maakt zijn leven er niet gemakkelijker op. Hij voelt zich verantwoordelijk voor de familie, nu oma in het buitenland zit en de tandem Dounia/Rabia in de gevangenis. Bovendien wordt hij benaderd door Marieke Vandervroom. Zij is een jonge, gedreven journaliste, die ervan overtuigd is dat de Nerrouches pionnen zijn in een groot opgezet politiek intrige. Samen met Fouad gaat ze op zoek naar bewijzen.

Broers, vijanden is een boek met twee gezichten. Aan de ene kant heb je de familiegeschiedenis van de Nerrouches. Ongevraagd worden zij hoofdrolspelers in deze tragedie. Zonder goed te weten wat hen overkomt, worden Dounia en Rabia speelballen van het gerecht. Dounia wordt verscheurd door liefde voor haar zoon Nazir enerzijds en schuldgevoel om wat hij gedaan heeft anderzijds. Rabia kan alleen maar denken aan haar zoon Krim, die de trekker overhaalde. Ook zij voelt dat ze als moeder tekortschoot. De radeloosheid en verscheurdheid van deze vrouwen is door het hele verhaal voelbaar. Ondertussen proberen Fouad, zijn broer en zijn nichtjes uit de klauwen van de pers te blijven en hun plek te vinden in een wereld die vanaf nu nooit meer dezelfde zal zijn. De hechte band tussen de familieleden en de familiewaarden die ze zo belangrijk vinden, geven een mooie inkijk in de waarden en gewoonten van deze Algerijns/Franse familie. Het is het verhaal van veel Noord-Afrikaanse families, die zich nooit thuis zullen voelen in hun nieuwe vaderland, alleen al omdat ze nooit voor vol aanzien worden. Doordat Louatah Arabische tussenwerpsels niet schuwt, komen ze bovendien heel authentiek over.

Daarnaast is Broers, vijanden een ijzersterke politieke thriller. Daar waar het in De Franse bruiloft nog wennen was aan de vele Franse instanties die hun aandeel hadden in het onderzoek (politie van Parijs, Ministerie van Binnenlandse zaken, inlichtingendienst DCRI, SDAT) wordt in dit tweede boek hun rol snel duidelijk. De belangrijkste personages worden beter uitgediept, waardoor je alleen al door hun beweegredenen weet tot welk kamp ze behoren. Het boek is dan ook even gemakkelijk te volgen voor iemand die de politieke en juridische systemen van Frankrijk niet zo goed kent.

De sfeer is in Broers, vijanden grimmiger dan in De Franse bruiloft. Waar in eerstgenoemde de familie Nerrouche nog op een bijna folkloristische manier voorgesteld werd, worden ook zij nu personages van vlees en bloed. De luchtigheid die je hierdoor in het eerste deel wel had, verdwijnt voor een groot stuk in het tweede deel. Het boek lijkt, net als zijn personages, volwassener. Het thema is zo actueel en goed uitgewerkt, zo plausibel en zo herkenbaar, dat je bijna bang zou worden mensen op ideeën te brengen.

Begin september verschijnt het laatste deel van De Wilden, namelijk Een familiereünie. Aangezien Louatah een heleboel teasers wist te verbergen in de laatste hoofdstukken van Broers, vijanden, zal ook dit laatste deel ongetwijfeld veel lezers vast weten te houden.