Voor mijn 40e verjaardag heb ik een grote stapel boeken aangeschaft en daarvan heb ik de een na laatste gelezen: ‘Bloed & Scherven’, het tweede deel in de Lentagon trilogie van Kelly van der Laan. Een geweldig boek over verlies, strijd, verraad, macht en kwetsbaarheid.

Het eerste boek ‘Stof en schitteringen’ was het boek van Joy, dit tweede boek is het boek van Sirka. Sirka Lentan en haar broer Seamon Lentan zijn erg intrigerende personages, omdat beiden erg getalenteerd zijn, maar ook emotioneel en fysiek beschadigd door hetgeen zij meegemaakt hebben. De ontwikkeling die zij doormaken is fascinerend.

Een belangrijk thema in ‘Bloed & Scherven’ is de verhouding tussen individu en samenleving. Niet alleen voor de hoofdpersonen Seamon, Joy en Valeria, die zijn opgepakt door het Jediaanse leger en gedwongen worden om een nieuwe Lentagon te maken, geldt dit spanningsveld met betrekking tot hun moederland Parsia, maar ook voor Romain Telchian, een soldaat uit het Jediaanse leger, is dit een belangrijk thema. Kelly van der Laan werkt dit thema prachtig uit door de interactie tussen haar personages en de politieke achtergrond, de spanningen tussen Jediah en Parsia.

Daarnaast is macht een belangrijk thema in ‘Bloed & Scherven’. Dit komt net als in ‘Stof en Schitteringen’ voor een groot deel tot uitdrukking in de relatie die de personages hebben met de Lentagon, de magische energieversterker. De keuze die Sirka maakt in het gebruik van de Lentagon vond ik geweldig, en heeft mij als lezer het meest geraakt. De passage waarin Seamon de kracht van de Lentagon ten volle gebruikt is dramatisch en mijn favoriete passage, omdat het een geheel ander aspect van macht laat zien.

Tot slot wil ik een compliment maken naar Kelly van der Laan, die wederom een krachtig, fascinerend boek heeft geschreven dat mij heel veel leesplezier heeft gegeven.