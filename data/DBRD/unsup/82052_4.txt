Lisa Becker woont met haar ouders en blinde broertje Martin in Hanau, Duitsland. In november 1938 wordt zij met haar broertje en haar moeder verdreven uit haar ouderlijk huis. Dit omdat de oma van Lisa Joods is, het hele gezin wordt daardoor als Jood aangemerkt. Haar vader wordt diezelfde nacht opgepakt en niemand weet waar hij is. Eerst gaat Lisa met haar moeder en broertje inwonen bij een tante. De situatie in Duitsland wordt steeds penibeler en Lisa’s moeder besluit tot een opmerkelijke daad: ze zet haar dochter op kindertransport met de trein. De kinderen zullen in Engeland opgevangen worden.
Lisa belandt dan in het gezin van Dan en Naomi Federman in Londen. Ze gaat er weer naar school, heeft heel veel moeite om zich aan te passen maar zet door. Dat is immers wat haar moeder wilde. Lisa probeert contact te krijgen met haar ouders maar dat lukt helaas niet, ze zijn van het vorige adres vertrokken en niemand weet waar ze gebleven zijn.
Eén vriend uit Hanau heeft ze nog: Harry Black (Heinrich Schwarz), hij is wees en met hetzelfde kindertransport vertrokken.
De Duitsers komen daarna in oorlog met Engeland. De hoofdstad wordt voortdurend in de nacht door hen gebombardeerd: de Blitz.
Op een mooie zaterdagmiddag is Lisa met Harry op ontdekkingstocht in Londen, ze gaat met de bus naar huis omdat ze met een vriendinnetje heeft afgesproken.
Dan gaat het luchtalarm. Lisa durft niet naar de schuilkelders maar blijft op straat. Het bombardement is hevig, Lisa overleeft het doordat een vriendelijke man, die zich over haar heeft ontfermd, haar met zijn lichaam beschermt. Ze is wel gewond, ook aan haar hoofd en als ze wakker wordt, weet ze niet meer wie ze is. Men geeft haar de naam Charlotte Smith omdat de vriendelijke man Smith heette. Charlotte gaat naar een kindertehuis.
Dan en Naomi zijn uiteraard vreselijk ongerust en gaan naar Lisa op zoek, ze zou naar haar vriendinnetje Hilda gaan, maar het huis waarin Hilda woonde is weggevaagd in het bombardement, met het hele gezin daarin. Aangenomen wordt dat Lisa erbij was. Naomi en Dan zijn verdrietig maar moeten door. Harry is ook intens verdrietig en wordt bovendien opgepakt omdat hij Duitser is en wellicht spioneert.
Zal Charlotte zich ooit herinneren dat ze eigenlijk Lisa heet? En kunnen de Londenaren waaronder Dan en Naomi de Blitz overleven?
En hoe gaat het verder met Harry Black die zo graag wil vergeten dat hij als Heinrich Schwarz is geboren?

Mijn mening: De auteur verhaalt over het Londen van de Tweede Wereldoorlog, de verschrikkingen die de inwoners moeten doorstaan van de voortdurende bombardementen. Parallel daaraan loopt het verhaal van de Duitse vluchtelingen, gevlucht voor de gruwelen van Hitler maar niet geaccepteerd door hun nieuwe landgenoten. De keuze tussen goed en fout lijkt ook niet zo makkelijk te zijn in oorlogstijd, ook dit gegeven verwerkt de auteur in het boeiende verhaal over Lisa Becker. Een verhaal over doorzettingsvermogen en veerkracht, over goed en kwaad maar bovenal over liefde. Vier sterren voor een prima boek.