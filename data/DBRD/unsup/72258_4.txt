Napels 44
Auteur: Norman Lewis
Genre: Oorlogsdagboek
Uitgave: Atlas - blz. 223 – ISBN 90450 0774 6
Flaptekst: Buiten lovende promotieteksten op de achterflap is er geen inhoudelijke tekst voorhanden.
Hugo zegt: Napels 44 is een pareltje van een doodernstig dagboek, boordevol tragiek en dramatiek maar zo luchtig en zinderend van pittige ironie en zelfspot dat zelfs de meest zielige zeloot, willens nillens moet grinniken of op zijn minst moet glimlachen. Een kleurrijke pluim ook voor de steengoede vertaling van Tinke Davids. We beleven het oorlogsjaar ’44 in de onvoorstelbaar rommelige chaos van een bezette stad, waarvan de inwoners gruwelijke honger en ontberingen lijden, waar de maffia deskundig aan alle touwtjes trekt, waar gesjoemeld, gestolen en gehoereerd wordt en waar het leven spijts alles toch, zij het met een grote dosis flegma, nog leefbaar is. Ik kreeg dit juweeltje in pocketformaat van een leuk vriendenstel. Het kwam niet uit een reguliere boekhandel, maar uit de literaire warmte van hun eigenste privébieb, reden te meer om het voor goed een plaatsje te gunnen op mijn boekenschabben onder de letter L van Lewis.