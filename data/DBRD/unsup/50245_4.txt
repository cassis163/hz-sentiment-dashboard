" In alle steden en dorpen, in huizen en kantoren, overal en van alle tijden lag de neerslag van wat wij denken en doen, dagboeken, aandenkens, verslagen, overeenkomsten, notities en verklaringen, uitwisselingen van ideeën en liefdes, van haat en afgunst, van idealen en dromen, opgeslagen op papier. Zonder papier zouden ze vluchtig geweest zijn, voorbijgaand, slechts bewaard in gedachten, ontastbaar en onzichtbaar. Papier gaf gewicht aan gedachten. Papier maakte de gedachte, de ideeën, de plannen, tot iets op zich, iets wat in een doos kon. Of in een kist. Zijn verleden was overladen met papier".

Zuid-Limburg is het decor van deze thriller, het prachtige heuvellandschap, waar van oudsher familieverbanden en familiebelangen een grote rol spelen. De negatieve zijde hiervan is ook (nog altijd....?) onmiskenbaar aanwezig: corruptie, omkoping, chantage en het voortrekken van bekenden en zakelijke belangen.

In deze achtergrond verweeft Charles den Tex het verhaal van de mijnsluitingen en de gevolgen daarvan voor de lokale bevolking en het landschap. Hij weet veel te vertellen over gevolgen, armoede, grondbelangen, maar ook over misbruik van subsidies, eigenbelang en het veilig stellen van de al aanwezige invloed en belangen!

Breder Weltmann heeft zijn rijke achtergrond te danken aan zijn familie-geschiedenis in de mijnen en beheert de nalatenschap op een moderne manier: aankopen en verkopen van aandelen, grondtransacties met gemeente en zakenmensen en het ondersteunen van de dorpsbelangen, met name het steunen van het plaatselijke hotel van zijn vriendin Anna.

Vanuit het niets is zijn altijd zo veilige wereldje niets meer waard wanneer zijn ouderlijke hoeve-landhuis ontploft en hij geconfronteerd wordt met een ontvoering en mishandeling. Waar komt deze aanval vandaan en wie heeft het op hem gemunt?

Charles den Tex weet met dit gegeven een moderne thriller neer te zetten, waarin personen en gebeurtenissen uit het verleden een grote rol spelen.
Nauwgezet en accuraat verbindt hij op het oog niets met elkaar uit te staande feiten, welke dan weer opmaat zijn voor nieuwe ontwikkelingen in het verhaal.
De ene keer bevindt je je meer in de geschiedenis-kant met gebeurtenissen en personen uit het verleden en aan de andere kant staan de actuele gebeurtenissen, die elkaar met snelheid, betrouwbaarheid en logica opvolgen.

In feite spelen er in het gehele boek niet meer dan 8-10 personen mee, waarvan Breder Weltmann als persoon volledig wordt uitgediept en wordt geanalyseerd vanuit zijn familieverleden. De anderen blijven wat vlak, maar daarmee zorgt den Tex dat de focus volledig op Breder Weltmann komt te liggen en het verhaal volledig vanuit zijn perceptie, gevoel en beleving verteld wordt.

Er worden voldoende verhaallijnen aan de oorspronkelijke gebeurtenissen toegevoegd om snelheid in het boek te houden en dat is knap, omdat den Tex daarnaast vrij uitgebreid verhaalt over de mijnsluitingen en de gebeurtenissen daaromtrent in het verleden. Veel feiten, mogelijk op waarheid berustende ontwikkelingen in verhoudingen van families worden verteld en in gevoelswaarde uitgediept!

" Want dat hoort erbij, dat is een voorwaarde, dat je niets zeker weet. Dat je altijd twijfelt, aan iedereen en jezelf. Vooral dat laatste. Dat je gaat zoeken naar verklaringen die er niet zijn, pijn voelt die er niet is. Dat je je eigen geheugen niet meer vertrouwt, dat je niemand meer vertrouwt, dat je alles overhoop haalt en er uiteindelijk achter komt dat alles is precies zoals het altijd is geweest. Maar dat het nooit meer zo wordt. Er is niets veranderd en het wordt nooit meer hetzelfde. Ken je dat gevoel? Door de knoop in je kop...Maar die ziekte in je hoofd die blijft. Die gaat nooit meer weg".

Een thriller met vaart, maar ook met psychologische kenmerken en vertwijfeling, welke paraat staan voor een zeer spannend opgebouwd verhaal, neergeschreven in een soepele stijl met af en toe diepgang in zinnen en woorden! Lezenswaardig met een groot uitroepteken!!

En mocht er in de actuele discussie nog sprake zijn van de vraag of de Nederlandse thriller nog wel bestaansrecht heeft, dan is dit boek het beste antwoord op die vraag: JA NATUURLIJK !!! Zolang er eens per tijd dit niveau voorbij komt, dan is dit recht verklonken in de kwaliteit van dit boek !!