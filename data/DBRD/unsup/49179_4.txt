R.J. Ellory kwam dit jaar op een vervelende manier in het nieuws toen hij toegaf dat hij onder verschillende namen zijn eigen werk op boekensites met vijf sterren waardeerde en het werk van andere thrillerschrijvers met één ster. En dat terwijl zijn werk al vaak genoeg op eigen kracht genomineerd wordt voor allerlei prijzen.

Ironisch genoeg handelt A DARK AND BROKEN HEART ook over een man die door zijn omgeving gewaardeerd wordt vanwege zijn daden, terwijl hij met een groot, duister geheim rondloopt. Vincent Madigan heeft het gewaagd om een geldtransport van de drugsbaron Sandià te overvallen, waarbij de nodige slachtoffers vielen. Eén van die onbedoelde slachtoffers is een meisje, dat de overval ternauwernood overleeft en op de intensive care belandt. Madigan maakt zich zorgen om het meisje; zij zou hem wel eens kunnen identificeren als degene die het geldtransport overviel.

A DARK AND BROKEN HEART wordt gedragen door de persoon Vincent Madigan. Zijn drugsgebruik houdt hem op de been en zorgt ervoor dat hij de slopende situaties waarin hij terecht komt het hoofd kan bieden. Terwijl de hele wereld om hem heen afbrokkelt, is Madigan alleen nog maar gericht op zelfbehoud en vraagt hij zich geregeld af waarom mensen tegen hem zeggen dat hij zo’n goede man is. De lezer kan alleen maar machteloos toekijken hoe Madigan zichzelf kwaad berokkent. (Door: Anne Terwisscha)