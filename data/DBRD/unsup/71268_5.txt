Eerlijk is eerlijk, ik ben bang voor geesten. Vóór dit boek eigenlijk nog niet. Maar tijdens en erna wel. Ik vraag me af of ik veilig zou zijn voor geesten. Ik vraag me af hoe het zou zijn als er geesten waren in Nederland. Hoe het leven dan zou zijn. Maar ik vraag me ook af welk Talent ik zou hebben. Zou ik Luisteren, Zien of Tastzin hebben. Zou ik een Medium zijn of een ‘gewoon’ persoon? Die vragen schieten dan tijdens mijn hoofd tijdens het lezen. (Misschien kan ik er een apart artikel over maken en mijn antwoorden geven!)

Het begint eigenlijk al gelijk spannend: een zaak waar ze vochten voor hun leven. Dan wil je toch gelijk verder lezen? Maar ik wilde vooral verder lezen, omdat ik het vervolg van het einde van boek 2 wilde weten. Want hoewel ik de helft alweer ben vergeten van de eerste twee delen, zitten de einden nog vers in mijn geheugen gegrift. Dus, hoe ging dat verhaal verder? Later wordt er gelukkig op teruggeblikt.

Het fijne vind ik ook altijd, dat er meerdere zaken vooraf gaan, voordat de grote zaak begint. De zaak waar alles omdraait: de grote uitbraak in Chelsea. Dit kan alleen wel negatief werken, als je verwacht dat het hele boek om die zaak draait. Dit is alleen niet het geval en ik vond de extra zaken juist positief. Eén zaak zorgde er juist voor dat de derde zaak er voor hun kwam.

En met hun bedoel ik natuurlijk Lockwood, George, Lucy en… Holly?! Holly was - hoe zou ik het zeggen? - een beetje apart. Niet apart als dat ze niet helemaal duidelijk was - integendeel - ze was gewoon anders. Een personage die ook anders was, was de Schedel. Hij is echt geweldig! Zijn opmerkingen maken de boeken gewoon zo leuk!

Maar Lucy toch. Ik vind haar soms toch wel een beetje gemeen tegen Holly. Ook in de Vlammende Geest is ze niet erg aardig, waardoor ik haar soms wel egoïstisch vind. Op andere vlakken lijkt ze ook helemaal niet te denken aan haar collega’s, waardoor die hun leven zowat moeten opofferen voor háár! Denk eens aan de rest, ja?!

En dan het einde. Oh mijn Goden! Het EINDE! Ik wilde gelijk in het vierde deel beginnen, om te zien hoe dát nou verder ging. Ik ben ondertussen begonnen in het vierde deel, dus ik kom er snel genoeg achter!