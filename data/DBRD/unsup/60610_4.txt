‘Ultima’ is het derde deel van een drieluik over Judith Rasleigh. In het eerste deel, ‘Maestra’ is hoofdpersoon, Judith Rasleigh, nog een onschuldige medewerkster van een veilinghuis. Dat verandert echter snel als ze ontdekt dat haar baas zich met louche zaken bezighoudt en ze bovendien in een club gaat werken om bij te verdienen. In ‘Domina’ is Judith onder een andere naam een eigen veilinghuis begonnen. Het lijkt goed te gaan, maar uiteindelijk is ontmaskering toch nabij. In dit derde deel, ‘Ultima’ wordt Judith voor de ultieme uitdaging gesteld.

“Liggend op mijn zij, met de opgerolde slaapzak onder mijn hoofd, moest ik weer in coma zijn geraakt. Het was nog kouder dan eerst. Nacht. In de ongeziene omgeving van mijn gevangenis werd ik een zachte, diepere stilte gewaar.”

Daar waar ik over –met name- het eerste deel van dit drieluik nog niet onverdeeld enthousiast was, ben ik dat over ‘Ultima’, het afsluitende boek, des te meer. Hilton heeft een daverend eind geschreven van haar serie over Judith Ralsleigh. Hoofdpersoon Judith komt volledig geloofwaardig uit de verf en het verhaal weet te overtuigen en te boeien en ook de schrijfstijl van Hilton heeft aan kwaliteit duidelijk gewonnen.

“We lieten eten naar Da Silva’s kamer brengen, waar ik mijn ideeën voor de provenance met hem doorliep en bij elk onderdeel uitlegde wat ervoor nodig was om het hele verhaal geloofwaardig neer te kunnen zetten.”

De wat onderkoelde en afstandelijke Judith heeft haar draai gevonden in de kunstwereld en heeft haar naam gevestigd. Haar ware identiteit ligt echter verborgen onder een aantal beschermende lagen. Wanneer de corrupte Italiaanse agent, Romera Da Silva, haar onder druk zet weet Judith zich ingesloten tussen hem en de Russische maffia. Het vergt al haar creativiteit, heldhaftigheid en kennis om hetgeen Da Silva van haar vergt, tot een goed einde te brengen. Judith moet ervoor zorgen dat een vals meesterwerk bij het veilinghuis waar ze ooit zelf werkte, verkocht wordt voor maar liefst 150 miljoen pond.

“Even later liep mijn achtervolger ook het pleintje op en ging me voorbij. Hij keek links en rechts, maar niet achter zich. Voor hij gelegenheid had zich om te draaien, deed ik een stap naar voren, greep hem met mijn linkerhand bij de kraag van zijn jasje en beukte de armband met mijn rechterhand uit alle macht tegen zijn slaap.”

Moet Judith haar identiteit prijs geven en hoe ontwikkelt zich de relatie met Da Silva voor wie zij romantische gevoelens heeft? Je leest het in ‘Ultima’!

Een geweldige spanningsopbouw en volstrekt geloofwaardige personages kenmerken dit derde deel. Hilton heeft zich in mijn ogen volkomen gerevancheerd voor de tegenvallende start en ik zal een volgend boek van deze auteur dan ook zeker ter hand nemen.

Over de auteur
Lisa Hilton is geboren en getogen in Engeland en heeft daarna in meerdere plaatsen gewoond, waaronder Key West, New York, Florence, Parijs en Milaan. Momenteel woont zij in Londen. Hilton heeft Engels en Kunstgeschiedenis gestudeerd. Onder haar eigen naam -Lisa Hilton- heeft zij diverse biografieën van historische figuren en historische fictie gepubliceerd. Daarnaast schrijft Hilton voor The Spectator, The Times Literary Supplement, Literary Review, Vogue, Tatler, Elle, The Royal Academy Magazine, The Daily Beast, The Evening Standard, The Observer, The Independent en The Daily Telegraph en heeft zij een maandelijks restaurantcolumn in het Britse magazine Standpoint.

Uitvoering
Uitgever: Bonnier
ISBN 9781785760914
Paperback, 320 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/