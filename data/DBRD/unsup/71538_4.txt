Wie Zwaar Verliefd! en Zwaar Beproefd! heeft gelezen, weet dat Isa en Ruben een lange weg hebben afgelegd samen. Inmiddels zijn ze het helemaal voor elkaar. En nu gaan ze trouwen! Ruben is tijdens het huwelijksfeest van Floor en Mas op zijn knieën gaan. Perfecter dan dit kun je het niet hebben, toch?

Maar dan krijgen ze te maken met de extreme vroeggeboorte van het kindje van Floor en Mas. Isa, Ruben en hun vrienden staan voor de zware taak hiermee om te gaan. Ondertussen zijn er nog haar (schoon)ouders, Stijn en Bram, de broers en de meubelzaak van Ruben, Hugo en het werk als dierenarts. En die ene bruidsjurk waar Isa maar al te graag opnieuw de sportschool voor in gaat. Blijft dat sprookjeseinde wel overeind?

Zwaar Verguld! draait om liefde en vriendschap, gemixt met een vleugje dierenliefde. Zwaar Verguld! laat zien dat niet alles perfect hoeft te gaan, ook al heb je de perfecte partner gevonden. Dat is dan ook precies waar de kracht van dit boek ligt. Elk detail, elk gesprek en elke gebeurtenis voelen levensecht. Je leest niet zomaar een verhaal, je leest het verhaal van iemand die jouw beste vriendin had kunnen zijn. Net als in het echte leven hoop je op een gelukkig einde voor iedereen.

Onderweg zijn er geen nietszeggende zijsprongen zonder betekenis. Op geen enkel moment denk je ‘waarom lees ik dit’, iets dat je bij andere feelgood boeken nogal vaak kunt hebben. In Zwaar Verguld!, net als in alle boeken van Chantal van Gastel, draagt elke gebeurtenis bij aan de plot. Je kunt lezen dat Chantal van Gastel zich in de verschillende onderwerpen en scènes gelezen heeft, zoals blijkt uit haar dankwoord. Dat is iets dat nog meer kracht geeft aan dit verhaal. En Zwaar Verguld! uitlezen is in no time gebeurd, zo lekker vlot leest het.

Een goede opbouw, sterke karakters en fijne, echte verhaallijnen maken Zwaar Verguld! tot een prettig boek dat je leest met een lach en een traan, en dat je na afloop met een goed gevoel dichtslaat. Dag Isa en Ruben!