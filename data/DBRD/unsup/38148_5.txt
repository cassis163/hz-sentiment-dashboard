Anton en Romée zijn al jaren gelukkig getrouwd. Voor de buitenwacht zijn ze een doorsnee succesvolle en gelukkige familie. Ze wonen in een mooie woning in Capelle aan de IJssel. Ze hebben, drie prachtige kinderen en een hond. Anton is ondernemer en is directeur van een eigen bedrijf, terwijl Romée werkt als yogalerares. Net als ieder gezin hebben ze zo hun probleempjes, zoals dementerende ouders, opgroeiende kinderen, broer-zus relaties, maar dan slaan tijdens de kerstdagen bij Anton de stoppen door en vermoordt hij zijn vrouw. Wat volgt is het verhaal van hoe is het mogelijk dat een ogenschijnlijk doorsnee familie het toneel wordt van een gezinsdrama? Verteld vanuit zijn perspectief, maar ook dat van haar.
Conclusie
Een vlaag van waanzin is een boek dat je meeneemt naar de achtergrond van een gezinsdrama. Corine Hartman weet je mee te sleuren. Ze maakt er een heel geloofwaardige situatie van. Vanuit de perspectieven van de dader, het slachtoffer en een paar directbetrokkenen schetst ze een waar psychologisch drama. Zo goed beschreven dat je jezelf kan verplaatsen in zowel het gezin, het slachtoffer als wel de dader. Zonder ook maar enigszins sensatiebelust te worden is een vlaag van waanzin een thriller die je raakt, een geloofwaardige inkijk geeft in een gezinsdrama. Een daad waar eigenlijk alleen maar slachtoffers zijn, ook al is er een overduidelijke dader. Het beangstigende aan haar manier van schrijven is dat het zomaar jouw gezin zou kunnen zijn, zo goed weet ze een doodnormale familie neer te zetten met de alledaagse problemen van werk, gezin, dementerende ouders, onderlinge verhoudingen tussen familieleden en de communicatie tussen de betrokkenen onderling. Het verhaal krijgt nog een extra diepgang door de hobby van de dader. Een fervent vogelliefhebber die al sinds zijn jeugd vogeldagboeken bijhoudt en de wereld om hem heen vergelijkt met de vogelwereld. Hierdoor creëert ze een extra gevoeligheid, een nog diepere dimensie van de betrokkenen. Weinig boeken weten mij zo te raken dat ik met tranen in mijn ogen zit te lezen, maar een vlaag van waanzin heeft ervoor gezorgd dat ik tranen met tuiten gehuild heb. Het maakte zo’n indruk dat het verhaal nog dagen in mijn hoofd heeft lopen spoken. Zo realistisch, zo treffend, zo invoelend. Dit boek is zijn 5* meer dan waard.