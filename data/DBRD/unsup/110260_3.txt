Als een stel op een avond hun nieuwe printer installeert, komt er geen testpagina uitrollen, maar een foto met daarop het gruwelijk toegetakelde lichaam van een man. Rechercheurs Spencer Bennet en Mark Hamilton storten zich op de zaak. De moordenaar ensceneert de plaats delict op een bijzondere manier en lijkt het politieteam elke keer een stap voor te zijn. Een zoektocht in de donkere krochten van het internet levert meer kennis op over de gangen van de dader, of is dat juist andersom?

Ondertussen houden meerdere leden van het politieteam er hun eigen onderzoek op na. Het oplossen van de moordzaak komt daardoor in gevaar. De relatie tussen Spencer Bennet en Jennifer Rowley is ondertussen aardig bekoeld. Ze zijn beiden verwikkeld in hun eigen beslommeringen.

Bloeden zal je is na De Verzamelaar het tweede deel in de serie rond Spencer Bennet en Jennifer Rowley. Diana van Hal (pseudoniem van Diana Ruwaard), medisch analist van beroep, heeft met Bloeden zal je een spannend vervolg geschreven. Er gebeurt veel in het boek; een gruwelijke moordzaak, de onderzoeken op eigen houtje van verschillende teamleden en de zoektocht van Jennifer naar meer informatie over haar verdwenen vriend. Het is hierdoor zaak om goed bij de les te blijven, want de verbanden die worden gelegd zijn soms wat kort door de bocht en daardoor moeilijk te volgen.

Een punt van aandacht is de grote hoeveelheid aan taal- en stijlfouten. Ze leiden enorm af van het verhaal. Als auteur is de geschreven taal je handelsmerk en hier had derhalve kritischer naar gekeken moeten worden, voordat het boek in de winkels kwam te liggen. Van Hal beschrijft de plaatsen delict tot in de kleinste, gruwelijke details. Ze is overduidelijk thuis in de materie rond het analyseren. In de juiste dosering worden deze interessante technieken beschreven om er een geloofwaardig onderzoek van te maken. Doordat er zoveel zaken een rol spelen in het boek en Van Hal een vlotte schrijfstijl hanteert, blijft het verhaal goed op gang. Er gebeurt steeds wat bij verschillende personages en tot het eind blijft de spanning erin.

Tijdens het lezen wordt al snel duidelijk dat het verstandig is om eerst deel één uit de serie te lezen. De personages en onderlinge relaties worden in Bloeden zal je niet nader uitgewerkt. Ook eerdere belangrijke gebeurtenissen worden bekend geacht, dus blijft het soms gissen wat er gebeurd moet zijn. Desalniettemin doet dit niets af aan het leesplezier. De zoektocht naar de moordenaar is een spannend en stapje voor stapje komt de politie dichterbij de dader.

Het boek is gesitueerd in Everett, Massachusetts. Het geeft het verhaal internationale allure, maar sfeer- en omgevingsbeschrijvingen ontbreken. Zou dit in een volgend boek beter uitgewerkt worden, dan hebben de personages niet alleen Amerikaanse namen, maar hebben zij ook nog een bijbehorende achtergrond.

Aan het eind is duidelijk dat Van Hal nog niet klaar is met haar seriepersonages. Er wordt ruim baan gemaakt voor een derde deel in de serie. En gekeken naar de laatste bladzijden uit deel twee, zou deel drie weer voor de nodige spanning kunnen zorgen.