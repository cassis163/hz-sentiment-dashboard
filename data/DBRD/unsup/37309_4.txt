De nieuwe roman van Bert Wagendorp heeft even op zich laten wachten maar dat was het wachten zeker waard. In dit nieuwe boek wordt het interessante verhaal verteld van Masser Brock; journalist/columnist voor de gerenommeerde krant ‘De nieuwe tijd’ verteld. Masser is journalist geworden, niet omdat dit altijd zijn droom was maar omdat zijn overleden broertje dit vroeger wilde worden. Hierdoor blijft hij steeds twijfelen aan het belang van de journalistiek. Want is dat wat er geschreven wordt ook echt de waarheid of gaat het veel meer om de waarheid achter de waarheid? En meningen maken nieuwe meningen dus waar is de waarheid in deze dan gebleven? Lastige vragen waar hij veel over nadenkt en ook regelmatig over van gedachten wisselt met anderen zoals zijn zus die de spindocter is van de Minister President en voor hem de toespraken schrijft.
Masser probeert steeds om in zijn artikelen de waarheid boven tafel te krijgen maar moet toch een paar keer in zijn loopbaan, omwille van de getuigenbronnen, de waarheid laten voor wat het is.
Uiteindelijk wordt hij zelfs hoofdredacteur van de krant maar ook hierbij wordt hij steeds vaker gekweld door schuldgevoelens en gewetensbezwaren.

Bert Wagendorp heeft met dit boek een prettig leesbaar verhaal geschreven dat zeker ook stof tot nadenken heeft gegeven. In deze maatschappij waarin het nieuws soms een eigen leven gaat leiden door de Social Media is de waarheid lastig te achterhalen en wordt deze vaak gemanipuleerd door velen. Dus is het nog mogelijk om een onafhankelijke krant uit te brengen waarin de waarheid voorop staat en de vele meningen van columnisten het nieuws bepalen? Door het lezen van dit boek vraag ik het me af en lees ik de krant inmiddels toch wel met andere ogen en kan ik zeker begrip opbrengen voor mensen die nieuws-moe zijn.
Het boek begint en eindigt sterk maar halverwege vervalt het af en toe in lange beschrijvingen die de vaart eruit halen. Toch vind ik het een aanrader vanwege het actuele thema.