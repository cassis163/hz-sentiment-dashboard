Zie je ook altijd zo op tegen een spreekbeurt op school? Krijg je al knikkende knieën als je er aan denkt? Dan is Zestig spiegels echt wat voor jou. Harm de Jonge weet dit probleem in 93 bladzijden op te lossen. Hoe dan?, zul je je afvragen. Nou gewoon, met een gezonde dosis fantasie!
Jurre’s moeder en de juf hebben samen bedacht dat hij een spreekbeurt moet houden voor zijn klas. Een regelrechte ramp voor de verlegen jongen. Jurre durft niemand aan te kijken en spreekt nooit meer dan zes woorden achter elkaar. Hoe kunnen zij hem dit aandoen? In paniek rent hij de school uit en botst tegen een meisje op. Het blijkt prinses Sippora Von Singapoor te zijn. Sippora woont samen met zeven kermisklanten in het Prinsenhuis. Ze is er van overtuigt dat de vreemde snuiters, die in de torens wonen, Jurre kunnen helpen. Ze geven hem tips zoals: fluisteren, blunders maken, verwarring zaaien en spreken voor vogels. Geen alledaagse tips, maar sommige werken wel.  Jurre verlaat Sippora én het Prinsenhuis met een winkelwagen vol goedbedoelde adviezen, zelfvertrouwen en heel veel fantasie!
Duizenden kinderen in het land lezen dit zelfde boekje en dat is geweldig! Dit kinderboekenweekgeschenk had een oplage van maar liefst 345.000 stuks. Aan alle kinderen is gedacht. Dankzij het fonds XL en de Vereniging voor Leesgehandicapten is er bij de boekhandel een boekje met grootlettertype te verkrijgen. Handig als je dyslexie hebt of regelmatig je leesbril kwijt bent en toch graag wil voorlezen. Voor de visueel gehandicapten is er op de website superboek.nl een gesproken of braille versie verkrijgbaar. Veel kinderen met leesproblemen weten helaas niet van deze mogelijkheid. Dat is jammer, want juist voor deze doelgroep is het heel belangrijk om te ervaren dat lezen niet alleen nuttig, maar ook heel leuk kan zijn. En een gratis boek vindt iedereen fijn!
Wat als eerste aan het boek opvalt, zijn de mooie, vrolijke en kleurrijke illustraties van Martijn van der Linden. De flamingo’s en kikkers vliegen en springen door het hele boekje heen. Ook staan er pagina’s grote illustraties in die goed aansluiten bij de tekst. Mocht je geen echte lezer zijn, dan nodigen deze gezellige plaatjes je misschien toch uit om aan het boek te beginnen.
Tijdens de Kinderboekenweek liet de Bond tegen vloeken weer van zich spreken. In maar liefst één derde van alle kinderboeken die dit jaar verschenen zijn, komt gevloek, vieze woorden of grof taalgebruik voor. Enkele jaren terug kreeg Harm de Jonge’s boek Vuurbom (Zilveren Griffel,  2012) de volle laag. Onterecht, want als er één schrijver is die grappige woorden of juiste hele mooie zinnen kan maken is het de oud-leraar Nederlands Harm de Jonge wel! Ook tijdens het lezen van dit boek vallen er weer heel veel nieuwe woorden te leren. Wat dacht je van bibberkwijl, snuikglibber, braakdweil of turboklotser?
Het boekje is geschikt voor kinderen vanaf een jaar of  negen. Er komen weinig moeilijke woorden in voor, op wat gekke namen en fantasiewoorden na. Het boek is ook leuk om voor te lezen aan wat jongere kinderen. Maar dan is er misschien hier en daar wat uitleg nodig. Bijvoorbeeld op het moment dat Jurre en Sippora het Prinsenhuis betreden. Eerst ziet Jurre niets bijzonders, maar wanneer hij zijn fantasie gebruikt, wordt het Prinsenhuis een prachtig gebouw met heel interessante bewoners. Bladzijde 19: ’Als je gelooft dat het gebeurt,’ roept Sip, ‘dan gebeurt er wat je gelooft.’ Een moeilijke zin waar wel heel veel inzit. Het is uiteindelijk het beste advies wat Jurre krijgt. Want pas wanneer hij vertrouwen krijgt in zijn eigen kunnen en zelf gelooft dat zijn spreekbeurt goed gaat, dan gaat het ook goed!
In het boekje groeit Jurre uit van een kind met weinig woorden tot een grootspreker. Maar soms heb je gewoon aan zes woorden genoeg om te vertellen wat je van iets vindt. Dat geldt ook voor dit boekje. Zestig spiegels is:  Een waar feest om te lezen!