Het boek
‘De fantastische scheve toren van Pisa’ vertelt het verhaal van Stan. Stan is acht jaar en zit in een rolstoel. Door zijn handicap voetbalt hij niet mee met de kinderen uit zijn klas en voelt hij zich ‘anders’. Hij schaamt zich.

Dan gaat Stan met zijn ouders op vakantie naar Pisa. Ze bekijken daar die malle scheve toren van Pisa en een gids vertelt dat, toen de bouw van de toren voltooid was, iedereen schrok omdat de toren scheef bleek te staan. De toren was mislukt!

Dan blijkt echter dat iedereen juist deze toren wil zien omdat hij anders is dan alle andere torens. Pisa wordt rijk door de toestroom van alle toeristen en de inwoners van Pisa zijn helemaal blij met hun scheve toren!

Voor het eerst begrijpt Stan dat het ook heel bijzonder kan zijn om anders te zijn en vanaf dat moment is hij trots op zichzelf. Hij speelt voortaan mee met zijn klasgenootjes en, mede door zijn rolstoel blijkt hij de beste keeper te zijn die ze ooit hebben gehad.

Visie van de recensent
'De fantastische scheve toren van Pisa' is een ontroerend en beeldschoon kinderboek met een boodschap. Het verhaal gaat vooral over acceptatie en is zo puur en vol eenvoud gebracht door auteur Marc de Hond, dat de intentie heel begrijpelijk is voor de doelgroep (kinderen vanaf 6 jaar). Marc de Hond kan zich als geen ander inleven in de materie aangezien hij zelf rolstofafhankelijk is en die inleving voel je in het verhaal.

De illustraties van Juliette de Wit sluiten niet alleen aan, maar versterken het geheel. Wat een prachtige en krachtige combinatie van deze twee!

Dit boek kan naar mijn mening bijdragen aan de acceptatie van kinderen die ‘anders’ zijn, maar het zal ook zeker pestgedrag tegengaan. Ik roep ouders, begeleiders en leerkrachten graag op om dit boek voor te lezen aan groepen kinderen en er met hen over te praten. Zo is ‘De fantastische scheve toren van Pisa’ niet alleen een enorm leuk boek voor kinderen, maar helpt u allen om de mooie boodschap er achter, over te brengen.

Over de auteur
Marc de Hond (1977) is schrijver, presentator en theatermaker. Voorheen was hij radio-dj bij 3FM, internetondernemer en speelde als rolstoelbasketballer in het Nederlands Team. In 2002 loopt De Hond een dwarslaesie op en wordt rolstoelafhankelijk. Daarover schrijft hij in 2008 het aangrijpende boek ‘Kracht’. In 2015 debuteert hij in het theater met zijn eerste solovoorstelling Scherven Brengen Geluk waarin hij op feestelijke wijze het jubileum van zijn handicap viert. In 2017 keert Marc terug in de theaters met zijn nieuwe voorstelling ‘Wie bang is krijgt ook klappen.’

Illustrator Juliette de Wit (Amsterdam, 1958) studeerde aan de Rietveld Academie. Inmiddels illustreerde zij zo’n 400 boeken. Bij volwassenen wordt zij bekend door het boek ‘Duik in je weeën!’ Daarnaast geeft zij workshops en lezingen.

Uitvoering
Uitgeverij Nanda
Hardcover, 32 pagina’s
ISBN: 9789 94 90983 44 4

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/