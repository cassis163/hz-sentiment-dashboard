Retour Afzender
Auteur: Henrieke Grandia Genre: roman
Uitgeverij: Ark Media Recensent: KWS
Er zijn van die romans, die je niet weg kunt leggen. Retour Afzender is op zo’n indringende manier geschreven, je blijft je maar afvragen hoe het verhaal verder gaat. Al lezend denk je dat je al weet hoe het af gaat lopen, maar het einde is verrassend. Bepaald niet het genre “en ze leefden nog lang en gelukkig”. Het is de realiteit van vandaag de dag, een relatie is geen romantisch sprookjesboek. Dat laat Retour Afzender de lezer wel inzien.

Liefde is een werkwoord, dat komt in Retour Afzender duidelijk naar voren. Mannen en vrouwen hebben hun eigen liefdestaal, hun eigen manier om te laten zien en voelen aan hun partner hoe ze hun liefde tonen. We worden meegenomen in het leven van het jonge domineesgezin van David en Lora en hun dochter Mirthe. Er zit een mooie opbouw in dit verhaal. We lezen hoe de relatie is ontstaan en groeit. In het ene hoofdstuk krijgen we een inkijkje in de gedachtenwereld van David, het volgende hoofdstuk gaat weer over de beleving vanuit Lora. Halverwege komt er een sprong naar de toekomst, naar 2016.
We lezen over het glazen huis, waarin David en Lora leven. Over hoe moeilijk het is om een kerkelijke gemeente te dienen en ook nog een huwelijks en –gezinsleven te leiden. Deze roman gaat over hun zekerheden en hun twijfels. Blijven ze bij elkaar, verstaan ze elkaars liefdestaal, vinden ze elkaar terug? Lora voert een persoonlijke geestelijke strijd en schrijft daarover brieven aan God. Brieven die ook een belangrijk terugkerend onderwerp zijn in het verhaal.
Ik vind het een indringende roman, die de lezer ook laat nadenken over haar of zijn eigen huwelijk, gezin en wat is jouw liefdestaal? Het zet je ook stil bij je eigen geloofsleven.
Liefde en geloofsstrijd zijn van alle tijden. Ik vind het een knap geschreven verhaal.