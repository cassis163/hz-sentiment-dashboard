"Tien dagen en drie uur. Zo lang was Joppe nu in Borealis. Het enige goede nieuws was dat hij niet meer bang was dat ze hem dood gingen maken."
Zo begint het boek Borealis. En de toon is meteen gezet. Wat een ontzettend spannend boek!
Joppe is een 13-jarige jongen uit Nederland die samen met 179 kinderen, allemaal uit een ander land, is ontvoerd en naar een afgelegen kamp in Alaska is gebracht. Het kamp heet Borealis, vernoemd naar het Noorderlicht.
Borealis is gesticht door een politicia (Polaris), een klimaatwetenschapper (Antares) en een rijke zakenman (Sirius), de Trias genoemd. Ze denken dat door de onvermijdelijke klimaatverandering er een zondvloed zal komen en niemand, behalve deze kinderen, zal het overleven. Borealis is opgericht als een soort Ark van Noach.
De kinderen wonen met zijn achten in een huisje en krijgen iedere dag les om te leren hoe ze moeten overleven. Het ontbreekt ze aan niets, er is heerlijk eten, maar er staan ook hoge hekken om Borealis. Ze worden bewaakt door de Crew en dit gebeurt niet altijd even zachtzinnig.
Joppe, de hoofdpersoon, legt zich er niet bij neer. Hij probeert uit te vinden waarom ze in Borealis zijn en hoe ze kunnen ontsnappen.
Marloes Morshuis snijdt met dit boek een belangrijk thema aan: de klimaatverandering en dat het hoog tijd wordt dat we er wat aan gaan doen! Andere thema’s: genetische manipulatie, survival of the fittest, big brother is watching you, ..allemaal zware thema’s maar het boek is niet moraliserend. In eerste instantie een zeer spannend boek, maar wel een met een boodschap!!
Zoon J (12 jaar) las het boek ook:
Borealis is een van de spannendste boeken die ik ooit heb gelezen! Het is spannend omdat er telkens dingen onduidelijk zijn. Je wil doorlezen om erachter te komen waarom de kinderen in Borealis zitten. En als je denkt meer te weten, zijn er weer nieuwe ‘raadsels’. Het is ook leuk om dit boek te lezen omdat de kinderen ongeveer net zo oud zijn als ik. Het idee dat alleen de kinderen het zullen overleven en de rest van hun familie niet, vond ik niet leuk.
Dat we op moeten letten en voorzichtiger moeten zijn met onze aarde dat wist ik al, maar door dit boek denk je er wel weer over na. Ik zou zeggen, allemaal lezen dit boek!!