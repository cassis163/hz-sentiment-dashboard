De Canadese schrijver Charles de Lint geldt overzees als een belangrijke popularisator van urban fantasy. Hij schreef veel romans en kort verhalen in dit genre. In Nederland, het land waar hij nog net is geboren (hij was vier maanden toen zijn ouders vertrokken), is hij een stuk minder bekend. Dat ondanks het feit dat het boek ‘Onderwereld/bovenwereld’ het helemaal niet slecht deed en terecht goede recensies kreeg.

Mythische wezens in cyberspace
Onderwereld/bovenwereld is een intelligente vertelling waarin we kennis maken met een cyberspace (onder)wereld waar mythische wezens de macht willen overnemen. Dat werkt steeds meer door naar de bovenwereld, die bestaat uit de fictieve maar herkenbare doorsnee stad Newford. Daar verdwijnen in toenemende mate mensen, wat te maken heeft met een cyberaanval op de website Wordwood. Een spannende strijd tussen een aantal inwoners van Newford en de duistere cyberspace krachten volgt.

Meerdere gezichtspunten
Het verhaal wordt verteld vanuit een aantal verschillende personages. De belangrijkste daarvan is Saskia Madding, die niet als een normaal mens is geboren, maar uit een computer is gekomen. Andere hoofdpersonen zijn de schrijver Christy Ridell, die de geliefde is van Saskia en hun beider vriendin Holly Rue, eigenaresse van een boekwinkeltje in Newford. Dan is er nog de mysterieuze Christiana Tree, die toch ook niet echt als mens geboren lijkt, maar wie en wat is ze eigenlijk wel?

Het gezichtspunt van al deze karakters komt in het boek aan bod en dat van bepaalde bijfiguren af en toe ook. Opmerkelijk is dat het gezichtspunt van Christiana Tree in de ik-vorm is geschreven, wat vreemd is voor een verhaal met meerdere gezichtspunten.

Ingewikkeld?
Zo bezien komt ‘Onderwereld/bovenwereld’ misschien over als een ingewikkeld boek vol technobabbel en karakters die niet uit elkaar te houden zijn. Dat valt in de praktijk echter reuze mee. Dat ik het verhaal moeiteloos heb uitgelezen bewijst alvast dat het nergens al te technisch of abstract wordt, want dan had ik het ook niet gered. Charles de Lint legt de verwikkelingen rondom Wordwood helder genoeg uit. Het blijft wel lastig om je voor te stellen hoe Saskia Madden kan bestaan, maar dat is uiteindelijk niet van belang voor het begrijpen van de rest van het verhaal. Wat dat betreft valt dit boek te zien als urban fantasy vermengd met cyberpunk-light.

Verder zijn de verschillende personages goed van elkaar te onderscheiden. Boven ieder stuk tekst staat duidelijk aangegeven met wiens gezichtpunt je te maken krijgt en iedereen heeft een geheel eigen ‘tone of voice.’ Dat Christiana’s gezichtpunt in de ik-vorm is geschreven heeft zo zijn redenen en blijft wel een beetje vreemd, maar is uiteindelijk niet storend. Het lukt De Lint zelfs om de lezer met al die personages mee te laten leven, want ze zijn allemaal doorleefd en driedimensionaal. Al springt de sympathieke Holly er wel een beetje uit.

Origineel, vlot geschreven en spannend
Uiteindelijk leidt de ongebruikelijke combinatie van urban fantasy en cyberpunk tot een origineel verhaal dat nog flink spannend wordt en vlot geschreven is bovendien. Je wilt echt wel weten hoe de vork in de steel zit en hoopt beslist dat het allemaal nog goed komt met de inwoners van Newford.