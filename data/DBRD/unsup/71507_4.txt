'IJs' werd aangekondigd als het spannende romandebuut van jeugdboekenauteur Koen d'Haene. Zo'n overstap van jeugd- naar volwassenenliteratuur wordt wel vaker gezet, denken we maar aan Hilde Vandermeeren, die na tientallen kinderboeken ondertussen haar vierde thriller voor volwassenen heeft afgeleverd.

Het verhaal speelt zich grotendeels af in de Zwitserse Alpen. Het is 1985 wanneer Sarah en Mat, een verliefd koppel, op weg zijn naar een berghut waar ze een romantische avond hopen door te brengen. Wanneer ze de deur van de hut openen wordt echter al snel duidelijk dat de avond anders zal verlopen dan gepland. Wat er de dagen daarna gebeurt, wordt door de auteur (noodzakelijkerwijs) in het vage gelaten.

Een ander deel van het verhaal situeert zich in 2003. Het is duidelijk dat de auteur ons langzaamaan zal laten weten wat er in 1985 precies gebeurd is. d'Haene heeft zijn verhaal goed opgebouwd, het wisselen van perspectief of tijd is nooit verwarrend en beetje bij beetje wordt duidelijk dat niet alles is wat het lijkt.

'IJs' is prettig leesvoer. Niet alles is even geloofwaardig, maar dat kan het leesplezier geenszins bederven. Verder kan opgemerkt worden dat er weinig taalfouten in het boek staan en dat de auteur rechttoe rechtaan schrijft, een schrijfstijl heeft dus die prima geschikt is voor dit soort spannende verhalen. Een spannend verhaal dat zeker een vervolg mag krijgen.