Het verhaal is op een zeer mooie en aangename manier geschreven en de verhaallijn zit prima in elkaar. Helaas wordt het boek nergens heel erg spannend. Het verhaal leest lekker weg, zonder ook maar even saai te worden. Pas op de laatste paar bladzijden van het boek wordt de spanning opgevoerd en wordt de link met het vervolg duidelijk. Dit zorgde er wel voor dat ik het vervolg zeker ga lezen.

Gewoonlijk lees ik detectives/thrillers die geschreven zijn vanuit het oogpunt van de politie en ik vond het een leuke afwisseling dat dit boek geschreven is vanuit het oogpunt van een journalist. De politie heeft slechts een bijrol. De hoofdpersoon is goed en redelijk diepgaand uitgewerkt en ik verwacht dat dit in het vervolg nog verder gaat. Opnieuw heeft een Scandinavische schrijver gekozen voor de gekwelde, getroebleerde hoofdpersoon, wat hier uitstekend werkt.

Wat mij betreft een aanrader. Het is een mooi en lekker leesbaar verhaal geworden, al hoop ik dat in het vervolg de spanning wat wordt opgevoerd.