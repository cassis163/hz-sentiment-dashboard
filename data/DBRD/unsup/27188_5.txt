Met Het Pinokkio syndroom debuteerde David Zeman als misdaadauteur. Om maar direct met de deur in huis te vallen: wat een fantastisch debuut! Een reviewer van The Washington Post noemt het veruit de meest inventieve en controversiële roman die ik ooit heb gelezen, en daar kan ik mij volledig bij aansluiten.

Niet voor het eerst wordt in een thriller het heden ingehaald door het verleden. Ook in Het Pinokkio syndroom krijgen we hiermee te maken als er plotseling een mysterieuze epidemie uitbreekt waardoor de jonge senator Michael Campbell zijn verkiezing tot vice-president niet meer mis kan lopen. Is er een verband? Met die vraag worstelt de gedreven journaliste Karen Embry. Ze gaat op onderzoek en publiceert al snel een complottheorie waardoor haar geloofwaardigheid ernstig wordt aangetast. Met nog meer gedrevenheid en gevaar voor eigen leven spit ze verder in de levens van Michael Campbell en zijn opponent, de extremistische politicus en succesvol zakenman Colin Goss.

Het Pinokkio syndroom is een knap geschreven thriller, waarin Zeman een aantal boeiende themas aan elkaar knoopt: (bio-)terrorisme en de groeiende populariteit van extremistische politici op weg naar macht. Op weg naar de ontknoping maakt de bijna benauwende band tussen Judd Campbell en zijn zoon Michael veel indruk. Het einde is verrassend en biedt een perfecte opening voor een naadloos vervolg op het verhaal. Volgens een bron op internet is dit dan ook het eerste deel van een trilogie. Nu maar hopen dat deel twee en drie snel volgen en ook in Nederland worden uitgebracht.

Het Pinokkio syndroom van David Zeman mag niet ontbreken in de boekenkast van de liefhebber van complottheorieën. Vijf dikke sterren!