Aidan Donnelley Rowley is een echte New Yorker. Ze is daar geboren en getogen en studeerde onder andere aan Yale en Columbia. Na het studeren heeft ze met haar liefde voor schrijven en taal de Happier Hours Literaire Salons opgericht. Momenteel is ze woonachtig in Manhattan samen met haar man en drie dochters en kan ze genieten van haar succes met Herfst in Central Park. Tot nu toe is dit nog haar enige roman, maar hopelijk laat ze snel meer van zich horen.

Dit verhaal gaat over de drie vrienden Clio, Smith en Tate, die allemaal te kampen hebben met liefdesproblemen. Ze wonen alle drie in New York en delen al hun lief en leed met elkaar. Tijdens Thanksgiving is het de tijd om samen te zijn met je familie en om als het goed is de mooiste tijd van het jaar te vieren, maar voor de drie vrienden heeft het lot anders bepaald. Vogelspotter Clio heeft bindingsangst ontwikkeld door de bipolaire stoornis van haar moeder. Haar moeilijke jeugd zorgt ervoor dat ze bang is net zo te worden als haar moeder. Ze moet haar angst bespreken met haar veel oudere vriend, maar is hun relatie daar wel tegen bestand? Ondertussen hebben Tate en Smith hun eigen problemen. Smith is op de mooiste dag van haar leven voor het altaar verlaten, en nu gaat haar zusje dus als eerst trouwen. Jaloezie en schaamte beginnen langzaamaan de bovenhand te krijgen. Tate heeft zo zijn eigen problemen. Nadat hij zijn softwareprogramma’s heeft verkocht zit hij er warmpjes bij, maar de scheiding met zijn vrouw zorgt ervoor dat geld niets meer waard is voor hem. Kunnen ze alle drie een andere manier vinden om het geluk weer te vinden?

Zodra je in dit boek begint zit je meteen in het verhaal van Clio en haar angst komt direct naar voren. Ze heeft een zware jeugd gehad en tot op heden heeft ze moeite met het verwerken van de gebeurtenissen van vroeger. Ondanks dat ze zo’n heftig verhaal heeft, is het gemakkelijk je in te leven en heeft ze veel herkenbare gevoelens. Bijvoorbeeld de angst om te settelen of bang te zijn voor de mening van anderen over jouw partner. Ze heeft hierdoor nog weleens een paniekaanval en om daar vanaf te komen gaat ze vogels spotten. Ze wandelt regelmatig door Central Park en het liefst deelt ze haar passie met iedereen.

Na de eerste paar hoofdstukken gaat het verhaal van Clio over in dat van Smith en vanaf dat punt zwakt het verhaal een beetje af. De problemen van Smith en Tate vallen eigenlijk in het niet naast die van Clio en ze komen daardoor al snel een beetje verwend over. Het verhaal lijkt door de snelle wisseling en de ietwat luxeprobleempjes daardoor al gauw op Sex and the city en dat gaat ten koste van het bijzondere verhaal van Clio. Door de grote contrasten tussen de vrienden is het inlevingsvermogen bij Clio dan ook groter dan bij de anderen.

Ondanks de wat stugge overgang tussen de personages is Herfst in Central Park wel een boek dat je laat nadenken over je eigen vriendschappen. De personages zijn namelijk wel degelijk een goed voorbeeld van hoe vrienden er voor elkaar moeten zijn. Zo rent Clio bijvoorbeeld in het holst van de nacht naar het huis van Smith en kruipt bij haar in bed, zoals haar oude gewoonte was wanneer ze niet kon slapen. Smith daarentegen houdt zich groot, maar haar vrienden hebben allang door dat er meer aan de hand is. De roman leest erg vlot en de humoristische scènes zorgen ervoor dat je het boek met een lach en traan dichtslaat.