Tsjonge, wat een ijzersterk boek is De Wraak van de Kroonprinses! Ik moet bekennen, aanvankelijk was ik niet zo enthousiast. Boeken waarin meerdere personages een hoofdrol spelen en ik, gaan meestal niet zo samen. Dit komt voornamelijk omdat ik te ongeduldig ben. Ik wil gewoon het verhaal van één personage verder lezen en niet de hele tijd op de meest spannende momenten overgaan naar een ander. Dat eindigt meestal met mij die passages skipt omdat ik gewoon niet kan wachten.

De Wraak van de Kroonprinses is echter een ander verhaal. Ook al werd ik een beetje aan het lijntje gehouden en was de spanning op sommige momenten om te snijden als er van personage werd gewisseld: ik bleef ondanks alles doorlezen. Ik was te geïnvesteerd in het verhaal om moeite te doen om vooruit te lezen. Er gebeurden te veel belangrijke en interessante gebeurtenissen om ook maar aan skippen te denken. Oftewel ik had een goed boek in handen, dat het verdiende om gelezen te worden zoals boeken gelezen horen te worden: in chronologische volgorde. En dat is precies wat ik heb gedaan.

Er is nog een reden waarom ik niet zo van boeken met meerdere personages in de hoofdrol houd. Van boeken waar je het verhaal door de ogen van meerdere personages beleefd. Je leert op die manier namelijk de personages beter kennen. Bouwt een band op. Raakt emotioneel betrokken en leert hun kant van het verhaal kennen. Hun redenaties en doelen, die niet altijd overeen komen met die van andere personages, soms zelfs lijnrecht tegenover elkaar. Je bent ondertussen zo van ze gaan houden dat je ze allemaal een happily ever after wil bezorgen. Hoe kan dat als de een z'n geluk, de dood van een ander betekend? HOE??

Dat zorgt altijd voor ware kopzorgen bij mij. Mijn hersenen maken dan overuren om een scenario te bedenken waarin iedereen gelukkig is, zo ook voor iedereen in de Wraak van de Kroonprinses. Nou ja iedereen... degenen die het verdienen! Op dit moment zie ik echter verschrikkelijk genoeg nog geen uitweg omdat iedereen zo lijnrecht tegenover elkaar staat! Gaaah en ik heb me er al tig keer over gebogen. Wie zal zijn of haar geluk moeten opofferen? Wie o wie? Of zal de schrijfster op het laatste moment voor een wonder zorgen? Ik heb geen flauw idee, ik weet alleen dat ik zo snel mogelijk het volgende deel in handen wil hebben!

Want wat was het verhaal goed in elkaar gezet! Zoals de quote van Julie Kagawa op de achterkant al aangeeft: de Wraak van de Kroonprinses is een emotionele achtbaan. Een achtbaan die een hele maalstroom aan emoties te weeg brengt die je vervolgens niet meer loslaten. Ik bedoel: na een dertigtal bladzijdes was ik al zo aan dit verhaal verbonden dat ik tissues nodig had om een hartenwringend moment te verwerken, terwijl ik de personages pas ontmoet heb! Dan heb je echt een hele goede vertelstijl als auteur!


Conclusie
De Wraak van de Kroonprinses is een goed bedacht en in elkaar gezet verhaal over een viertal personages die door een moeilijke periode in hun leven gaan. Ook al is het wisselende perspectief af en toe frustrerend, het helpt je een band met hen allen op te bouwen en zal je slapeloze nachten bezorgen om manieren te bedenken dat iedereen een happily ever after krijgt, hoe onmogelijk ook. Een heerlijk spannend boek om te hebben gelezen!

Deze recensie verscheen als eerste op CarpeLibra.nl