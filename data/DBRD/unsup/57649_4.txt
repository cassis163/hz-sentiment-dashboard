Ik geniet enorm van de verhalen rond commissaris Montalbano. Ik zou ze allemaal kunnen recenseren, maar dat is wat veel werk. Daarom deze bespreking als geldend voor het hele oeuvre.
Camilleri levert degelijk werk; een overtuigend plot, levensechte karakters en een mooie schrijfstijl.
Alles gebeurt in de kalmte en rust van het Siciliaanse platteland en kleinsteedse leven, maar toch weet de schrijver de vaart erin te houden.
Dit is echt zo'n detectivereeks waar je zelf lekker mee aan het puzzelen kunt slaan, een 'whodunnit' van de eerste orde. Er valt geen onvertogen woord, maar toch zorgt het mysterieuze -en zeker niet onberispelijke- leven van commissaris Montalbano voor kleur en geloofwaardigheid.
De liefhebbers van de Italiaanse keuken kunnen hun hart trouwens ophalen; het water loopt me regelmatig in de mond bij het lezen van de gerechten van fijnproever Montalbano.
Het zijn geen koortsachtige pageturners die Camilleri hier neerzet, maar degelijke detectives, die een uitstekende verpozing op strand, zetel of terras vormen.