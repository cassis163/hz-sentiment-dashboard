Dit is duidelijk het eerste deel van een serie. Er komt de nodige uitleg over de wereld en zijn bewoners voorbij en de actie in het boek is een soort opmaat voor de werkelijke actie, die waarschijnlijk in deel 2 verder uitgesponnen zal worden.

Dit is echter niet vervelend, want de sfeer in de dystopische wereld wordt goed neergezet. Bij de beschrijving van bijvoorbeeld de regen die zo zuur en giftig is dat je brandblaren krijgt als je erdoorheen loopt, kreeg ik bijvoorbeeld al flink de kriebels. De reis van Nimue en Arthur is alleen al riskant door de natuurverschijnselen waar ze tegenaan lopen. En de mensen waartegen Arthur en Nimue het op moeten nemen versterkten voor mij het gevoel van gevaar alleen maar.

Het mysterie van wie of wat Rona is en waar ze is gebleven voegt een ander soort spanning toe aan het verhaal. Het dagboek van Rona geeft de nodige hints, maar het wordt Arthur en Nimue niet makkelijk gemaakt om deze te interpreteren.

Ondanks dat het verhaal in dit deel nog in de opbouwende fase zit, vond ik het dus al wel redelijk spannend. De wereld waarin het verhaal zich afspeelt maakte me nieuwsgierig en ik zie ernaar uit om deze beter te leren kennen. Ook zijn de karakters van beide hoofdpersonen aan een ontwikkeling begonnen waarvan ik benieuwd ben hoe die verder verloopt.

Een veelbelovend begin van de serie dus.