Titel: Natan Z.
Auteur: Arjan Alberts
Genre: Thriller
Uitgever: Xander Uitgevers BV.
Verschijningsdatum: Maart 2019
Blz.: 288

Over de auteur:
Arjan Alberts (1975) is schrijver en jurist. Hij werkte zeventien jaar voor het Ministerie van Justitie en Veiligheid. De laatste jaren was hij als coördinerend inspecteur verantwoordelijk voor incidentenonderzoek in gevangenissen en tbs-klinieken. Sinds 2017 heeft hij zijn eigen juridisch adviesbureau.

Achterflap:
Een levensgevaarlijk spel tussen een seriemoordenaar en zijn sociotherapeute…
Acht moeders van jonge kinderen zijn om het leven gebracht. Ieder van hen leed aan een ongeneeslijke ziekte. De dader, Natan Z., zit veilig in een kliniek, maar dreigt door een fout van Justitie vroegtijdig vrij te komen. Tijdens het proces doet zijn advocaat Reinier een gruwelijke ontdekking.
Tegelijkertijd neemt de jonge therapeute Suus levensgevaarlijke risico’s op de afdeling waar Natan vastzit en werkt Hannah, echtgenote van Reinier en een bekende schrijfster, in de Franse Alpen aan haar nieuwe roman… over Natan. In het afgelegen landhuis ontdekt ze iets dat ieders voorstellingsvermogen te boven gaat.
Arjan Alberts brengt met deze bloedstollende thriller de lezer in het hart van een tbs-kliniek, in een zenuwslopende rechtszaak en in een draaikolk rondom een seriemoordenaar wiens verwrongen karakter ondoorgrondelijk lijkt…
Mijn mening:
De achterflap van Natan Z. is er een die mij direct triggert daar ik werkzaam ben in de psychiatrie en soms te maken heb met ex-tbs cliënten, vooral mijn nieuwsgierigheid is gewekt, en wat werd ik op mijn wenken bediend zeg.
Een verhaal wat in het begin veel weg heeft van herkenbaarheid, fouten die gemaakt worden en wantoestanden die op elke forensische afdeling in meer of mindere mate voorkomen.
Ik denk in eerste instantie dat ik een verhaal aan het lezen ben wat veelal op fictie gebaseerd is, maar dan gebeuren er dingen die het daglicht niet kunnen verdragen. Arjan Alberts gaat veel verder dan fictie en heeft een spannende thriller geschreven die alle elementen van een eng psychologisch spelletje bevatten.
De schrijfstijl doet je huiveren, het voelt bijna alsof ik zelf lijfelijk op de afdeling aanwezig ben.
De hoofdstukken zijn kort en worden wisselend vanuit drie persoonlijke perspectieven belicht.

De wetenschap dat één iemand de macht heeft om alles wat met je verbonden is in één keer weg te rukken verlamt je ziel, het vreet je geweten weg. Diep vanbinnen kan ik alleen maar wensen dat mijn hel uw hel wordt.

Het is duidelijk te merken dat Alberts op de hoogte is van het wel en wee in de psychiatrie, de scenes komen stuk voor stuk tot leven en het kost totaal geen moeite je in te leven in het verhaal.
Vanaf de eerste tot de laatste bladzijde voel ik de onderhuidse spanning en probeer ik de verborgen banden tussen de verschillende hoofdpersonen te vinden, een heerlijke speurtocht.
Wanneer het einde nadert zet ik soms grote ogen op, want wat is dit een goed doordacht plot waarin je als lezer verrast wordt met bijzondere ontdekkingen. De verhaallijnen ontpoppen zich tot een bevredigende ontknoping. Ik hoop echt dat Arjan Alberts nog meer boeken uit gaat brengen want Natan Z. is een realistisch neergezet verhaal met een stevige dosis psychologische diepgang.

Originaliteit: 5
Schrijfstijl: 5
Spanning: 5
Psychologie: 5
Leesplezier: 5
Plot: 5

Natan Z. krijgt van mij wel verdiend de dikke 5 sterren
Bianca