De reünie is de titel van de eerste (literaire) thriller van Simone van der Vlugt. Een naam waarbij mogelijk een belletje gaat rinkelen, want van haar hand zijn inmiddels een aanzienlijk aantal historische jeugdromans verschenen.
In De reünie is de jonge Sabine Kroese na haar burn-out weer halve dagen aan de slag op het hoofdkantoor van een grote bank in Amsterdam. Ze wordt er niet echt met open armen ontvangen als blijkt dat haar collega Renée haar afwezigheid heeft gebruikt om hogerop te komen. Sabine wordt weer het doelwit van pesterijen, iets wat haar ook ten deel viel op de middelbare school in Den Helder. De herinnering aan haar jeugd komt terug nadat ze een uitnodiging ontvangt voor een reünie van haar school en wanneer ze Olaf, een oud-schoolgenoot, ontmoet. Vreemd genoeg weet ze niets meer te herinneren van de dag dat haar klasgenootje en ooit beste vriendin Isabel plotseling van de aardbodem verdween. Er werd nooit meer een spoor van haar teruggevonden.
Wat is er gebeurd op de dag van haar verdwijning? En waarom heeft Sabine het idee dat ze meer heeft gezien die dag? Waarom wéét ze dat Isabel is vermoord? Geobsedeerd graaft ze in haar verleden om tien jaar na dato alsnog achter de waarheid te komen.
De prachtige proloog van krap twee paginas brengt direct een gevoel van spanning te weeg. Een spanning die je het hele verhaal in de greep houdt en ervoor zorgt dat je De reünie in één adem uitleest. Ondanks dat ik een eerste ongecorrigeerde proef in handen kreeg, was ik behoorlijk onder de indruk van het geheel. Simone van der Vlugt heeft een eigen  zeer verzorgde  stijl, wisselt spanning af met emotie en romantiek en zorgt voor de nodige verrassingen tijdens het verhaal. Hoewel ik heel even moest wennen aan het karakter van Sabine, wist ze mij in de loop van het verhaal toch te overtuigen. Ook een pluim voor uitgeverij Anthos voor de vormgeving van het boek en de manier waarop ze wederom een sterke Nederlandse misdaadauteur naar de markt weten te brengen.
De reünie is niet alleen een boek voor volwassenen, het is een volwassen thriller met een interessant thema en een mooi debuut.