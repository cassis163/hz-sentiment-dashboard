Het verhaal begint met een man die bovenaan The Seven Sisters staat. Hij klimt naar het hoogste punt. Van daaruit is het 50 meter steil naar beneden.
Springt hij zelf? Krijgt hij een duwtje? In de loop van het boek leer je deze mand (Steven) beter kennen en krijg je hier meer duidelijkheid over.
In Een duister pad neemt Corine Hartman je mee naar Landgoed Groot Loenen. Op dit landgoed zit een inrichting voor ‘mensen met een gedragsstoornis’.
Hoofdpersoon is Faye, een vrouw van begin 30 met borderline. Zij woont al vanaf haar vroege jeugd in de inrichting op het landgoed. De andere ‘mensen met een gedragsstoornis’ die ook in de inrichting zitten noemt zij haar familie.
Faye maakt kruiswoordpuzzels, ze bezeert haarzelf met elastiekjes die om haar pols zitten, ze heeft het hart op de tong, ze heeft geheimen en herinneringen. Maar wat klopt er van die herinneringen?
Haar vader, tevens directeur en haar behandelend arts is Julius. Julius is een fanatiek tegenstander van antidepressiva. Hij speelt dan ook een belangrijke rol in een rechtszaak tegen de fabrikant Pharmaco die de antidepressiva op de markt brengt. Of zij daar zo blij mee zijn….
Als er, vlak na haar aankomst in Groot Loenen, een patiënte spoorloos verdwijnt komt rechercheur Simon te Bresser in het verhaal. Hij krijgt een bijzondere band met Faye en samen gaan zij op zoek naar Emilie.
Bij Groot Loenen in de buurt zit spiritueel centrum The Sun. Dit centrum wordt gerund door Therèse. Een vrouw met een groot gevoel voor dramatiek, een vrouw die geniet van de aandacht die ze krijgt en invloed die ze heeft op de mensen die bij The Sun komen.
Faye en Therése ontmoeten elkaar tijdens een van de cursussen die bij The Sun wordt gegeven. Wat is de connectie tussen Faye en Therèse? En wat is de rol van Therèse in dit verhaal?
Een duister pad is niet zo zeer een whodunnit maar een whydunnit. Een bijzonder inkijkje in het leven en brein van iemand met Borderline. Een absolute pageturner die je het liefst in één adem uitleest. En die je al benieuwd maakt naar meer. En hoe fijn is het dan om te weten dat dit ook een serie gaat worden en we nog meer van Faye en haar familie komen te weten. Ik verheug me al op het vervolg!