Van Els Quaegebeur heb ik eerder al ‘Bij Starbucks heet ik Amy’ gelezen. Ik vond dit een leuk boek dus mijn interesse werd direct gewekt toen ik las dat er weer een boek van haar uit zou komen.
‘Woodstock’ is in tegenstelling tot ‘Bij Starbucks heet ik Amy’ een roman.

Alle personages in het boek hebben een connectie met Woodstock. David, een toneelschrijver en zijn vrouw Nola verblijven in het plaatsje Woodstock om inspiratie op te doen voor het toneelstuk dat hij probeert schrijven. Ze willen graag een gezinnetje stichten maar staan ze hier allebei wel achter?

Nola ontdekt tijdens het verblijf een gastenboek met daarin een indringend verslag, een brief van een vader aan zijn overleden zoon Nicky.

Gaandeweg komen we steeds meer te weten over het hoe en wat rondom het overlijden dmv de gastenboek fragmenten. Was Woodstock wel alleen maar love, peace and happiness? Ondertussen lijken David en Nola steeds verder uit elkaar te groeien. Nola is niet eerlijk over haar kinderwens geweest maar lijkt er nu wel voor open te staan terwijl David zijn twijfels krijgt na een bezoek aan het vroegere huis van zijn vader. Dit alles komt tot een uitbarsting zodra David achter Nola's geheim komt.

De fragmenten zijn wat mij betreft wel de hoofdlijn van het boek. Deze stukken zijn mooi en liefdevol beschreven. Rondom David en Nola blijven nog wat losse eindjes over.

Het boek is iets anders dan ik had verwacht maar dat maakt het niet minder leuk. Het bloed is onder mijn nagels vandaan gehaald door de vervelende en overheersende David, ik had Nola graag eens door elkaar geschud om een keuze te maken en eerlijk te zijn maar bovenal heb ik genoten en ben ik geraakt door het verhaal van Nicky!