Jara Lee is een schrijversduo dat gevormd wordt door het echtpaar Rachel en Jan van der Lee. Twee erg minzame mensen die over een vlotte pen beschikken, boordevol inspiratie zitten en een fris gevoel voor humor hebben. Eerder schreven ze drie spannende verhalen over een bende criminelen, actief in Zuid-Frankrijk. Dat beide auteurs iets hebben met la douce France, is overduidelijk want Ruw verstoord speelt zich eveneens in dezelfde streek af.

Twee broers, oude brompotten en tachtigers, wonen op hun boerderij in een piepklein dorp, ergens in het zuiden van Frankrijk. Een neef komt hen gezelschap houden en bij hen inwonen. Hij wil de boerderij een flinke update geven door te moderniseren. Dit is niet vanzelfsprekend als je weet dat de tijd jaren geleden bij de twee oudjes is blijven stilstaan. De grote ommekeer komt er wanneer op een avond een moeder met haar puberende dochter zich bij de boeren aanmelden en om hulp vragen. Hun wagen heeft pech en de dames kunnen hun weg niet voortzetten. Drie generaties onder één dak, dit moet en zal dus ook voor de nodige vonken zorgen. Moeder en dochter bewaren een groot geheim. Zullen de muren van de boerderij kunnen standhouden?

Ruw verstoord is geen thriller, het is eerder een prachtig familiedrama en liefdesverhaal, waarin de spanning vooral op het einde fel wordt opgeschroefd. In dit verhaal worden zowel de jonge als de stokoude personages zeer verfijnd en met zin voor detail weergegeven. De ludieke en grappige schrijfstijl, soms ook wel pittig, bekoort je vanaf het begin. Zelfs het decor, Zuid-Frankrijk, ervaar je tijdens het lezen alsof je er zelf verblijft. Je ziet de boerderij zo voor je tevoorschijn komen, gaat mee op wandel met de geiten naar de berg en geniet volop van de prachtige omgeving.

Geen gefantaseerde of oppervlakkige dialogen; het zijn gesprekken uit het leven gegrepen. Dit is een boek dat je raakt en pakt; hierin zijn de beide auteurs met glans in geslaagd. De gebeurtenissen zijn uitermate geloofwaardig; de psychologische benadering correct. Het is puur genieten wanneer de twee oude brompotten uiteindelijk toch hun hart openen voor de twee dames.

Dit bescheiden schrijversechtpaar wil maar al te graag een flinke stap voorwaarts zetten in Nederland en Vlaanderen. Jara Lee moet uit de anonimiteit kunnen treden en het succes oogsten waar het duo recht op heeft.

Mijn waardering is niet opgemaakt als thriller maar als familiedrama, waarbij spanning niet van primordiaal belang is.