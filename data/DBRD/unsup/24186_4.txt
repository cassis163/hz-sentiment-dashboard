De planeet Netherea wordt getroffen door een zeer hevige ramp, hierdoor moet de gehele bevolking zo snel mogelijk worden geëvacueerd. Windmasters van de negende cirkel; Räz en zijn collega Langruff worden naar Netherea gestuurd om te helpen bij de grootschalige evacuatie en om de oorzaak van de ramp te onderzoeken. Hier begint dan ook het verhaal wat je vastpakt en niet meer zal loslaten.
De ramp blijkt een vooropgezet plan te zijn. De Shaedon, het kwaadaardige, bloeddorstige ras waarvan men dacht dat ze al jarenlang waren uitgestorven heeft zijn comeback gemaakt. En hoe! Zijn ze te stoppen? En zo ja, welke prijs en welk offer zal hiervoor misschien moeten worden gemaakt?
Het boek is Engelstalig, maar leest heerlijk rap en in een vlot tempo weg, voorzien van hier en daar sarcastische humor wat de lezer aan het lachen zal maken.
In het begin van het boek laat de schrijver je kennis maken met de verschillende karakters die dit verhaal met zich meebrengt. Er wordt een solide basis gelegd en al snel leer je de personages steeds beter kennen. Voordat je het weet zullen een aantal daarvan een weg naar je hart vinden en daar een plek weten te veroveren.
De spanning bouwt zich naarmate het boek vordert steeds meer op. En als dan alle verhaallijnen zich samenvoegen raak je in een trance die je nog verder mee zuigt in dit geweldige universum. Een heerlijke verslaving, die vraagt naar meer.

Het grappige is dat ik eigenlijk helemaal nooit zo’n Sci-Fi liefhebster was, ik gruwelde er zelfs van, maar dit boek heeft me vanaf het begin af aan weten te boeien, het had me snel in zijn greep en al rap begon ik van een aantal karakters te houden, ik kon ik het boek maar lastig weg leggen. Ik was om
De schrijver heeft dit verhaal zo goed in elkaar weten te zetten dat ook fantasy liefhebbers zich hier volledig in kunnen laten gaan.
Dit boek is voor mij persoonlijk extra speciaal; begin dit jaar ben ik ernstig ziek geweest en heb het ternauwernood weten te redden. Hierdoor moest ik letterlijk alles opnieuw leren, niet alleen lopen maar ook lezen. En daar was dan dit boek, Sci-Fi en Engelstalig, ach ja waarom zou je makkelijk beginnen, toch? Ik dacht dat het helemaal niets zou worden en dat het me nooit zou gaan lukken, maar man wat zat ik ernaast. Gelukkig maar!
Binnen no time werd ik het verhaal ingetrokken, ik las, ik begreep weer wat ik las en ik voelde het. En ineens was het daar, ik kon weer lezen! Dit boek heeft mij een van mijn allergrootste liefdes en passies terug gegeven, mijn liefde voor lezen en nu ook weer het recenseren wat ik al die jaren zo graag deed. Dus na dik een jaar uit de roulatie te zijn geweest ben ik terug. Ik hou ervan!

Alleen daardoor zal dit boek voor altijd al een speciale plek in mijn hart hebben, maar daar doet het verhaal zich zeer zeker niet voor onder. Want wauw wat is het goed. Ik ben om, Sci-Fi mag zich welkom voelen bij mij en in mijn boekenkast.
Inmiddels heb ik het 2e deel “The Zar’aranos Deception” ook gelezen, want wat was ik daar benieuwd naar. Hiervan volgt binnenkort een review.
Ik kan alleen maar zeggen, koop dit boek, zet thee, neem er wat lekkers bij, nestel je op de bank en laat je meeslepen in dit geweldige verhaal. Je zult er werkelijk waar geen spijt van krijgen!

The Fall of Netherea; een ware must have en must read voor elke Sci-Fi en fantasy liefhebber, dit moet je gewoon niet willen missen!