De vriend van Johanne, Henri ligt met een schedelfractuur op de intensive careafdeling. Ze weet niet wanneer en hoe hij uit zijn coma zal ontwaken, misschien lijdt hij wel aan geheugenverlies. Daarom spreekt ze herinneringen in op een cassetterecorder, hun verhaal samen, haar persoonlijke verhaal.
Al van in het eerste hoofdstuk laat de auteur Esther Spikkelman ons kennismaken met de hoofdpersonages. Kat, de hippiemoeder van Johanne, is kunstenares geeft les om den brode. Om zich niet te conformeren, trekt ze van interim naar interim. Zo komt het gezin vanuit het steedse Utrecht in dit kleine ingeslapen dorpje in het oosten van Nederland terecht. Johanne ontmoet Henri, op wie ze onmiddellijk verliefd wordt en maakt kennis met zijn vrienden: de gebroeders Leendert en witte en de impulsieve domineesdochter Dora. Ze trekken samen op, halen wat kattenkwaad uit. Johanne’s broertje Paulie, een wat timide krullenbol met fascinatie voor insecten leert de buurman, de sombere Lomme kennen. Er ontwikkelt zich een mooie vriendschap en Lomme geeft Paulie een bijenkast cadeau. Gaandeweg leren we de verschillende karakters beter kennen, merken we dat er heel wat broeit onder de façade van brave burgerlijkheid en gaat het verhaal crescendo naar dé dag. De dramatische dag die uitmondt in… .
Esther Spikkelman heeft ervoor gekozen haar verhaal te situeren midden jaren tachtig. Toen muziek nog op cassettebandjes werd gekopieerd en jongeren nog niet permanent verbonden zijn dmv facebook, instagram ed… Het laat toe het verhaal langzaam op te bouwen zonder ‘tijdlijn’ en zo rustig geheimen prijs te geven. Ook haar karakters krijgen geen etiket, ze worden eerlijk en respectvol neergezet, we accepteren ze voor wat ze zijn, het moderne benoemen en in hokjes duwen is er niet.
Alhoewel Johanne de leidende persoon van het verhaal is, zijn de stukjes waarin Lomme en vooral Paulie opgevoerd worden het mooist en krachtigste deel uit het boek: het zijn bijna poëtische passages waarin het bijenleven beschreven wordt. Nooit geweten dat hun leven zo boeiend is.
Besluit: Bijenvader is een fijnzinnig, bijwijle poëtisch opgebouwd YA-verhaal. Over de liefde, maar ook over simpel mens-zijn. Mooi.