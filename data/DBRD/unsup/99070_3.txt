Dit is het laatste deel van De demonen van Dalca Trilogie. Blijkbaar dacht ik in mijn recensie van ‘Bloedlijn’ dat deze trilogie uit vier delen zou gaan bestaan. Geen idee hoe ik daar aan kwam, want het lijkt me sterk dat na een einde als dit er nog een deel achteraan geschreven zou worden. Ik heb er verder ook geen informatie over kunnen vinden, dus we gaan er maar van uit dat dit niet gaat gebeuren.
Het verhaal wordt vanuit ‘Bloedlijn’ gewoon voortgezet. De speurtocht van vampierjager Maikel, zijn vader Georg Dalca (die net als zijn zoon een halfbloed is), Johanna en haar vader richt zich nu op Avignon in Frankrijk waar het originele Manuscript van de Ondoden verborgen zou zijn. Daarin staat hoe het medicijn tegen het vampirisme gemaakt zou moeten worden. Al snel komen ze te weten dat het manuscript in handen is van Gabor Helinka. Maar eerst moeten ze nog naar Venetië. Ze moeten op bezoek bij Faustino. Faustino is een vampier die aan de kant van de vampierjagers staat. Hij drinkt zelfs geen bloed meer van bloedslaven, maar houdt zichzelf in leven met bloedplasma dat hij zich uit ziekenhuizen laat leveren. Het houdt hem in leven en stilt zijn honger, maar meer dan dat doet het niet en de vampier ziet er oud en vermoeid uit. Hij is dan ook driehonderd jaar oud en zijn grootste wens is gewoon als mens dood te gaan en niet als vampier met een staak door zijn hart. Op de formule voor het medicijn tegen het vampirisme is zijn hoop gevestigd. Somber hoort hij van het verlies van de formule en nu is dus de enige optie het Manuscript van de Ondoden, geschreven door Bernardus van Avignon. Maar iedere vampier in Europa schijnt te weten dat de vampierjagers op zoek zijn naar het boek en het lijkt een onmogelijke opgave te worden dat boek te pakken te krijgen en het medicijn te ontwikkelen.
Faustino verwijst de vampierjagers naar fratella Nathan, een zoon van een vampierjager die besloot om zijn leven aan God te wijden. Hij trad toe in het Cisterciënzerabdij van Sénanque, ongeveer vijftig kilometer van Avignon. Een achttal jaren geleden trok hij zich weer terug uit het klooster en leeft nu een verborgen leven. Faustino weet hoe ze in contact kunnen komen met fratella Nathan, die hen verder kan helpen op jacht naar het Manuscript.
De vampierjagers gaan op weg naar het grootse en meeslepende einde van dit verhaal. De jacht op de formule en het daadwerkelijk produceren van het medicijn wordt een race tegen de klok.
Ik heb me prima vermaakt met dit derde deel van de trilogie. Er zaten wel een paar zwakke momenten in waar je jezelf af mag vragen of het niet te naïef gedacht is en je jezelf zelfs af kan vragen of de schrijvers zich niet in de problemen geschreven hebben, waar ze zich maar amper uit kunnen redden. Maar die zwakkere momenten zijn niet echt storend. Ik zal er dan ook verder niet op in gaan om maar niets te verklappen, want dat zou zonde zijn. Ik gun iedereen het genot van het lezen en ontdekken van de gebeurtenissen.
Al met al is De demonen van Dalca trilogie me zeer goed bevallen. Ik ben benieuwd of het samenwerkingsverband zich voort gaat zetten. Van mij mag het.

Jos Lexmond