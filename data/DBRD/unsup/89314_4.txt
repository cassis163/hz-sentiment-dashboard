Andy McNab is het pseudoniem van een voormalig Brits Special Air Servicesoldaat. In de vuurlinie is het negentiende deel in de Nick Stone serie.

Het boek begint zonder introductie over wie Nick Stone is. De auteur gaat er waarschijnlijk van uit dat de lezers hem nu wel zullen kennen. Dit was voor mij het eerste avontuur met Nick Stone en het boek is ook zeer goed te lezen als je de voorgaande delen nog niet kent.

Nick Stone gaat met zijn drie trouwe kameraden naar Cornwall om daar een pakketje op te halen voor het hoofd van een geheime eenheid binnen de CIA. Nick en zijn vrienden hebben dringend geld nodig en om die reden willen ze deze klus klaren. Maar “de Uil” zoals het CIA-hoofd wordt genoemd, heeft ook gegronde redenen om van de club van vier af te komen vanwege acties uit het verleden. Voor wie de voorgaande boeken niet heeft gelezen wordt in het kort uitgelegd wat er is voorgevallen. In ieder geval moeten de mannen zeer op hun hoede zijn, want ze lopen niet alleen gevaar bij het ophalen van het pakketje, er is ook een dreiging vanaf hun “eigen” kant. Als Nick ook nog vermoedt dat er een Judas onder hen vieren zit, is het drama compleet.

Het feit dat McNab zelf een SAS-soldaat is geweest maakt het verhaal erg intrigerend, omdat je weet dat het echt gebeurd zou kunnen zijn. De auteur wordt nog steeds gezocht door enkele terroristische organisaties en daarom zijn foto’s van hem en zijn verblijfplaats uiterst geheim. Zijn werk moet voorafgaande aan publicatie ter goedkeuring voorgelegd worden aan het Britse ministerie van Defensie, zo gevoelig is de informatie die hij allemaal heeft.

Je moet goed je aandacht bij het verhaal houden, want het gaat erg snel allemaal. De mannen raken van de ene spannende en gevaarlijke situatie in de andere. Eén en ander wordt met humor gebracht en ook hoe de mannen onderling met elkaar omgaan is erg leuk om te lezen.
“Gabe en Rio moesten op eigen benen staan als het om geld ging. Nou ja, Rio dan. Gabe had nog maar één been.”
De auteur is goed op de hoogte van alles wat er speelt in de wereld in dit boek en met name in de UK. Zo hebben de vier vrienden allemaal een andere mening over de Brexit en is er veel aandacht voor cyberaanvallen en eventuele dreigingen uit Rusland.

Het boek begint met actie, eindigt met actie en daartussenin zit ook alleen maar spanning en geweld. Maar het is niet vervelend, het zorgt ervoor dat je graag wilt lezen hoe het met de mannen vergaat en wie de Judas onder hen zou kunnen zijn. En zullen ze aan de Uil weten te ontsnappen?

Ik vind het echt knap dat een auteur in een negentiende deel in een serie nog zo’n spannend boek weet te produceren. Ik vermoed dat dit komt omdat hij een schat aan informatie heeft en die bron is hopelijk nog lang niet opgedroogd.