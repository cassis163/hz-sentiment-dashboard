Alan Glynn is terug. Acht jaar na zijn debuut Roofbouw is er een nieuw boek verschenen van deze Ierse auteur. Naar eigen zeggen heeft hij in de tussenliggende jaren hard gewerkt om zijn debuutverhaal op het witte doek te krijgen. Dat harde werken is beloond, want "Limitless" (zoals de verfilming heet) is een succesvolle bioscoopfilm geworden, met Robert de Niro en Bradley Cooper in de hoofdrollen. Er werd zelfs een filmeditie van het boek uitgegeven. Gelukkig heeft hij nu de pen weer opgepakt en verscheen begin 2012 zijn tweede boek bij Karakter Uitgevers: Winterland.
Het verhaal begint met de moord op de jonge Noel Rafferty in de biertuin van een pub in Dublin. Zijn familie, bestaande uit zijn tantes en oom, verzamelen zich thuis bij zijn rouwende moeder om haar steun te bieden, maar aangezien Noel lid was van een beruchte criminele bende in Dublin is niemand verbaasd over de wijze waarop het leven van Noel is geëindigd. Diezelfde avond sterft de enige oom van Noel bij een merkwaardig auto-ongeluk. Hij draagt dezelfde voornaam als zijn neef. De officiële lezing van de dood van beide Noels heeft al snel een plaatsje gekregen en wordt geaccepteerd. Twee mannen met dezelfde voornaam uit dezelfde familie komen om op dezelfde avond. Gina, de jongste zus van Noel (en tante van de jonge Noel) weet het zeker: dit is geen toeval.
Mark Griffin is de enige overlevende van een auto-ongeluk vijftien jaar geleden. Een frontale botsing met een andere auto werd fataal voor zijn ouders en zusje. Ook de bestuurder van de andere auto kwam om het leven. De oorzaak van het ongeluk werd toegeschreven aan het feit dat zijn vader te veel alcohol had gedronken. Mark groeide op bij zijn tante en oom en al snel heeft hij het ongeluk diep in zijn geheugen weggestopt. Maar wanneer hij wordt benaderd door Gina, die hem een afschuwelijk verhaal vertelt dat vreselijke overeenkomsten blijkt te hebben met het auto-ongeluk waar hij zelf bij betrokken was, besluit hij, samen met Gina, een en ander uit te zoeken. Alles wijst erop dat de recente sterfgevallen en die uit het verleden niet toevallig hebben plaatsgevonden, en dat de oorzaken te vinden zijn bij een groot bouwproject. Daar maken enkele machtige personen de dienst uit, en die zijn eropuit Gina en Mark ten koste van alles tegen te houden.
Winterland is niet alleen een titel die past in de tijd van het jaar, maar het thema zelf is ook actueel. De machtsspelletjes in de internationale politiek zijn in deze roerige tijden niet onbekend en de corruptie, die ongetwijfeld aanwezig is bij grote, dure (bouw)projecten, zijn een gevolg van de huidige economische recessie. Alan Glynn is goed op de hoogte en heeft zijn verhaal hier knap omheen gebouwd, aangevuld met een aantal interessante personages. Glynn schrijft op zo’n manier dat de lezer zich met Gina en Mark gaat vereenzelvigen. Het aanwezige gevoel dat de daders moeten worden ontmaskerd, smeedt een band tussen de lezer en deze hoofdfiguren. De lezer weet het al vanaf het begin, en Gina heeft een vermoeden: de redenen die de autoriteiten voor de sterfgevallen geven (bendemoord en een toevallig auto-ongeval) kloppen niet. Langzaamaan plaveit Alan Glynn een pad dat Gina samen met de lezer bewandelt. De schakeling tussen de verschillende perspectieven heeft Glynn perfect geconstrueerd, de timing van het schakelen getuigt van grote klasse. Bijna elke alinea eindigt op een kleine cliffhanger, waardoor spanning en (lees)tempo behoorlijk opgevoerd worden.
De ervaringen opgedaan tijdens het realiseren van een Hollywoodfilm zijn het schrijverstalent van Alan Glynn ten goede gekomen, want het tempo, de personages en de spanningsopbouw doen erg filmisch aan. Winterland is een moderne thriller met een krachtig en actueel verhaal. Het publiek hoeft gelukkig niet weer acht jaar te wachten op een nieuw boek van deze auteur, want Glynns derde thriller, Bloodland, is in Ierland al verschenen, en won meteen een Irish Book Award in de categorie "crime fiction". Dat belooft veel goeds!