De lege stad speelt zich af in Rotterdam tijdens de Tweede Wereldoorlog, vanaf het bombardement . De schrijfster verweeft vele historisch correcte feiten in een verhaal over een fictieve familie, ik denk dat als je uit Rotterdam komt je de vele straatnamen en omschrijvingen van het gebied ook zult herkennen. Een van de dingen die ik zo mooi vind aan het werk, is dat verschillende aspecten van het tegenwoordige historische onderzoek naar voren komen. Zo is het verhaal niet zwart-wit, het gaat niet alleen over goed of slecht maar ook over heel veel daartussenin. Het gaat over mensen die twijfelen wat nu de juiste kant is om te kiezen (want midden in zo`n oorlog weet je niet of het ooit nog zal stoppen en wanneer en wie dan de winnaar zal zijn). Maar ook over mensen die bepaalde keuzes maken om hun gezin in leven te houden. Het verzet wordt niet alleen geprezen, maar het wordt ook duidelijk dat verzet plegen grote gevaren opleverde voor je gezin. Een ander punt waar in recenter literatuur over geschreven is, is hoe er omgegaan werd met de mensen die na de oorlog terugkeerden. Ook komt het aan de orde hoe moeilijk het was voor hen die hun kind in de zorg van een ander gezin achtergelaten hadden en voor het gezin dat al die jaren de zorg op zich nam.

Het verhaal sleept je mee, je waant je enige tijd in Rotterdam tijdens de oorlog. Erg lezenswaardig!