Afgekeken van de vluchtige wereld van alle social media is de eerste zin op de achterflap van de thriller Waar is ze? er een die handig de aandacht vangt. “Sorry voor deze groepsmail, maar ik heb jullie hulp hard nodig.” Vervolgens gaat er een belletje rinkelen als de nachtelijke verdwijning van een peuter uit het vakantiehuis waar zij met familie verkeerde wordt gemeld. Zou de Britse schrijfster Alex Marwood echt een thriller geschreven hebben gebaseerd op de zaak rond Maddie McCann, die in 2007 onder mysterieuze omstandigheden verdween? Aangezien dit wereldberoemde gezinsdrama nog altijd niet is opgehelderd en de McCanns door velen nog altijd als hoofdverdachten worden beschouwd, lijkt dat enigszins wreed en smakeloos. Wel, de woorden wreed en smakeloos zijn hier zeker van toepassing, maar om andere redenen dan verwacht- of bekend.

Coco is hier het driejarige meisje -de helft van een meisjestweeling- dat verdwijnt tijdens een meerdaags feest met familie en intimi. Vader Sean Jackson is een buitengewoon succesvol ondernemer, helaas iets minder getalenteerd voor het gezinsleven. Hij is met de geboorte van de tweeling voor een tweede keer vader geworden met een nieuwe echtgenote. Sean pakt zijn vijftigste verjaardag groots aan, want het moet er een om nooit te vergeten worden. En memorabel wordt het, dankzij het raadsel rond Coco. Twaalf jaar later sterft Sean, inmiddels nog twee echtgenotes en een dochter verder. Zijn zevenentwintigjarige dochter Mila uit zijn eerste huwelijk tuigt tegen haar zin met haar halfzusje Ruby -de andere helft van de tweeling- naar de begrafenis, waar alle destijds aanwezigen opnieuw bijeen komen.

Op een wat rommelige wijze die tegelijkertijd het verhaal prettig onderhoudend en veelzijdig maakt doet Marwood de omstandigheden tijdens het onvergetelijke feest uit de doeken. Verteld vanuit wisselende perspectieven, met niet chronologische tijdsprongen in heden en verleden. Zo vormt zich een smeuïg beeld van hoe Sean en zijn jetset hun glanzende carrières, (on)zalige leventjes en hun intieme vriendschappen vierden. Een scene vol roddels, intriges en achterklap in een schijn van saamhorigheid. Die onderlinge verhoudingen liggen twaalf jaar later beduidend anders en niet alleen door de gewijzigde gezinssituaties. Iedereen is getekend door het drama, maar zoals Mila zich realiseert: een ieder om persoonlijke redenen. Hun gedwongen samenzijn leidt tot een heleboel nieuwe inzichten, maar ook frustrerend veel nieuwe vragen, zoals bijvoorbeeld: wat is De Waarheid?

Waar is ze? is op zich niet nagelbijtend spannend en moet het ook niet hebben van zijn actie of schokkende verrassingen. Het verhaal moet het vooral hebben van zijn intrigerende herkomst, het waargebeurde drama dat tot de verbeelding spreekt, hier smakelijk aangekleed met (hopelijk) verzinsels. Een thriller die op bescheiden wijze origineel uit de hoek komt, iets waar overigens niet teveel op ingegaan moet worden omwille van de plot. Met de sprankelende en vileine verteltrant van Marwood is het een prettig leesbare, vlotte thriller. Overdreven jeugdig woordgebruik als ‘een whisky atten’ (of te wel: een whisky achter over slaan) of sporadisch een merkwaardige uitdrukking als ‘graniethard blond haar’ zijn niet al te storend.

Al met al is Waar is ze? gewoon een fijne thriller. In tegenstelling tot de non-fictieve waarheid.