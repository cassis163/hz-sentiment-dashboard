Als een krantenbezorger na zijn wijk niet meer thuiskomt is zijn gescheiden moeder erg bezorgd. Wanneer dan ook nog in de buurt een moord wordt gepleegd op een ouder echtpaar en veel auto's worden gestolen, heeft het politiekorps van Bovenkarspel het erg druk. Veel komt op Frank Benders en zijn collega Paula van Es af. Er wordt veel van hun tijd gevraagd om dit onderzoek tot een goed eind te brengen. Dat het privé dan wel eens mis kan gaan, merkt Benders al gauw. Of is het eerder al eens misgegaan.
Het onderzoek naar de moord op het echtpaar brengt hen zelfs naar de mooie Vlaamse stad Antwerpen. Maar niet om vakantie te vieren. Hoe dieper in het onderzoek, des te meer links er te vinden zij tussen de gebeurtenissen van de afgelopen maanden...

Dit is alweer de vijfde misdaadroman van Gerard Nanne. En het mag wel eens gezegd worden, een heerlijk boek van een goed auteur! Nanne schrijft een ander soort boek dan de recht door zee politieromans a la Baantjer. Hoewel dat ook heerlijke boeken zijn, doet Nanne het op zijn eigen manier. Je leert de hoofdpersoon kennen, zijn privé-leven en gedachten. Frank Benders is geen doorsnee politieman, zijn werk gaat voor zijn privé-leven. Dat het gevolgen heeft blijkt al gauw in dit boek. Het geeft thuis strubbelingen. En dat gaat ten koste van zijn werk!

Fantastisch hoe Gerard Nanne het privé-leven meeneemt in dit boek. Hij is hiermee uniek in de misdaadliteratuur van Nederland. Jammer genoeg gaat dat hier en daar wel een beetje ten koste van het verhaal. Dit vijfde deel is hierdoor minder spannend dan dat we van hem gewend zijn. Het onderzoek raakt een beetje ondergeschikt aan het verhaal rondom Benders. Toch laat de auteur zien te weten waarover hij praat, en persoonlijk ben ik dan ook van mening dat het een boek is wat in de rij Bender & van Es boeken thuishoort. Een soort tussendoortje; met een vast hoofdpersoon ben je hiertoe wel eens verplicht. Het volgende deel zal waarschijnlijk weer als vanouds zijn en hopelijk komen we daar dan ook te weten hoe het verder met het privé-leven van Benders gaat.