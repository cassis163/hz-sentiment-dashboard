In Gevangene van cel 25, het eerste boek uit de reeks over Michael Vey geschreven door Richard Paul Evans, maken we kennis met Michael. Op het eerste zicht lijkt Michael een gewone jongen, maar hij blijkt te beschikken over speciale gaven. Hij bezit namelijk elektrische krachten. Wanneer Michael op school wordt lastiggevallen door Jack en zijn vrienden, valt hij hen zonder het goed en wel te beseffen aan. De knappe cheerleader Taylor heeft alles zien gebeuren. Ze spreekt Michael aan over het voorval en biecht op dat ook zij over speciale krachten beschikt. Samen met Michaels beste vriend Ostin, die intussen ook op de hoogte is van zijn speciale gaven, richten ze een clubje op: ‘de elektroclan’. Ze ontdekken dat er nog meer jongeren bestaan zoals zij en dat er iemand naar hen op zoek is. Wanneer Michaels moeder wordt ontvoerd bereikt de spanning een hoogtepunt. Zal Michael in staat zijn om zijn moeder te bevrijden en uit handen te blijven van de Elgen en Dr. Hatch?  

Het verhaal wordt verteld door Michael enerzijds en Taylor anderzijds. Dit maakt het extra leuk om te lezen omdat Michael en Taylor je op deze manier meenemen in hun eigen bizarre verhaal. Soms heb je als lezer het gevoel dat Michael echt tegen jou zijn verhaal aan het vertellen is. Het is een spannend verhaal waarin je beetje bij beetje alle personages leert kennen en de avonturen van Michael op de voet kan volgen. Soms zouden de karakters van de personages misschien nog een klein beetje beter mogen uitgediept worden, maar desondanks leef je echt mee met de personages. Het verhaal is aangenaam om te lezen omdat het zoveel diversiteit met zich meedraagt. Zo zitten er erg veel spanning en actie in het verhaal, maar heeft het ook een groot fantasygehalte en bevat het zelfs een beetje romantiek. Er komen geregeld humoristische verwoordingen als ‘Ostins ogen werden zo groot als geglazuurde donuts’ voor in het verhaal wat zeker ook een positief element is. Hierdoor is het een boek dat vele lezers vast en zeker zal kunnen bekoren.  

Het feit dat alles zich afspeelt zo dicht bij de realiteit en de jongeren naast hun speciale krachten ook de gewone problemen van tieners ervaren, laat toe dat jongeren zich goed kunnen inleven in het verhaal en tegelijkertijd de werkelijkheid eventjes achter zich kunnen laten. Op de cover wordt het boek vergeleken met Twilight en Harry Potter omdat ook deze toppers op die manier geschreven zijn. Het boek is zeker een aanrader en laat de lezer vol spanning uitkijken naar het vervolg!