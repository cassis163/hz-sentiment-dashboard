Kramat is een kleine zelfstandige Vlaamse uitgever die garant staat voor eigenzinnige, bijzondere literaire parels voor jong en oud. Vanaf de oprichting geven zij enkel origineel Nederlandstalige werken uit. In een tijd waar menig lezer enkel vertaald werk leest, is dit een nobel streven. Natuurlijk gaat ook deze sympathieke uitgever met haar tijd mee en heeft zij zich gestort op het luisterboek.
Maar vanzelfsprekende wijs op geheel eigen(zinnige) wijze.
Mowgli van de Wolvenbende is geen gewoon luisterboek, maar een muzikale vertelling voor koperkwintet. Een soort Peter en de Wolf à la Sergej Prokofjev. Iedere speler kent zijn eigen blaasinstrument. Als de vertelstem Mowgli aankondigt horen we simultaan een trompet ten tonele verschijnen.
Door de aardetinten blauw, bruin en zwart, die Amber Van Dongen veelvuldig gebruikt, doet het boek op het eerste gezicht wat somber aan. Dit is zeker niet de vrolijke Disneyvariant van het Mowgli-verhaal. Het figuurtje zelf heeft echter een aardig pompoenenhoofd en ook de andere personages hebben een vrolijke kinderuitstraling die past bij de leeftijd van 7+. De taal van Jos Dom is opmerkelijk volwassen en zelfs grimmig waardoor je als voorlezer wel een paar dingen zult moeten uitleggen. Maar ach, dat is het leuke van een boek: de interactie met de kinderen.
En samenspel is volop aanwezig als je eenmaal de cd aanzet. De mooie stem van acteur Bert Verbeke vertelt op meeslepende wijze het verhaal. En dan merk je pas hoe spannend het geschreven is. Door de muziek wordt de spanning dusdanig versterkt dat het echt griezelen wordt. Misschien iets te spannend voor een tere kinderziel, maar genieten is het zeker. Dit boek schreeuwt om een live-uitvoering.
Onderaan de pagina’s staat aangegeven waar op de cd je bent aangekomen. Het kind dat niet kan lezen kan op deze manier zelf de pagina omslaan en dus het boek zelfstandig “lezen”. En na een paar keer samen gelezen te hebben zal de luisterende lezer dit zeker willen. Mowgli van de wolvenhorde is een luister-/lees-/kijkervaring waarbij steeds opnieuw details opvallen. Zo blijft het keer op keer een uitdaging om het boek ter hand te nemen. De muziek is echt heel goed gedaan, vooral aan de intonatie van de muzikale stemmen is veel aandacht besteed. De klassieke blaasinstrumenten maken niet alleen muziek, maar ook een mooi hoorspel van het verhaal.
Kortom: Mowgli van de wolvenhorde is een uitstekende keuze voor op de achterbank tijdens de lange rit naar het Zonnige Zuiden voor wie wel eens wat anders wil horen dan de deuntjes van Studio 100. Mowgli is intens genieten, zij het misschien iets té intens.