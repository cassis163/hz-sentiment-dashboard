Het team van Britt Franken krijgt te maken met een aantal slachtoffers waar uiteindelijk een verband tussen lijkt te zijn. Er is een nieuwe partydrug op de markt. Een aantal toeristen zijn onwel geworden na het nemen van de drug en er is al een dode gevallen. Ook is er een drugsdealer dood aangetroffen. De sfeer in het uitgaansleven wordt steeds grimmiger en hierdoor valt er nog een dode. Zaak voor Britt en haar team om snel uit te zoeken welk dealernetwerk hier verantwoordelijk voor is.

Tijdens het verhaal bleef ik getriggerd, omdat er steeds weer iets gebeurde waarbij ik nieuwsgierig werd naar hoe dat af zou lopen. Ook degene die ik verdacht wisselde steeds. Naast de verhaallijn over de drugs, word je ook meegezogen in de persoonlijke situaties van de karakters. Dit maakt het dat je je goed kunt inleven en je wilt blijven lezen.

Sterk verhaal, actueel onderwerp en vlot geschreven, waardoor het leest als een trein. Heel af en toe heb ik zo’n boek, waarbij ik baal als ik bijna aan het eind ben, omdat ik niet wil dat er een eind aan komt. Bijwerking valt voor mij in die categorie. Ik keek al een tijd uit naar dit boek, ik ben erg gesteld geraakt op Britt Franken en haar dochter Bo, die ook in dit boek weer een hoofdrol speelden. Britt heeft me wederom niet teleurgesteld: ik werd meegezogen in haar leven, haar moeilijkheden en twijfels. Niet alleen het karakter van Britt pakte me, ook kon ik volledig meeleven met de andere personen vanuit wie het verhaal werd verteld. Knap hoe Heleen je zo kan laten meeleven met de karakters.

Het verhaal wordt verteld vanuit verschillende perspectieven, naast o.a. Britt, Bo en collega Karim, wordt het ook verteld door verschillende mensen van een vriendengroep. Het zijn wel veel personages, maar allemaal goed beschreven en het verhaal blijft toch goed te volgen.

In het epiloog krijg je antwoord op een aantal “losse eindjes”, maar er blijven ook nog heel wat vragen hangen. Soms kan ik me daaraan storen, in dit geval niet, want het biedt hoop op een vervolg en daar kijk ik nu alvast naar uit!