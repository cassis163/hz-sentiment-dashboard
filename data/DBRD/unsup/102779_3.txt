Liefhebbers van Erin Watt en Kyra Cass zullen dit boek erg kunnen waarderen. Het verhaal gaat over de ietwat rebelse Daisy die samen met haar Britse ouders in Amerika woont. Daisy's zus is verloofd met de Schotse kroonprins en dit brengt een leven in de spotlights met zich mee. Daisy zit hier totaal niet op te wachten, maar door ongelukkige persberichten wordt ze gedwongen haar zomer aan het Schotse hof door te brengen. Hier probeert ze zich zo goed mogelijk staande te houden en uit de problemen te blijven, maar dit verloopt niet altijd volgens plan. De broer van de kroonprins en zijn vrienden maken het haar namelijk niet gemakkelijk.

In het boek wordt je meegenomen naar het leven aan het hof en de daarbij horende intriges en geheimen. Het verhaal bevat de nodige humor, Royals en een flinke dosis romantiek. Het personage Daisy is toegankelijk en makkelijk mee te identificeren. Ze heeft veel (droge) humor, is recht voor z'n raap en staat haar mannetje.

Door de humor en het romantische tintje heb ik dit boek binnen een paar uur uitgelezen. Daisy's humor maakte me zo nu en dan zelfs aan het lachen. Een leuke toevoeging aan het verhaal zijn de blog- en tijdschrift artikelen die de roddelpers over de Royals schrijven.

Persoonlijk ben ik niet laaiend enthousiast, omdat ik het verhaal ietwat te oppervlakkig vond. Het is een fijn feel good verhaal, maar zonder te veel prijs te geven van de inhoud is dit zo'n boek waarvan je er dertien in een dozijn hebt. Enige verfrissende element is het feit dat de hoofdpersoon eens niet met de kroonprins eindigt.