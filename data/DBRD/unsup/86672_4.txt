Je familie kies je niet zelf. De hoofdpersoon uit Geheim leven, Elza, had je als lezer graag een fijnere en warmere familie gegund. Het verhaal speelt zich af in het heden en het verleden. Hier wordt door de auteur ook in afgewisseld. Voordat we kennismaken met Elza gaat de auteur in op de jeugd van de moeder van Elza. Dit is mooi gedaan, omdat de gebeurtenissen die daarna volgen en haar gemoedstoestand daarna beter te plaatsen zijn. Het is een jeugd van teleurstellingen en verdriet. Na een sprong in de tijd stapt de auteur over op het leven van Elza. Elza groeit op in de jaren dertig. Vooral haar moeder heeft het zwaar met depressies en het feit dat ze moeilijk kinderen kan krijgen. Dit heeft zijn weerslag op het hele gezin. De vader van Elza zoekt de gezelligheid op bij de nieuwe buurvrouw die met haar vrolijkheid zowel bij hem, als ook bij zijn vrouw wat lichtheid in het leven brengt. De gebeurtenissen spelen zich af in een fictieve plaats ergens in Friesland. Elza kan goed leren, maar als het steeds slechter gaat met haar moeder moet zij van school en zorgt ze voor haar broertje. De eenzaamheid en frustratie is mooi omschreven. Weer lijkt er een generatie te zijn die hierdoor getekend is. Nergens wordt dit expliciet aangegeven, maar dit is wel heel voelbaar.

Een verhaallijn in het heden speelt zich af in de Verenigde Staten. Een oude man die het einde voelt naderen, wil schoon schip maken en ruimt met zijn dochter en kleindochter de zolder op. Hij vindt daar informatie over zijn Nederlandse familie en zo komen de Nederlandse en Amerikaanse verhaallijn bij elkaar.

De auteur heeft Geheim leven gebaseerd op waargebeurde feiten en heeft dit aangevuld met haar eigen fantasie. Zo is de Amerikaanse verhaallijn aan haar eigen fantasie ontsproten. Het maakt het boek iets meer tot een roman en geeft ruimte aan een derde generatie die voor een deel ook weer met teleurstellingen over het leven te maken heeft. De grote vraag van dit boek is of teleurstelling, eenzaamheid en frustratie generaties door blijven gaan of dat deze ketting ook doorbroken kan worden. De auteur laat dit open, maar geeft wel hoop voor de toekomst. Geheim leven is een mooi toegankelijk familieverhaal met veel liefde geschreven.