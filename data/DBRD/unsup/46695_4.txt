We weten allemaal wat de gevolgen kunnen zijn van pesten en dat het vaak al op de lagere school begint bij een slachtoffer dat iets heeft waardoor hij of zij ook in zijn verdere leven slachtoffer zal zijn. Je hebt de pesters en de gepeste. Daarnaast is er iets dat nog grotere gevolgen kan hebben, namelijk negeren.

Rechercheur Fabian Risk laat Stockholm achter zich en gaat terug naar zijn geboorteplaats. Hij neemt vrouw en kinderen mee want wil een nieuwe start in zijn huwelijk maken. Het lijkt erop dat het nodig is. Al bij aankomst wordt hij door zijn nieuwe baas opgevorderd om te komen kijken naar een lijk. En alhoewel hij nog met vakantie is, gaat hij mee en wordt hij meegezogen in het onderzoek. Het slachtoffer is een oud klasgenoot van hem. Bij het lijk wordt een klasfoto gevonden met een kruis over het slachtoffer. Betekent dit dat er nog meer gaan komen?

Kort daarna wordt een tweede dode gevonden, ook een oud klasgenoot van Fabian. Onderzoek van de achtergrond van beide mannen brengt aan het licht dat beide pesters waren. Is de moordenaar het vroegere slachtoffer? Wacht iemand inderdaad zo lang om wraak te nemen? Maar waar is hij?

Meer slachtoffers volgen en om de anderen van de klas te beschermen, wordt beslist ze samen te brengen op een plaats, op die manier is het gemakkelijker om ze te beschermen.

Fabian Risk heeft zijn naam niet gestolen. Hij is een einzelganger en kan of wil moeilijk samenwerken met anderen in het team. Dat brengt hem in problemen, dat is ook de reden dat hij uit Stockholm vertrokken is, maar hij heeft blijkbaar zijn les nog niet geleerd. Daarnaast is hij ook heel slim.

Spannend boek met veel vaart. Ik heb begrepen dat dit een debuut is en een eerste over Fabian Risk. Laat de rest van de serie maar komen.