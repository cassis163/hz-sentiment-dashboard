De boeken van Dan Brown zijn een hype. En terecht. Zijn boek De Da Vinci Code ontketende een ware breek-de-code-rage, met name in Amerika. Ook het Bernini Mysterie is meer dan alleen een spannende thriller.

Er is een gruwelijke moord gepleegd op een werknemer van een onderzoeksinstituut. Op de borst van het slachtoffer is een religieus symbool gebrandmerkt. Het symbool verwijst rechtstreeks naar de Illuminati, een beweging die fel gekant is tegen het Rooms Katholicisme. Veel historici geloven dat het broederschap van de Illuminati al jaren geleden ontbonden is. Vanwege zijn ongeëvenaarde kennis op het gebied van de Illuminatie wordt Robert Langdons hulp ingeroepen om de moord op te lossen. De dader heeft echter niet alleen een moord gepleegd, hij heeft ook de nieuwste uitvinding van het slachtoffer gestolen: een druppel anti-materie. De Illuminati dreigen de druppel nieuwe energieals bom te gebruiken om het Vaticaan te vernietigen. In het Vaticaan zijn op dat moment alle kerkleiders bijeen om een nieuwe paus te verkiezen. Vier kerkleiders ontbreken echter in de Sixtijnse kapel. Zij zijn ontvoerd door de Illuminati. De ontvoerder laat weten dat hij elk uur een gebrandmerkte kardinaal zal vermoorden als vergelding voor de wandaden van de Rooms Katholieke kerk. Als afsluiting volgt daarna de pure Verlichting: het opblazen van het Vaticaan.
Mijn mening? Een fantastisch boek! Elk thrillerhart zal van dit boek sneller gaan kloppen. Want het boek beschikt naast de broodnodige spanning over nog vele andere ingrediënten: de controverse tussen wetenschap en religie, historie, symbolenleer, vergeldingsdrang, wraak, en ook nog een vleugje romantiek.

Dan Brown staat voor faction, fictie gebaseerd op feiten. Hij doet veel research (hij is zelfs op audiëntie bij de paus geweest) om zijn boeken de impact te kunnen geven die ze hebben. Na het lezen van het Bernini Mysterie ben ik direct op zoek gegaan naar meer informatie over de Illuminati. Er zijn maar weinig schrijvers die dat bij mij weten uit te lokken. In Het Bernini Mysterie is het bovenal het plot wat je bezighoudt, wat er voor zorgt dat je het boek in één keer wilt uitlezen, wat je een vakantie naar Rome doet boeken en waarvan je in een gat valt als je het uit hebt.

Het boek kent ook minpunten: net als in de Da Vinci Code is de strijd tegen de klok absurd. In mijn optiek zou het boek net zo spannend maar veel realistischer zijn wanneer er niet was gekozen voor een timeframe van 24 uur. Het einde vond ik ietwat over the top en het taalgebruik is niet altijd literair te noemen. Desalniettemin vond ik het een geweldig boek om te lezen en zou ik het iedereen aanraden. Het is niet voor niets een hype!