Wanneer Julia's zusje Kate wordt vermoord en de politie in haar ogen te weinig doet om de dader te vinden, neemt ze het heft in eigen handen. Haar zoektocht leidt haar in de armen van de charmante Lukas, waarmee ze een heftige affaire begint. Het duurt niet lang voor Julia in een gevaarlijk spel verstrikt raakt, waaraan ook haar gezin tenonder dreigt te gaan. Als ze dan ook nog eens geconfronteerd wordt met het leven waar ze jaren geleden van wegvluchtte, is niets meer wat het lijkt.

Het verhaal komt vrij langzaam op gang en is aanvankelijk uitsluitend gericht op Julia's zoektocht naar de moordenaar van Kate. Het komt dan ook wat vreemd over wanneer dit uitgangspunt plots naar de achtergrond geschoven wordt, en het overgrote deel van het boek vervolgens focust op de affaire met Lukas. Ik ervoer hier jammer genoeg net iets te veel gelijkenissen met onder andere Nicci French's 'Bezeten van mij', en de plotwendingen kwamen dan ook weinig origineel en vaak voorspelbaar over.
Niettemin is dit geen boek dat je zomaar kunt neerleggen. SJ Watsons vlotte pen sleurt je op sneltempo mee naar de laatste pagina's, waar zich toch nog een verrassende climax aandient. Al bij al een goede thriller, enkel jammer dat de schrijver de hooggespannen verwachtingen na zijn meesterlijke debuut 'Voor ik ga slapen' niet kan waarmaken.