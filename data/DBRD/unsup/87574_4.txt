‘Verwarring’ is na 'Lichte jaren' en ‘Aftellen’ het derde deel van de Cazalets-kronieken. Het verhaal speelt zich af in het Engeland van de jaren veertig, tijdens WOII. De leden van de familie Cazalet hebben we in de voorbije twee boeken goed leren kennen, nu wordt er vooral gefocust op een aantal van hen. De hoofdrol is zonder enige twijfel weggelegd voor Louise, Clary en Poly, maar ook de anderen worden niet vergeten. Een deel openstaande vragen wordt beantwoord, voor andere is het afwachten tot het volgende boek in de reeks.

Auteur van de reeks is de Britse Elizabeth Jane Howard. Haar Cazalets-kronieken verschenen voor het eerst in de jaren 90 van de vorige eeuw. Waar de vorige boeken opvielen door de heel beschrijvende manier van vertellen, gebeurt er in ‘Verwarring’ een pak meer. En dat is goed om de aandacht van de lezer vast te houden, alleen oppassen nu dat we niet richting ‘soap’ gaan.

‘Verwarring’ is tot nog toe het meest gesmaakte boek in de reeks. Afwachten of ‘Bevrijding’, dat in het najaar van 2018 verschijnt, daar nog verandering in weet te brengen.