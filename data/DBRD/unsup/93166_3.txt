De 4e roman van de Finse schrijver Jussi Valtonen is de eerste die een Nederlandse vertaling heeft verdiend.
Drie hoofdpersonen worden opgevoerd in de 2 landen die een hoofdrol spelen. Joe is een wetenschapper in de Verenigde Staten, Alina de vrouw die achterblijft in haar thuisland Finland na hun huwelijk, en Samuel de zoon die zoekende is in het leven.
Joe zijn werk en de daarbij behorende activiteiten zorgen ervoor dat Samuel uiteindelijk van Finland naar de VS zal reizen.

Vele thema's passeren de revue in deze roman; angst, hoop, liefde, dierenactivisme, cultuurverschillen, huwelijk/scheiding, toekomst en technologie, en nog vele anderen.
Leuke vondst van de schrijver is een persoonlijke gadget, de smartphone van morgen zeg maar, en om dit een belevingsinstrument te noemen. Want het is zoveel meer dan bellen, zoals we vandaag de dag immers allemaal al weten.
Maar helaas verzandt het boek ook regelmatig in te uitgebreide uitweidingen over van alles en nog wat. Van de personen tot technologische ontwikkelingen en van insecten tot de menselijke hersenen.
En daar wringt de schoen. Alles wordt tot in de puntjes uitgewerkt, maar dit gebeurt op een zo gedetailleerde manier dat de schrijver zich veelal verliest in ellenlange beschrijvingen. Het boek had met de blik van een kritische editor met gemak een stuk bondiger, en daardoor wellicht een stuk boeiender kunnen worden.