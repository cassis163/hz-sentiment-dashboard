De gruwelkamer was mijn eerste kennismaking met de thrillers van Preston & Child. Eigenlijk spraken de cover en titel mij op het eerste gezicht niet aan, want het leek mij allemaal nogal luguber en 'gruwelijk'. Maar vermits ik hun volgende thriller, Kraaienvoer, wilde lezen, werd mij aangeraden om eerst De gruwelkamer te lezen. Hierin wordt de jacht ingezet op de imitator van een 19de eeuwse seriemoordenaar in New York. We maken kennis met FBI-agent Pendergast uit New Orleans, die om bepaalde persoonlijke redenen erg geïnteresseerd is in de ontdekking van het knekelhuis in Manhattan. Pendergast is een zonderling, afstandelijk figuur. Naarmate het verhaal vordert, geeft hij geleidelijk aan meer prijs over zijn persoonlijk leven en wist het personage zelfs mijn sympathie op te wekken. Hij overtuigt Nora Kelly, archeologe bij het Museum of Natural History, om hem te helpen bij zijn zoektocht. En passant leert de lezer ook nog wat bij over de 19de eeuwse rariteitenkabinetten.

De gruwelkamer is een intrigerende thriller en verrassend tot op het einde. Het is één groot, spannend avontuur, met echter weinig realiteitszin. Niettemin verstaan de auteurs hun vak en behoren zij vanaf nu tot één van mijn favorieten.