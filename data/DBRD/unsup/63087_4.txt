'Ik reis alleen' is het eerste boek van een serie. In de hoofdrol inspecteur Holger Munch en Mia Krüger. Munch was jaren geleden onderdeel van een speciaal onderzoeksteam, maar dit werd na een intern onderzoek opgeheven. Als er op het Noorse platteland een zesjarig meisje wordt gevonden, met een springtouw opgeknoopt aan een boom, wordt het speciale onderzoeksteam weer tot leven gewekt. Het meisje dat gevonden is heeft vreemde poppenkleren aan en draagt een vliegtuiglabel met de tekst Ik reis alleen Mia Krüger is een zeer getalenteerde onderzoeker en Holger heeft haar nodig in deze zaak. Maar Mia zit in een diepe depressie en Munch moet eerst zien dat hij Mia uit haar zelfgekozen isolement kan krijgen..

"Ze bungelde boven de grond met haar schooltas op haar rug. En een bordje om haar nek."

Holger Munch is een dikke, gezellige nerd die niet drinkt en van wiskunde, klassieke muziek, kruiswoordraadsels en schaken hield. Misschien wat saai, maar hij is een buitengewone goede rechercheur. Mia is depressief, uitgeblust, voor haar hoeft het allemaal niet meer. Maar als Munch om haar hulp vraagt gaat ze toch overstag en samen met het onderzoeksteam gaan ze op zoek naar die sluwe moordenaar die het land teistert.

Vanaf de allereerste bladzijde wordt je meegesleept in deze geweldige thriller. De spanning is van een hoog niveau en de vele onverwachte wendingen maken dit tot een boek dat erg moeilijk weg te leggen is. Door het onderhoudende verhaal en de aangename schrijfstijl is het de auteur goed gelukt een thriller te schrijven die de aandacht van de lezer volledig kan vangen. Holger en Mia zijn innemende personages en dit geldt ook voor Gabriel, de nieuweling binnen het team. 'Ik reis alleen' is het eerste deel van een serie. Dit is te merken aan de wijze waarop de personages zijn uitgewerkt. Er wordt veel over ze verteld, maar er blijven ook nog een heleboel vragen over. Vragen waardoor de personages in mijn hoofd blijven hangen en ik graag wil weten hoe het hun verder vergaat.

"Ze is hier niet gekomen om beter te worden. Ze was hier gekomen om te verdwijnen."

'Ik reis alleen' is het debuut van Samuel Bjørk, maar na het lezen van dit boek had ik niet het idee een debuut te hebben gelezen. Een goed bedacht verhaal, prima opbouw en uitwerking van het geheel. Gewoon een sublieme, vreesaanjagende thriller waarvan alles klopt en het smaakt naar meer.

Waardering 4,5 ster