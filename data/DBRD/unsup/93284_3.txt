Zin in een paar betoverende uurtjes? Lees dan het boek Stoebel en Sara en de geheime opdracht. Al lezend waan je je in een sprookjeswereld. Je maakt kennis met Feeën, draken, heksen en vreemd gespuis zoals oliewratten, luchtkwallen, steekhoorns, aragno-hoppers en de egeb ( een groot eng beest). Mocht je zelf een kleine heks zijn dan word je schat aan toverspreuken in dit boek snel vergroot. Wat dacht je van handige spreuken zoals: aterrar mola,asero tavutus of spranga panksa. Altijd handig om te kunnen, nietwaar? Het boek is leuk om zelf te lezen, maar ook heerlijk om voor te lezen. Alleen brak ik mijn tong steeds over de moeilijke toverspreuken. Maar goed , ik ben geen heks. Het is misschien ook maar beter ook dat mijn uitspraak niet zo goed is. Ik zou er toch niet aan moeten denken dat er opeens vuur uit mijn handen geschoten zou zijn. Dan zou dit boek zeker vlam hebben gevat en had ik nooit te weten gekomen of het verhaal goed zou zijn afgelopen.

De twee drakenvrienden Stoebel en Fauk wonen in Wiwihiniwol. Als zij op een dag naar het drakenziekenhuis gaan vinden zijn een toverboek. Van een fee horen zij dat er nog twee toverboeken zijn, die tezamen een groot gevaar vormen voor het voortbestaan van Wiwihiniwol, Mensenland en het Rijk der Feeën. Stoebel blijkt samen met mensenmeisje Sara en haar kat Sieb uitverkoren te zijn om de boeken te vinden en te vernietigen. De drie beleven een tocht vol gevaren en Sara beseft al snel dat ze eigenlijk helemaal geen gewoon mensenmeisje is. Haar overleden overgrootmoeder was, zonder dat Sara dit wist, een heel belangrijke fee en Sara heeft haar toverkrachten geërfd! Onderweg komen ze allerlei gevaarlijke wezens tegen, ze moeten een heks verslaan en gevangenen bevrijden uit de kelder van een kasteel. Een moeilijke opgaven voor een meisje van uit groep 7, maar de minifee en haar stoere huiskat zijn gelukkig erg dapper!

Het boek is erg leuk om te lezen. De illustraties zijn mooi, maar soms ietsje pietsje griezelig. Het verhaal is origineel, spannend en op z’n tijd heel grappig. Wat mij betreft mogen zich er nog wat meer problemen voordoen in Wiwihinihol of het Rijk der Feeën, zodat Stoebel, Sara en Sieb snel weer in actie kunnen komen!

http://www.youtube.com/watch?v=QHIE7Y9eX_g

http://www.stoebelensara.nl/