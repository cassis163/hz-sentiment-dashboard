Een jaar geleden werd het eerste verhaal digitaal gepubliceerd door deze uitgever. In dat eerste jaar (2016) zijn maar liefst zevenentwintig verhalen gepubliceerd; dat was een succes.
Deze verhalen zijn nu gebundeld, gedrukt en voorzien van de historische achtergronden; door de auteur zelf of door de uitgever zodat de lezer zich goed in kan leven en kan lezen in welke tijd het zich afspeelt.
In de omschrijving worden slechts twee auteurs van de vele auteurs genoemd.

Wanneer jij net zoals ikzelf een liefhebber bent van historische verhalen en interesse hebt in geschiedenis, kun je nu genieten!
De verhalen spelen zich af in ons verleden en nemen je mee naar alle uithoeken van de wereld.

Voor in de bundel staat een inhoudsopgave met de titel en de naam van de auteur. Sommige auteurs schreven meer dan één verhaal.
Het grote aantal verhalen en de variatie in tijd en onderwerp is de reden dat niet alle verhalen in deze leeservaring genoemd kunnen worden. Ik heb een willekeurige keuze gemaakt.

De lezer start in het Stockholm van 1810, om via Voltaire, en een geval van chantage in het voorjaar van 845, dat weer gevolgd wordt door het verhaal van een Roemeense weesjongen. Om daarna te belanden in het verhaal over Mathilda die door een akelig ventje als heks betiteld werd en daarom bestraft werd aan het eind van de Middeleeuwen. Wow!

Even diep ademhalen en een kop koffie en je leest verder over Zurgadai die door zijn eigen volk niet gewaardeerd werd, maar wel door diegene die hij eigenlijk wilde doden. De vaak ingewikkelde relatie tussen slaaf en meester in het Romeinse rijk komt hierna aan de orde, en je leest over een waarschuwing voor zeelieden wanneer je meegenomen wordt naar het Londen van 1612. Om daarna terug te komen in Amsterdam anno 1669, een verhaal waarin ik voor de eerste keer iets las over het rasphuis. Een eye-opener!

In deze leeservaring kan ik natuurlijk niet alle verhalen bespreken, maar neem van me aan dat ik van elk verhaal genoten heb.

Nu neem ik je mee naar het verhaal over een tijd net na het einde van WO II in mei 1945 waar twee prachtige mensen elkaar ontmoeten, en waar op een plaats die zoveel onrecht en verdriet gezien heeft ook iets moois ontstaat. Een sprankje hoop op een verschrikkelijke plek! Uit dit verhaal spreekt hoop, wanhoop maar ook liefde en vertrouwen.
Een sprong terug in de tijd naar het voormalige Carthago, de hoofdstad van de grootste rivaal van het Romeinse Rijk. Hier mocht je van geluk spreken als je een gezond kind had, zodat je misschien de eer had om deze geofferd te zien worden aan de god die kon zorgen voor hun aller welzijn.

Lees verder in deze bundel over Piet Hein, zijn Zilvervloot en de kleine ijstijd waarin dit verhaal zich afspeelt. Je leest ook wat het betekent voor de bevolking dat Leiden in last is, wat het betekent voor slaven in het Romeinse Rijk als hun eigenaars meelopers zijn en er een wisseling van de wacht komt.
Een geloofwaardig verhaal dat zich afspeelt ongeveer 5500 v. Chr., in een tijd met zachte winters en warme zomers neemt je mee in de overpeinzingen van de sjamaan. Deze bevolking was ingesteld op de natuur en op elkaar.

Het verhaal dat zich afspeelt in het Sparta rond de 10e eeuw v.Chr. zou verplichtte kost moeten worden voor alle studenten; zij weten vaak niet half hoe bevoorrecht ze zijn om tegenwoordig te kunnen studeren. In een ander verhaal wordt de lezer meegenomen naar de 16e eeuw, ten tijde van de Beeldenstorm. Alles draait ook hier om het maken van keuzes.

Deze auteurs hebben stuk voor stuk een prachtige bijdrage geleverd met hun verhaal in deze bundel.
Dit geeft de geschiedenis een gezicht, door middel van de personages in hun verhalen en de achtergronden daarvan.
Historische Verhalen is een ware hulde aan het verleden en diegenen die er in leefden, gebracht door bijzondere auteurs!
***** (Vijf vette sterren)