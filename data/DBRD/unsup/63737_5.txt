Het is aan te raden de Glasgow-trilogie op volgorde te lezen, want het verhaal loopt door en de personages ontwikkelen zich. De uitgever komt (nieuwe) lezers hierin tegemoet: wie ‘Een plotselinge uitbarsting van geweld’ (= deel 3) koopt, kan tot 12 maart 2015 de e-books van de delen 1 en 2 gratis downloaden (zie laatste pagina van deel 3).

Voor info over de auteur en sfeertekening et cetera verwijs ik naar mijn recensies van ‘De onvermijdelijke dood van Lewis Winter’ (= deel 1) en ‘Hoe een huurmoordenaar zijn verdiende afscheid krijgt’ (= deel 2).

Calum MacLean is er klaar mee, zijn vak als huurmoordenaar heeft hij meer dan lang genoeg uitgeoefend. Zodra de gelegenheid zich voordoet wil hij uit het criminele leven stappen en een eerzaam burger worden. Makkelijker gezegd dan gedaan … Hoe zal de Glasgowse onderwereld reageren? Laten zijn bazen Peter Jamieson en John Young hem gaan? Verlinken de mensen die hem moeten helpen verdwijnen – want ook Calum kan niet alles alleen – hem niet? Vragen, dilemma’s, is Calum slim genoeg om de juiste route uit te stippelen? En dan komt er een kink in de kabel, een probleem in de ‘kring’ van de zeer weinig mensen die Calum na aan het hart liggen.
Tezelfdertijd laait de oorlog tussen de rivaliserende bendes in de stad tot grote hoogte op. In feite maken Jamieson & Young de dienst uit. Zij maken gebruik van corrupte politiemensen, gevoelens van loyaliteit en spelen tegenstanders tegen elkaar uit. Een huurmoordenaar is onontbeerlijk, is Shaun Hutton goed genoeg om Calum op te volgen? Een fout is snel gemaakt en in dit vak onherstelbaar …
Dan is er nog inspecteur Michael Fisher. Die zit met de handen in het haar, omdat hij al lange tijd geen noemenswaardige resultaten meer geboekt heeft. De moordenaar van Lewis Winter is niet gevonden en ook de daaropvolgende moorden zijn niet opgelost. Dankzij de verdwijning van Richard Hardy en Kenny McBride komt er weer enig licht in de duisternis.

De spanning in ‘Een plotselinge uitbarsting van geweld’ komt grotendeels voort uit de vragen óf en zo ja hoé Calum erin weet te slagen zich los te maken uit de criminele wereld. Terugdenkend aan deel 2 van de trilogie spreekt het niet vanzelf dat Calum dit overleeft. Er hangen donkere wolken boven Glasgow, het is een ingewikkeld en moeizaam verlopend proces. Een hele klus ook voor auteur Malcolm Mackay om hierin de weg niet kwijt te raken en logische stappen te blijven zetten om tot een bevredigende oftewel plausibele afronding te komen. Mackay verslapt, evenals in de eerdere delen, geen moment. Zijn schrijfstijl is om door een ringetje te halen, zijn krachtige manier van vertellen spreekt zeer tot de verbeelding en voert je mee in het onderwereldperspectief, zijn personages kun je aan de hand van de beschreven typeringen uittekenen. Michael Fisher blijft een beetje een raadsel, maar ook dat heeft zijn charme. De beslissende wending in het verhaal is buitengewoon origineel, wat een lef en wat een vondst!

De trilogie is hiermee compleet. Van Malcolm Mackay is in augustus jongstleden een ‘standalone novel’ uitgebracht onder de titel ‘The Night The Rich Men Burned’. De boekbeschrijving is veelbelovend: “There's nothing so terrifying as money …“. Laat maar komen!

[plot 5, spanning 4, leesplezier 5, schrijfstijl 5, originaliteit 5, psychologie 5]