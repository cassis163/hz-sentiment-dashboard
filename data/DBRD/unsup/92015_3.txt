Dat ik deel 1 en 2 niet gelezen heb, blijkt een handicap. Deel 3, 'Blijf bij me', rondt de Brenna Spector-reeks af en is niet heel geschikt om als standalone te lezen. Gaandeweg zie je de grote lijnen van wat zich eerder heeft afgespeeld, weet je wie wie is en wie bij wie hoort. Als je de personages echter niet kent, is het begin nogal rommelig en is het lastig in het verhaal te komen.

Desalniettemin: met genoegen gelezen, wat vooral te danken is aan de plezierige schrijfstijl van Alison Gaylin. Mooi van opbouw, interessante karakters (voor zover je dat op basis van één deel uit een trilogie kunt opmaken). Plot iets te voorspelbaar, maar met verrassende kantjes. Minpuntje is de onbalans tussen de pesterijen en de verdwijning van Maya. Het laatste zou zwaarder moeten wegen, terwijl het pesten en de 'vriendinnen' benadrukt worden. Later gaat het dan alleen nog over de verdwijning en hoor je niets meer over die meiden. Wellicht is het totaalbeeld van de reeks wél in evenwicht, dat kan ik niet beoordelen.

[spanning 3, plot 3, schrijfstijl 4, leesplezier 4, originaliteit 3, psychologie 3]