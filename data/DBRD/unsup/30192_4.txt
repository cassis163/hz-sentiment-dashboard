"This world is nothing but of evil. We have evil in us, all of us."

Vier jaar geleden verdween de negentienjarige Sarina, tijdens haar examenreis op Texel. Sindsdien lijkt ze van de aardbodem verdwenen. Haar zusje Kyra Slagter doet eindexamen VWO en is inmiddels net zo oud als Sarina ten tijde van haar verdwijning. Kyra mist haar zus verschrikkelijk en voelt zich erg eenzaam. Haar ouders begrijpen haar niet, Sarina wordt doodgezwegen maar tegelijkertijd draait juist alles om haar vermissing.

"Want als ze dit kan, dan kan ze ook het andere. Het belangrijkste. Sarina."

Kyra heeft een bijzondere liefde voor alles wat met misdaad te maken heeft. Het is haar grote droom om bij de recherche te gaan werken. Ze is dan ook vastbesloten om erachter te komen wat er met haar zus gebeurd is? Wat deed Sarina op Texel en is ze nog in leven?

"Vliegen, mieren, kevers. Bloederige wonden vol eitjes en larven. De zwarte openstaande mond van een dode die een veilig onderkomen biedt voor het jonge leven van de bromvlieg."

Wanneer Amsterdam wordt opgeschrikt door de gruwelijke meedogenloze moord op de populaire kunstdocent Marc Gaullier, is Kyra er als de kippen bij. Dit is voor haar een droom die uitkomt, een naakte man, opgehangen in een zes meter hoge lantaarnpaal en zij staat eerste rang.

"Hij heeft de hoofdrol in een film maar niemand ziet hem. Eeuwig zonde."

Maud Mertens en haar team, worden op deze bizarre zaak gezet. Aan hun de taak om dit moordraadsel op te lossen. Een lastige puzzel zonder getuigen en aanwijzingen, en de eeuwige strijd tegen de opdringerige media. Alle sporen lijken dood te lopen, ondertussen hijgt de fanatieke Kyra in hun nek. Ze wil niks liever dan de zaak als eerste oplossen, ze duikt te pas en te onpas op en bemoeit zich overal mee. Dit tot grote frustratie van Maud.

"Precies op dat moment, was hij, bebloed en naar adem snakkend, opnieuw geboren."

Wat is er gebeurd? Waarom deze openbare terechtstelling? Wat drijft de moordenaar?
Is er sprake van een afrekening? Was Marc op het verkeerde moment op de verkeerde plek? Of hebben ze te maken met een uitgekookte moordenaar?

"Eindelijk is hij wie hij is."

Recent las ik de nieuwste thriller Galgenveld van Isa Maron. Haar eerder boeken, Passiespel, Verboden verleden en Schaduwkant las ik al eerder met veel plezier, ik keek dan ook enorm uit naar Galgenveld.

Galgenveld is het eerste deel van een vierluik, De Noordzeemoorden. In juli 2014 sloegen uitgever Dutch Media Books en het AD de handen ineen voor een grootse promotiecampagne. Galgenveld werd als Bookazine met een totale oplage van 1,5 miljoen exemplaren gratis aangeboden aan de lezers van het Algemeen Dagblad.

De cover van Galgenveld valt op, een donkerblauwe cover met daarop een dreigende woeste zee en lucht met een verloren reddingsboei. Het doet mysterieus aan en roept gelijk vragen op, wat is er op zee gebeurd? De titel past goed bij het verhaal, daar kom je gaandeweg het verhaal achter. De omschrijving op de achterkant van het boek maakte mij gelijk nieuwsgierig naar het verhaal.

Galgenveld bestaat uit 61 korte hoofdstukken, die onderverdeeld zijn in dagen. De hoofdstukken zijn geschreven vanuit meerdere perspectieven, namelijk vanuit hoofdpersonages studente Kyra, rechercheur Maud, de dader en het meisje op de Schotse Hooglanden.

De schrijfstijl van Isa Maron is vlot, hedendaags, humoristisch, gedetailleerd en lekker gruwelijk te noemen. Isa maakt gebruik van korte zinnen en hoofdstukken, in het begin moest ik even in het verhaal komen, maar al snel had ik de vibe te pakken en kon ik het niet meer wegleggen. Ik vond de korte zinnen en hoofdstukken dan ook heerlijk lezen.

Galgenveld bestaat uit twee verhaallijnen waarin hoofdpersonages Kyra en Maud centraal staan.
Vier jaar geleden verdween Kyraâ€™s zus, Sarina, spoorloos tijdens een vakantie op Texel. Sindsdien is Texel voorgoed verboden gebied en Sarina wordt doodgezwegen. Kyra die nu net zo oud is al Sarina ten tijde van haar verdwijnen, is vastbesloten te achterhalen wat er met haar zus is gebeurd? Wat deed Sarina op Texel? En is ze nog in leven?
Daarnaast wordt Amsterdam opgeschrikt met de gruwelijke meedogenloze moord op kunstdocent Marc Gaullier. Aan Maud de taak om dit moordraadsel op te lossen met de fanatieke Kyra hijgend in haar nek, die niets liever wil dan als eerste de zaak te ontmaskeren.
Een bloedstollende rit, vol met huiveringwekkende brute (ranzige) gebeurtenissen, niet voor de zwakke maag. Een spannende pageturner met wendingen, Isa zet je op het verkeerde been met betrekking tot de dader, ik dacht het te weten. Richting het einde wordt het steeds spannender en ging ik steeds sneller lezen. Op het einde gooit Isa een bommetje op voor het volgende deel. Waardoor Galgenveld eindigt met een open einde, beetje balen maar begrijpelijk aangezien we met een serie te maken hebben. Ik kijk dan ook reikhalzend uit naar IJskoud.

Isa heeft alle karakters goed uitgediept, je ziet de hoofdpersonages zo voor je. De negentienjarige VWO eindexamen leerling Kyra Slagter, een bijdehandte tante met een grote droom, ze wil graag bij de forensische recherche. Kyra worstelt met het gemis van haar verdwenen zus en werkt ondertussen Maud Mertens, rechercheur op de moordzaak, aardig op haar zenuwen door telkens weer op te duiken en zich overal mee te bemoeien. Maud zit ondertussen al dagen met haar neus in de zaak en verliest daarmee de grip op haar dochter Roos, die moeite heeft met de verhuizing en lijkt te ontsporen.
Het pubergedrag van zowel Roos als Kyra heeft Isa uitstekend herkenbaar neergezet.
Als lezer ervaar je de euforie van de dader. Wel had ik graag nog iets meer over de dader te weten willen komen.

Isa Maron werkt op dit moment hard aan haar volgende boeken in De Noordzeemoorden reeks. In december verschijnt deel twee, die de titel IJskoud zal gaan krijgen. Ik kijk er alvast weer naar uit, ik wil graag weten hoe het verder afloopt.

Isa heeft met Galgenveld een super thriller neergezet, het begin van een gruwelijke bloedstollende reeks. Daar dacht A-film blijkbaar hetzelfde over want inmiddels is bekend geworden dat zij de filmrechten van De Noordzeemoorden heeft gekocht.

Galgenveld, het begin van de bloedstollende Noordzeemoorden reeks, spannend, pageturner, gruwelijk, absolute aanrader!