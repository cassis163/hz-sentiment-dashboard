Het gaat niet goed met Harry Hole. De dood van zijn partner Ellen kan hij niet verwerken en hij is gefrustreerd dat hij Tom Waaler, een politieman, niet heeft kunnen ontmaskeren als topcrimineel. Hij zoekt vergetelheid in drank maar dankzij enkele trouwe kameraden bij de recherche krijgt hij de kans zich alsnog te bewijzen wanneer hij de opdracht krijgt de moord op een jonge vrouw te onderzoeken. Hij moet echter wel een team vormen met Tom Waaler, zijn aartsvijand.
Dan valt een volgend slachtoffer. Is er in het bloedhete Oslo een seriemoordenaar actief? Die bestaan toch alleen in Amerika?

Dit is de vierde misdaadroman met Harry Hole in de hoofdrol en de constatering past dat Jo Nesbø schrijft aan een opmerkelijke reeks vol verrassingen met een aansprekende hoofdpersoon.
Harry Hole maakt meeleven mogelijk. Soms doet hij domme dingen vanuit impulsiviteit of frustratie, op andere momenten ontroert hij in zijn twijfel en fatalisme.
De schrijver werkt meerdere karakters psychologisch goed uit. Dit in combinatie met een spannend en hectisch verhaal vol wendingen.
De strakke compositie is een garantie dat het boek nauwelijks inzakt. De verteltrant houdt de lezer alert en kleurrijke personages maken hun opwachting. Harry Hole is een loner die vecht tegen corruptie binnen het politieapparaat. Een loner die soms zijn eigen zin doordrijft ten koste van alles. Met als gevolg dat hij de kans loopt zelf slachtoffer te worden.
Door de techniek van perspectiefwisseling bouwt Nesbø de spanning mooi op.
Patronen blijken uiteindelijk samen te komen in een ingenieus vlechtwerk.

Scandinavische misdaadromans worden wel eens beticht van een trage verteltrant. Het somberen over het weer en het leven overheersen de spanning, aldus critici. Je kunt van deze stroming houden of niet. In elk geval passen de boeken van Jo Nesbø niet binnen dit genre. Ze zijn snel en direct, vaart en actie zijn prominent aanwezig. Gelukkig gaat dit niet ten koste van de uitwerking van personages of achtergrond.
Jo Nesbø is een eigengereide, goede schrijver van een wervelende Noorse serie misdaadromans. Puntje-van-je-stoel-werk.