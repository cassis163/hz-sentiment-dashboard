John Winkel (1950) is na zijn studie geschiedenis in de uitgeverijbranche terechtgekomen, waar hij als uitgever voor verschillende uitgeverijen heeft gewerkt. Aansluitend was hij werkzaam als zelfstandig management consultant, trainer en coach. Naast het schrijven en lezen schildert hij graag, als hij tenminste tijd over heeft. Met Ziva (2018) heeft hij zijn thrillerdebuut geschreven.

In Ziva krijgt Ziva Berkowitz, onderzoeksjournaliste van beroep, een tip over een grootschalige fraude in een middelgrote Nederlandse gemeente. Samen met Damir Salhi, cybersecurityspecialist, duikt ze in het onderzoek en achterhaalt geheimen die ze beter niet had kunnen ontdekken. Ze komen in een wereldje terecht waarin corruptie, witwaspraktijken, mishandelingen en liquidaties aan de orde van de dag zijn. Tegelijk raakt Ziva betrokken bij een duistere familiekwestie waarbij haar broer Yakov betrokken is. Wanneer er een afschuwelijke moord wordt gepleegd wordt de politie ingeschakeld. Johan Verhulst en zijn team gaan de misdaad onderzoeken. Maar ook Leo Klokman, producent van het programma CrimeXplorer, en zijn team storten zich op deze misdaad. Het is voor iedereen oppassen geblazen, want het gevaar loert om de hoek.

John Winkel begint zijn thriller Ziva met een gruwelijke proloog. We zitten meteen in het verhaal en willen alleen maar doorlezen. Ziva bestaat uit 4 delen. Elk deel is onderverdeeld in korte hoofdstukken. Af en toe moeten we even diep ademhalen want Winkel vertelt zijn verhaal in een hoog tempo. Zijn schrijfstijl is fijn, mede daardoor en door de snelheid leest het boek vlot. Jammer van de schrijffoutjes die nog in het boek zitten, maar er vast bij een volgende oplage uitgehaald worden. De plot is goed uitgedacht, de verhaallijnen zitten vol (gruwelijke) spanning en komen aan het eind mooi bij elkaar. Veel personages komen aan bod zodat je even goed bij de les moet blijven. Helaas worden de personages niet voldoende uitgediept waardoor ze wat oppervlakkig blijven. Het is dan ook moeilijk om je met één van hen te identificeren. Het verhaal is geloofwaardig met actuele aspecten. John Winkel heeft het voor elkaar gekregen om de lezers vanaf het begin tot het eind aan zijn boek gekluisterd te houden. Knap gedaan!
De auteur heeft mij weten te raken met Ziva.

Het is een spannende actie-thriller en tevens een zeer goed debuut. Overigens niet geschikt voor watjes. Deze schrijver houden we in de gaten!

Auteur: John Winkel
Titel: Ziva
Uitgever: LetterRijn
Jaar van uitgifte: 2018
ISBN: 9789491875496