Op 2 juni gaat Sarah op pad (bijzonder, op mijn verjaardag, dan moet er wel iets gaafs gebeuren). En dan gebeurt het, ze ontmoet de man van haar dromen, en ze beleven samen zeven geweldige dagen. De cover is al zo vrolijk, een gekleurde bloemenregen, prikkelt en dan moet het boek nog beginnen. ‘Zeven perfecte dagen’ is al vanaf de eerste bladzijde intrigerend. Want waarom verdwijnt de man van je dromen na een perfecte week van de aardbodem? Waarom belt hij niet, wat is er gebeurd met Eddie? Sarah is ten einde raad en denkt de raarste dingen.

‘Zeven perfecte dagen’ is opgebouwd uit drie delen. Je gaat na de geweldige zeven dagen van hen samen terug naar de aparte levens van Sarah en Eddie. Sarah is getraumatiseerd door een gebeurtenis uit het verleden dat tot op de dag van vandaag op haar schouders rust. Dat was ook destijds de reden dat ze naar Amerika verhuisde, maar in juni haar ouders komt bezoeken. Eddie heeft ook een druk bestaan, een gebeurtenis in het verleden drukt zwaar op hem.
Naast deze twee hoofdpersonen is een aantal personen aanwezig die absoluut nodig zijn voor het heden, verleden en toekomst van deze twee mensen. Dat is leuk en bijzonder. Walsh vervlecht deze personen met de hoofdrolspelers. Uiteindelijk komt er een totaal onverwacht plot.

Vanaf het begin wil je weten wat er toch aan de hand is, en Walsh maakt van deze roman een thriller. Mocht je je al bedenken waarom Eddie niet belt, de waarheid is zo anders.

Walsh heeft een sprankelend debuut geschreven. Ze maakt van een simpel liefdesverhaal vrouw ontmoet man, een ontroerend, emotioneel, vlot geschreven en spannend boek. ‘Zeven perfecte dagen’ kan zo maar een waargebeurd verhaal zijn. Ik heb genoten.