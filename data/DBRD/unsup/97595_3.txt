Het kookboek Power Foods is geschreven door Ellen Frémont, een natuurgeneeskundige. De titel is overduidelijk evenals de ondertitel: 50 heerlijke recepten met bessen, zaden, noten, boerenkool, zeewier en andere superfoods. De passie van de schrijfster is de natuur en van daaruit kiest ze voor uitsluitend plantaardige ingrediënten in haar receptuur.  Meer informatie is te vinden op haar website http://www.ellen-fremont.com en door vandaaruit door te klikken naar haar blog. Wel beiden in het Frans.
Er zijn 8 hoofdstukken genoemd naar de soort superfood en een inleiding waarin over elk superfood iets wordt verteld. Bessen en kleinfruit, Gekiemde zaden, Zaden en noten, Algen en wieren, Boerenkool, Wortels, Rauwe cacao, Matchathee. De hoofdstukken zijn zeer verschillend van grootte. Bessen en kleinfruit kent 17 recepten en Boerenkool bijvoorbeeld maar 2. De uitleg in het inleidende hoofdstuk bij de verschillende soorten superfoods is erg fijn voor mensen die niet erg thuis zijn in deze wereld. Je leert er gelijk veel over de herkomst van bessen, zaden, wieren enzovoort en ook welke werking ze hebben. De werking wordt als zekerheid beschreven. Bijvoorbeeld een zin als: “verder heeft gember ook nog eens een geneeskrachtige werking” laat geen twijfel bestaan bij hoe de schrijfster er over denkt.
De recepten zijn duidelijk beschreven. Om voor deze recensie iets uit te proberen, had ik wel een website nodig om ingrediënten te bestellen want in mijn dorp zijn deze producten niet te koop. Dat heeft natuurlijk met name te maken met niet zo thuis zijn in deze manier van koken, want voor bijvoorbeeld echt Chinees koken moet ik ook naar de stad of het online bestellen. Over verkrijgbaarheid kun je daarom van mening verschillen. Bij ieder recept wordt een stukje informatie gegeven over een ingrediënt of over het hele gerecht of bijvoorbeeld over de mate van voorzien in behoefte aan bepaalde voedingsstoffen. Zinvolle informatie.

Chutney van appel, ui en acerola
Voor 3 tot 4 personen.
Voorbereiding: 30 min. Bereiding: 15 min.
1 grote rode ui, olijfolie, 4 appels naar keus, 50 ml mineraalwater, 1 tl korianderpoeder, 1 flinke snuf kerriepoeder, ongeraffineerd zeezout, 2 el agavesiroop, 5 gr acerolapoeder.

1. snipper de ui heel fijn en fruit hem in een koekenpan met wat olijfolie.
2. Was de appels, verwijder het klokhuis en hak ze fijn. Doe ze bij de ui in de pan samen met het mineraalwater, de specerijen en het zout.
3. Haal de pan van het vuur zodra de appels zacht zijn. Laat ze afkoelen en voeg dan de agavesiroop en acerola toe. Meng alles kort door elkaar en bewaar de chutney vervolgens in een goed afsluitbare pot in de koelkast.
4. Geef de koude chutney bij rijst, een salade of groentespiesjes (champignons, tofoe, rode paprika…).

TIP: Voeg de acerola pas toe als de chutney goed is afgekoeld. Dan gaat er geen vitamine C verloren (die gevoelig is voor warmte en licht).

Wij aten het een keer als salade met een warm broodje samen met quinoa, hummus en wat fijn gesneden spitskool en een keer als bijgerecht bij een kiploempia.
Het tweede recept dat ik maakte was Hummus met sesamzaad en paprika. De voor mij bijzondere ingrediënten hier waren Kombu, een zeewier, en Tahin of Sesampasta, wat ik wel kende maar niet in huis had en donkere sesamolie. Tamarisaus mocht worden vervangen door een andere sojasaus, wel in huis.
Deze recepten waren niet moeilijk te maken. Dat geldt voor de meeste recepten in dit boek. Als je de ingrediënten eenmaal in huis hebt gehaald, is het meestal wel goed te doen. Een goede blender of keukenmachine is onontbeerlijk. Maar het zelf maken van bijvoorbeeld havermelk of amandelmelk is wel flink wat werk. Maar het lijkt er op dat het ook allemaal wel te koop is.

Het boek is geschikt voor mensen die weleens willen uitzoeken of koken met superfoods te doen is en natuurlijk voor mensen die voor superfoods hebben gekozen in hun dagelijks leven. De moeilijkheidsgraad valt wel mee, maar kennis van deze specifieke manier van omgaan met voeding is wel aan te bevelen. Van sommige ingrediënten wordt door sommige schrijvers aangegeven dat ze helemaal niet gezond zijn of zelfs schadelijk kunnen zijn zoals bijvoorbeeld agavesiroop en rijstmelk. Maar zoals dat met de meeste dingen in het leven is, met mate zal geen kwaad kunnen. Ik zal zeker nog een paar keer uit dit boekje koken, maar dat is met name omdat de gekochte ingrediënten wel een keer gebruikt moeten worden. En met aanpassingen zoals de meeste thuiskoks al gewend zijn, kiezen voor vervangers als iets niet in huis is, zijn er zeker leuke en lekkere gerechten uit te maken. De stelligheid waarmee uitspraken worden gedaan is aan mij niet zo besteed. Maar lezers kunnen daar zelf een mening over vormen. Er is genoeg informatie op het internet te vinden over de verschillende superfoods die in dit boek worden toegepast.