Soms is een boek een mysterie. Je ziet een boek dat er veelbelovend uitziet, maar je kent de auteur niet. Geef je het onmiddellijk een kans of zoek je eerst online wat recensies op? Omdat er zoveel boeken op de Nederlandstalige markt verschijnen, ga ik bij twijfel eerst opzoeken wat anderen van het boek vinden. Dit heb ik gedaan bij dit boek Hoop en Rood.
Het boek was zo nieuw op de Nederlandstalige markt dat er nog geen Nederlandstalige recensies bestonden. Enkel positieve Engelstalige recensies. Die waren voor mij voldoende om het boek een kans te geven in mijn bibliotheek. Wegens tijdsgebrek kwam ik zelf niet aan het boek toe, maar ik heb het boek aan verschillende leners meegegeven. Toen alle leners laaiend enthousiast waren en me vroegen wanneer het tweede deel zou verschijnen, was mijn interesse nog meer gewekt. Uiteindelijk heb ik het in mijn vakantie kunnen lezen en ik ben blij te kunnen meedelen dat ik het enthousiasme van mijn leners deel. Dit boek smaakt naar meer!

We volgen Hoop en Rood op 3 momenten in hun leven. In het eerste deel worden ze rond 8-jarige leeftijd beiden wees in een verschillend deel van hun wereld en komen ze bij mensen terecht die de rest van hun leven zullen vormen. Hoop wordt opgeleid tot een krijger om wraak te nemen op de moordenaar van haar dorp en Rood wordt onder de hoede genomen van een dievegge in het armoedige deel van een grote stad.
In het tweede deel zijn we een aantal jaren verder en naderen ze volwassenheid waardoor hun levens opnieuw veranderen. In het derde deel ontmoeten Hoop en Rood elkaar. Als blijkt dat de moordenaar die Hoop achternazit ook slechte plannen heeft met de thuis van Rood, slaan ze de handen in elkaar om hem te vinden en te doden. Maar natuurlijk loopt dit niet van een leien dak…

De schrijver heeft een mooie wereld opgebouwd. Elk dorp en eiland zag ik zo voor me. In de stad zijn er meerdere armoedige wijken die toch hun verschillen hebben en die duidelijk beschreven waren.
De biospinners in het verhaal zijn unieke personages. Het zijn een soort wetenschappers die het DNA van een mens kunnen veranderen. Hierdoor ontstaan er mensen met dierlijke eigenschappen en lichaamskenmerken. Deze wezens worden gebruikt ter verdediging van het keizerrijk, maar in de praktijk worden ze ook voor andere dingen in het voordeel van de biospinners ingezet. Een mensenleven telt voor hen niet, maar experimenten wel.

Ook de personages zijn goed uitgewerkt. Vanaf het begin leef je mee met Hoop en Rood. Als lezer verwacht je dat ze elkaar zullen ontmoeten en kijk je naar die ontmoeting uit. Ik was vooral nieuwsgierig naar wat er daarna zou gebeuren. Dat heeft me niet teleurgesteld. Integendeel! Het eindigt niet op een heuse cliffhanger, maar je wilt echt weten wat er in het volgende deel van de trilogie zal gebeuren. Hoop en Rood zijn opnieuw van elkaar gescheiden. Hoop probeert nog steeds om de moordenaar te pakken te krijgen. Rood gaat een heel onbekende toekomst tegemoet aangezien hij door diezelfde moordenaar wordt omgetoverd tot een uniek wezen. Beiden nemen een andere naam aan die verwijst naar het volgende boek: Hoop wordt Grim en Rood wordt Schaduw.

Ik kijk al uit naar het tweede deel ‘Grim en Schaduw’ dat in eind september verschijnt!