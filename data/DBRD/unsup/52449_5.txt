'De keerzijde kent alleen zij en wellicht nog een enkeling
En bevindt zich op een onmeetbare en ongrijpbare afstand hiervandaan
Verlangens en dromen hebben andere betekenissen gekregen
Noem het een andere dimensie of hogere kracht
Die zorgt dat zij het haar leven lang met zich meedraagt'



Vorig jaar heb ik het debuut van Linda Jansen mogen lezen: 'Onder water'. Een uitermate goed en fascinerend geschreven debuut. Niet zomaar een roman, meer een combinatie van een roman en een thriller. 'Onder water' was het eerste deel van een tweeluik en nu is het tweede deel, 'Boven water' verschenen.

In 'Boven water' volgen we wederom het leven van Liz en Tom. In het vorige deel zijn er in hun leven veel dingen gebeurd, dingen die hun huwelijk flink aan het wankelen heeft gebracht. Nu is het tijd om de scherven bij elkaar te rapen en deze zien te lijmen. Net als 'Onder water' is ook 'Boven water' geschreven vanuit een meervoudig perspectief, waarbij de hoofdrollen Liz en Tom toebehoren. Beiden maken je deel van hun gedachten in de eerste persoon.
Liz moet nog fysiek en geestelijk herstellen van datgene wat haar overkomen is, maar daarnaast moet ze ook voor haar dochter zorgen en Tom dichterbij zien te krijgen. Toms sloepenbedrijf zit goed in de lift en de toekomst voor het bedrijf ziet er rooskleurig uit. Liz haar vertrouwen in mensen is flink geschaad door de ervaringen die ze heeft opgedaan en ze heeft moeite haar nieuwe vriendinnen te vertrouwen. Tom en Liz vechten keihard voor hun huwelijk maar het is moeilijk om te vergeten en te vergeten. Liz is veranderd…in haar manier van doen en denken. Verleidingen van buitenaf maken het er ook niet makkelijker op en hun huwelijk wordt opnieuw flink op de proef gesteld…

´Diep in mij raast een storm vol woede en twijfel.’

Wie 'Onder water' heeft gelezen moet eigenlijk als vanzelfsprekend een klik hebben gekregen met de personages. Ik in ieder geval wel en was zeer benieuwd hoe het dit stel verder zou vergaan. Heb je het eerste deel nog niet gelezen? Gewoon doen, anders mis je teveel van dit mooie tweeluik. Vanaf de eerste bladzijde zat ik vastgeklonken aan dit boek en kon het absoluut niet wegleggen. De wijze van beschrijven zorgt ervoor dat je intens met deze personages meeleeft en dat ze een deel van jou worden. Dit verhaal wordt op zo’n oprechte manier beschreven dat het niet anders kan dan dat Linda Jansen over een groot inlevingsvermogen beschikt. Haar soepele schrijfstijl en de toegevoegde spannende passages maken dit tot een heerlijke roman om te lezen. En op het moment dat je denkt dat alles weer rozengeur en maneschijn is: Bam! Een onverwachte wending die inslaat als een bom. Eentje die mij echt wel even van slag heeft gebracht. Een twist die de verwachte afronding van dit verhaal definitief deed veranderen.

'Boven water' is een mooi geschreven, fascinerend vervolg op 'Onder water'. Een roman met diepgang. En als je deze roman op een goede wijze leest dan zal ook de volgende boodschap jou bereiken : het leven is er om er uit te halen wat er inzit. Met dit fantastische tweeluik heeft Linda zich wat mij betreft ruimschoots bewezen als auteur. 'Onder water' en 'Boven water' is een tweeluik dat je aangenaam zal verrassen!