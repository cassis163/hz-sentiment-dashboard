Alles houdt op te bestaan, een dikke pil… de literaire thriller van zomer 2016… en verschillende goede recensies maakten dit boek voor mij aantrekkelijk genoeg om er aan te beginnen.

In het begin is de schrijfstijl een beetje aanpassen. Het weglaten van aanhalingstekens vond ik storend werken maar na een aantal hoofdstukken merk je het niet meer.

Een, op het eerste zicht, alledaags gezin wordt verscheurd door de gruwelijke moord op Catherine, die gevonden wordt door haar man George. Maar is het gezin wel zo alledaags als het wil laten uitschijnen?

Alles houdt op te bestaan wordt traag maar gestaag opgebouwd en is psychologisch erg sterk. De auteur leidt je binnen in het leven van een psychopaat waar ook andere personages soms gecompliceerd overkomen. Dit alles overschaduwd door het ‘spook’ van de dubbele zelfmoord van de familie Hale.

Krachtig werk dat ik eerder zou indelen onder psychologische roman dan onder literaire thriller, met een bijzondere maar eigen schrijfstijl.