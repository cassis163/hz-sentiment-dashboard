De schrijfstijl van de auteur is prettig en goed leesbaar. Het boek is goed opgebouwd met verrassende verhaallijnen. Het meest krachtige daarin vind ik de cursieve delen. Hierdoor krijg je eerst meer begrip voor Sten, de docent economie. Het meeste wordt vanuit Bo geschreven en dat past goed bij het opbouwen van spanning, vooral omdat Bo zoveel onmacht ervaart en als enige in beweging lijkt te komen. Hierdoor mis je wel de beleving en acties van de andere personages, maar dat maakt de ontknoping des te verrassend.

Eva groeit op in een gezin waarin alles langs elkaar lijkt te gaan met ruzies, geheimen en zwijgen. Een citaat wat daarin past is “Zolang er geen woorden aan worden gegeven, is het er niet”. Eva is altijd een bijzonder geïsoleerd en beschermd meisje geweest. Nu ze in de puberteit zit, zich niet gezien voelt door de mensen om haar heen en gelooft in de liefde tussen haar en de docent, is ze erg zwart-wit in haar redeneren en is ze niet te sturen. Ze neemt meer afstand van haar ouders en haar vriendje Yannick. Sten is de docent economie, die geraakt lijkt door de jonge Eva. In eerste instantie lijkt dit geen bewuste keuze, maar zijn handelingen daarna gaan gepaard met een onvolwassen zelfspraak, waarbij hij alles recht-redeneert en zichzelf als slachtoffer neerzet. Bo is een moeder die (te)veel ruimte geeft aan haar dochter en die zich niet laat bijsturen, maar denkt dat het alleen op haar manier kan. Als hulpverlener denkt ze de wijsheid in pacht te hebben en probeert ze haar gespreksvaardigheden in te zetten om weer grip op de mensen om haar heen te krijgen. Ze overschrijdt de grens door een hulpvrager telefonisch deelgenoot te maken van haar gezinsproblemen. Hiermee raakt ze nog meer controle kwijt, omdat deze eenzame man Emiel de hulplijn belt om aandacht te krijgen en daar een leven omheen fantaseert. Vervolgens werpt hij zich op als redder, waarbij hij intimiderend en grensoverschrijdend naar Bo en Eva wordt. Ondertussen verzwijgt de echtgenoot Adam dat hij ontslagen is. Hij lijkt te zwelgen in zelfmedelijden en drinkt te veel. Als hij dan in een dronken bui het gezinsgeheim vertelt tegen Eva, barst de bom en sluit Eva zich verder af van het gezin. Positief is dat Adam uiteindelijk probeert grip te krijgen en dat dat zijn humeur en drinkgedrag verbetert. Uiteindelijk doet Bo alles om in haar eentje de Meesterdeal tot stand te brengen, maar blijkt Adam een verrassende rol te spelen. De onverwachte ontwikkeling rondom de vrouw van Sten helpt om het boek met een lach te sluiten, want de uiteindelijke ontknoping is ten diepste geen goede afloop, nu het gezin met een nieuw geheim verder leeft.