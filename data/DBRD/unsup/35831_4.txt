Beth en Jennifer werken voor de krant The Courier. Hun werkmail dient als communicatiemiddel waarin ze alles bespreken wat iedere vrouw met haar beste vriendin deelt: mannen, bruiloften, uiterlijk, zwangerschappen en ga zo maar door. Er is één probleem: persoonlijke berichten zijn niet toegestaan op de werkvloer. Omdat niet alleen Beth en Jennifer zich hieraan schuldig maken wordt IT-er Lincoln aangenomen om alle e-mailberichten te filteren op ‘verboden woorden’ en wanneer nodig de personeelsleden te waarschuwen als ze zich niet aan de regels houden. Dit klusje verveelt snel, maar Lincoln vermaakt zich met de mailwisselingen tussen Beth en Jennifer. Hij stuurt de vriendinnen geen waarschuwing om de mails te kunnen blijven lezen, maar dan ontdekt hij dat hij verliefd begint te worden op Beth, ook al heeft hij haar nog nooit in het echt gezien.

Het is de opmaak van sommige pagina's die dit boek opvallend maakt. Het contact tussen de vriendinnen wordt namelijk weergeven als een echte mailwisseling, waardoor er bladzijden vol korte berichten staan. Het leestempo ligt hierdoor hoger dan bij de delen over Lincoln die in een normale verhaalvorm zijn geschreven. Door deze afwisseling stoort het niet dat Klik voor een groot deel bestaat uit e-mailberichten, maar wordt het (juist omdat je alles precies zoals Licoln ervaart) interessanter.

Niet alleen de manier van vertellen, maar ook de personages weten te boeien. Beth en Jennifer maken veel mee, vooral herkenbare dingen, zoals relatieproblemen, familiediscussies en kantoorperikelen. Lincoln is juist het clichébeeld van een nerd: hij is goed met computers, heeft geen vriendin, woont nog bij zijn moeder en speelt D&D. Terwijl hij gevoelens krijgt voor Beth, beseft hij zich dat het hoogstwaarschijnlijk nooit iets kan worden, of misschien toch wel?
Klik speelt zich af tijdens de millenniumwisseling en dat komt de geloofwaardigheid ten goede. Tegenwoordig zou je elkaar, zelfs op de werkvloer, spreken via bijvoorbeeld Facebook en WhatsApp. Dit is waarschijnlijk ook de reden dat Lincoln een lange tijd geen idee heeft hoe de vrouwen, die hem onbewust tijdens zijn werk vermaken, eruitzien. Vandaag de dag kun je bijna iedereen googelen, maar dat was eind jaren negentig nog niet zo makkelijk.

Journalist en schrijfster Rainbow Rowell (1973) heeft met Klik een roman geschreven over het alledaagse leven van drie personen, met humor, een vleugje romantiek en een toepasselijke dubbelzinnige titel die niet alleen verwijst naar een muisklik, maar ook naar de klik die mensen met elkaar kunnen hebben. Al gaan de complimenten voor dat laatste naar de vertaler, die ook met de rest van het boek goed werk levert. Bovenal is Klik een afspiegeling van het hedendaagse online daten, want in het begin weet je nooit zeker met wie je je berichten deelt.