Ik was ZO blij toen ik hoorde dat er gewoon nog DRIE DELEN zouden verschijnen. AAH! Deze serie heeft de vriendschap tussen Manon en mij stiekem wel een beetje gebonden, dus blijft het een speciale serie voor mij. Ik heb het boek al knuffelend meegenomen uit de boekhandel en zodra ik alle tijd had ben ik gaan lezen. En lezen. En lezen. Een avond later was het boek weer uit…

Wat ik erg tof vond, is dat je nu ook hoofdstukken leest vanuit het perspectief van Warner. Ik vond zijn novelle super interessant en was blij dat ik nog een paar keer een kijkje in zijn hoofd mocht nemen. De situatie is namelijk alles behalve uitstekend en er moeten nog een hoop dingen gebeuren.

Juliette heeft nu de leiding over sector 54, maar weet eigenlijk niet zo goed wat ‘de leiding hebben’ eigenlijk precies inhoudt. Warner steunt haar onvoorwaardelijk, ook al wordt er een aantal keer geopperd dat Warner de functie van Juliette over zou moeten nemen. Warner weigert en Juliette ploetert voort. Het blijft ook verbazend stil. De andere sectoren hebben nog helemaal niets van zich laten horen.

Het begin van dit verhaal is nogal opbouwend, maar ik vond dit prettig. Zo kon ik er weer even helemaal inkomen en de wereld waar ik zo van hou weer tevoorschijn halen uit mijn achterhoofd. Er is veel veranderd en er moesten veel dingen veranderen, dus het politieke spel is ook zeker aanwezig. Maar stukje bij beetje kom je er achter dat er een hele hoop dingen zijn die Juliette niet weet, maar Warner wel. En dan ga je je als lezer afvragen… Waarom zeg je deze dingen niet tegen Juliette? Waarom heb je geheimen voor haar? Tja, en dan komen er ook nog wat spoken uit het verleden van Warner ineens binnen gewaaid, en dan komt het verhaal in gang.

De Juliette die tijdens het vorige boek met gemak mensen van de kaart veegde, is er niet meer. Alles is bij Juliette nu bezonken en ze heeft een boel te verwerken. Ze is niet meer zo gebroken als eerst, maar wel een stuk onzekerder. Dat ze haar plek in de sector niet kent en begrijpt speelt ook zeker een grote rol in deze onzekerheid. Daarnaast krijgt ze ook ineens een heleboel belangrijke informatie te horen die even als een bom binnen komt. Tijd om te verwerken krijgt ze niet eens, want er dreigt misschien ook nog eens een oorlog te ontstaan. Ik had zo een medelijden met haar!

De nieuwe personages zijn verfrissend en erg interessant. Ze hebben een kleine rol, maar op het einde wordt duidelijk dat zij waarschijnlijk nog veel vaker voorbij zullen komen in de volgende delen. Over het einde gesproken – ik stierf een beetje van binnen en ik kan niet wachten op deel vijf!

Kortom: Een fantastisch vervolg van een fantastische serie dat smaakt naar meer en je ook echt hongerig maakt.