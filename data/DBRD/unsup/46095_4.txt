Aangeprezen door grootheden als Oprah en Obama, werd ik nieuwsgierig naar het boek 'Een ongewoon huwelijk' (oorspronkelijke titel: An American marriage). Ik schreef me in voor de leesclub op Hebban en het boek belandde met een plof op mijn deurmat. Vol enthousiasme startte ik aan het verhaal, me afvragend of mijn enthousiasme aan zou blijven houden of al snel zou doven door mijn verwachtingen.

Een ongewoon huwelijk vertelt het verhaal van Celestial en Roy, die vol liefde voor elkaar hun eerste en ergste crisis tegemoet treden. Wanneer zij overnachten in een hotel waar een familiegeschiedenis wordt verteld, wordt op hetzelfde moment in dat hotel een oudere vrouw misbruikt. Roy wordt aangewezen als dader en belandt achter tralies. De vraag is of het huwelijk tussen Celestial en Roy bestand is tegen dit noodlot, of dat het een afstand zal creëren tussen de twee die niet meer te dichten valt.

Tayari Jones vertelt dit alles in mooi verwoorde zinnen en grijpt het verhaal ook aan om het nog steeds spelende onderscheid in Amerika tussen blank en donker te benadrukken. Want waarom belandt Roy zo snel achter tralies? Waarom komt er geen eerlijk proces? Wat is het dat het maakt dat een donkere vrouw zwijgt over haar man in de gevangenis, omdat het wellicht haar carrière zou kunnen schaden? Haar eigen mening laat Jones achterwege, al sijpelt het hier en daar tussen de zinnen door toch naar buiten.

Met wisseling van perspectief, het gebruik van een langdurige briefwisseling tussen Roy en Celestial en het prachtige taalgebruik laat Jones zien dat Een ongewoon huwelijk meer is dan een licht verhaal over de liefde tussen twee mensen. Er zijn wel degelijk meerdere lagen in het verhaal aanwezig.

Al met al heb ik genoten van een boek over liefde, rassenonderscheid en andere spelende kwesties in Amerika. Voor mij is het niet per se de must read die Oprah en Obama ervan lijken te maken, maar het is een verhaal waarin je wordt meegenomen en waar je de eerste dagen nog volledig van in de ban blijft.