Het enige dat je kunt doen als je deel 1 uit hebt, is naar de bib of de winkel rennen voor deel 2. En neem deel 3 dan ook gelijk mee, want het wordt steeds beter.
Het verhaal wordt gezien om de beurt door de ogen van de vier jonge hoofdpersonen Clarke, Glass, Bellamy en Wells. Daardoor speelt het verhaal zich op verschillende plaatsen af en dat zorgt voor afwisseling. Terugblikken maken duidelijk hoe de hoofdpersoon in een situatie terecht is gekomen en dat geeft ook variatie.
Een groep jonge mensen wordt vanuit een ruimtekolonie naar de aarde gestuurd om erachter te komen of de aarde na een kernramp weer bewoonbaar is geworden. Ze hebben nauwelijks hulpmiddelen en moeten zich zelf zien te redden. Dat lukt aardig totdat de vice-kanselier van de Kolonie zelf arriveert.
De schrijfstijl is vlot en je kunt niet stoppen met lezen. Dat geldt zelfs voor mij, een ‘young adult’ uit de tijd dat ‘Lord of the flies’ van schrijver William Golding op ieders boekenlijst stond. Dat is meteen het minpuntje: het idee van kinderen die moeten zien te overleven na crash op aarde is zeker niet origineel, maar wel spannend uitgewerkt.