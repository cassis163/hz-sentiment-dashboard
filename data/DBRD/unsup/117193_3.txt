Sjef logeert elk weekend bij Opa en Oma en soms mag zijn kleine zusje Mina mee. De lezer krijgt geen uitleg waarom Sjef daar iedere week logeert, maar eigenlijk maakt het ook niet veel uit. Logeren bij opa en oma is leuk, want met opa Pie – oftewel Opilopi – doet Sjef de leukste dingen. Ze vervelen zich nooit. Ze vertellen elkaar moppen, drinken zogenaamd samen een pilsje, repareren dingen, timmeren vogelhuisjes, bakken broden en er wordt zelfs een zwemdiploma gehaald.  

Opa is lekker gek en hartstikke stoer. Hij weet zijn kleinkind feilloos te boeien. De kleine Sjef bewondert zijn opilopi en samen bespreken ze van alles zoals: de dood, het eten van snotjes, het uitpoepen van per ongeluk doorgeslikte melktanden en het wel of niet eten van wormen. Elk verhaal eindigt opgewekt en met een humoristische kwinkslag. Auteur en scenarioschrijfster van o.a. Sesamstraat en Het Sinterklaasjournaal Clinty Thuijls houdt het in Opilopi klein en eenvoudig maar niet braaf. De verhalen zijn gek, een beetje vies en ondeugend maar spelen zich altijd dicht bij huis af. Niet elk verhaal is even sterk, maar in de kleine belevenissen van opa en Sjef weet Thuijls humor en ontroering dicht bij elkaar te brengen. Dat is geen eenvoudige taak. Grootouders worden in kinderboeken soms een superheldenstatus aangemeten om ze interessant te laten lijken. Thuijls toont aan dat dit niet nodig hoeft te zijn.  

Toch zijn er een aantal kanttekeningen die bij het boek geplaatst kunnen worden. Met het intieme huiselijke karakter van het boek in het achterhoofd is het zonde dat de zwart-wit illustraties van cartoonist Argibald zo bescheiden zijn van opzet. De personages zijn ook niet veel meer dan komische karikaturen die niet veel toevoegen aan de sfeer van de verhalen. Bovendien oogt de lay-out van het boek erg klassiek door de keuze van het kleine lettertype dat uitgelijnd is over vrijwel de volledige pagina. Bovendien maakt dit lettertype het boek minder goed leesbaar. Opilopi is kortom ondanks het felgekleurde omslag een ietwat eenvoudig voorleesboek gebleven. En naast de verhalenbundels die er zijn voor kinderen rond de vier spreekt Opilopi misschien alleen die ouder of grootouder aan die de tijd neemt om een stukje in het boek te lezen.  

Het is de inhoud van de verhalen die het boek aantrekkelijk maakt en de inhoud sluit perfect aan op het kinderboekenweekthema van 2016: ‘Voor altijd jong’. Opa’s en oma’s staan centraal tijdens deze week en wie weet zijn Opilopi en kleine Sjef daar ook aanwezig.