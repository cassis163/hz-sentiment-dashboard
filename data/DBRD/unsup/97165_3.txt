In Waarom verdrinken vissen niet? Worden tal van wonderlijke vragen over het dierenrijk en het plantenrijk beantwoord. Het zijn vragen die zo uit elke kindermond zouden kunnen komen: Wat betekent 'woef'? Waarom hebben mensen geen staart? Kan mijn kat vegetariër worden? Gaan uilen naar bed?

Alle vragen in het boek spreken tot de verbeelding en zijn voorzien van een helder antwoord. Het gaat wel even mis wanneer in het boek wordt beweerd dat planten alleen lichtenergie nodig hebben om te groeien. Ze halen immers ook voedingsstoffen en water uit de grond, maar daar gaat de auteur aan voorbij. Voor de rest zijn de teksten opgesteld in redelijk gemakkelijke bewoordingen en bieden ze de informatie op een overzichtelijke manier aan.

Er zit veel variëteit in het boek. Aan alle soorten dieren wordt aandacht gegeven en de vragen zijn divers. Dit is niet het enige gegeven dat van Waarom verdrinken vissen niet? een leuk boek maakt. De illustraties zijn origineel. Er wordt gebruikgemaakt van foto’s, maar ook van tekeningen en collages van vroeger en nu. Bovendien bevatten de meeste pagina’s een kleine cartoon en lijken alle titels met de hand getekend.

Waarom verdrinken vissen niet? is leuk om te doorbladeren en korte stukjes in te lezen. De lezers (6+) moeten niet noodzakelijk de volgorde van het boek aanhouden. Delen overslaan en teruglezen is helemaal toegestaan.

Minpuntje is het gebruikte lettertype en de opmaak ervan. De tekst is vrij klein gedrukt waardoor het moelijker te lezen is. Bovendien bevordert de speelse opmaak van de tekst de leesbaarheid niet. Wat dat betreft had het boek misschien beter de middenweg gekozen en de afbeeldingen iets kleiner gedrukt om de tekst wat te kunnen vergroten.

Het eindresultaat is al met al een geslaagd kinderboek. De dikke kartonnen kaft geeft het wat extra stevigheid en het bevat een stroom aan interessante weetjes die nieuwgierige kinderen zeker zullen weten te appreciëren.