Rome is mijn muze, het zij nog maar een keer gezegd. Woorden die via de mond recht uit het hart van David Hewson komen en de basis vormen voor zijn drie boeken. Na zijn debuut (De Vaticaanse moorden) kreeg hij het advies om met zijn personages uit dat verhaal verder te gaan in zijn volgende boeken.
Daar heeft Hewson naar geluisterd en hij is bezig met de ontwikkeling van een aantal sterke, vriendelijke en humoristische personages.
Ook in De Pantheon getuige (The sacred cut) tillen ze het verhaal naar ongekende hoogte.
Een merkwaardig begin met het Irakese vluchtelingetje Laila dat in Italië aankomt en getuige is van een haast rituele moord in het Pantheon in Rome. Nic Costa en Gianni Peroni worden er op afgestuurd, in gezelschap van de fotograaf Mauro. Ook Mauro overlijdt in een vuurgevecht en precies op het middelpunt van het gebouw ligt een vrouwenlichaam.
Voor het onderzoek goed op gang kan komen eist de FBI het lichaam van de vrouw op, tegen de wil van Teresa Lupo die laaiend is. Na een spoedoverleg geeft de FBI de Italiaanse politie ondersteuning in de persoon van Emily Deacon, dochter van de eveneens vermoorde Steely Dan Deacon.
Al snel rijst de vraag of er een verband bestaat met eerdere moorden en wat de rol precies is van Billy Kaspar die als priester op het toneel verschijnt en een uiterst merkwaardig gedrag vertoont.
Alle reden voor Falcone en zijn mannen om te proberen niet afhankelijk te worden van de FBI en tot op de bodem te gaan in het onderzoek naar deze seriemoordenaar die mondiaal een aantal doden op zijn geweten heeft.
Het is bewonderswaardig te zien hoe David Hewson feitelijk in twee boeken zeer sterke karakters weet neer te zetten. In zijn debuutthriller had hij helemaal niet het plan om met vaste personages te werken waardoor de karakters uiterst oppervlakkig bleven.
Nadat dit besluit was bijgesteld heeft hij zijn focus meer en langer op Costa, Peroni, Falcone en Lupo gericht en na De Pantheon getuige zijn het goede vrienden van de lezer geworden.
Daarnaast is het een thriller die niet onder doet voor een aantal bestsellers. Sterke verhaallijn die verrassende wendingen kent met veel spannende momenten die de lezer van de ene verbazing in de andere werpen.
Een vleugje romantiek geven zijn stoere politieagenten zelfs een menselijk trekje mee. Tussen 4 en 5 sterren zit niet zoveel meer maar continuïteit van deze eerdere drie verhaallijnen garanderen zeker vijf sterren voor de toekomst.