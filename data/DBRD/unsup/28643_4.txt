Tamara Onos (1972) is arboprofessional (arbeidshygiënist en hogere veiligheidsdeskundige). Zij adviseert en schrijft over veilig en gezond werken. Haar liefde voor de pracht en problemen van haar werk deelt ze met Renske Nijland, de hoofdrolspeler van dit boeiende thrillerdebuut. ‘Onder invloed’ is het eerste deel in de Renske Nijland reeks. Tamara Onos woont met haar zoons in het Gelderse Ellecom.

Wanneer een visser in het Gelders natuurgebied de Havikerwaard verdrinkt, wijt de politie dit aan dronkenschap. Renske Nijland, die als eerste bij het ongeluk aanwezig was, gelooft hier niets van. Als expert gevaarlijke stoffen is zij ervan overtuigd dat er een andere oorzaak is. Ze denkt dat iets of iemand het slachtoffer heeft bedwelmd, met de dood tot gevolg. Renske bijt zich in dit mysterie vast met gevaar voor eigen leven en ongewild ook dat van haar kinderen.

Met ‘Onder invloed’ heeft Tamara Onos haar eerste thriller geschreven, en wat voor één. Van het begin tot het eind houdt ze je gevangen in het verhaal. Hoofdpersoon Renske is een vrouw die weet wat ze wil en zich niet zomaar van het padje af laat brengen. Wat ze in haar hoofd heeft laat ze niet gauw los of er moeten harde bewijzen zijn die het tegendeel aangeven. De auteur hanteert een fijne schrijfstijl, gebruikt korte hoofdstukken en gemakkelijke zinnen. De proloog begint meteen al spannend, een jongen wordt gered uit een immense vuurzee. Meteen zitten we in het verhaal en willen alleen maar meer. Tamara Onos beschrijft de omgeving en de personen filmisch. We zien het landschap en de personages voor ons, krijgen een goede indruk van het geheel mede door de kaart voorin het boek. Ze gebruikt flashbacks om situaties en gebeurtenissen te verklaren. De plot is geloofwaardig en origineel, de diverse verhaallijnen komen langzamerhand vloeiend bijeen. De auteur weet waar ze het over heeft, dit blijkt uit de goede beschrijvingen van de diverse chemicaliën en het laboratorium waar Renske werkt. Interessant om te lezen.

Tamara Onos heeft de lat hoog gelegd met ‘Onder invloed’. We kijken uit naar het tweede deel in de Renske-Nijland reeks, hopelijk net zo goed als het eerste deel.
Ik waardeer dit debuut met 4,5*