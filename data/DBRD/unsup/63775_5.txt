Hoe ga je om met het verlies van je broer waar je niet altijd zo geweldig mee overweg kon, maar waar wel liefde zat? Het enige dat er nog is van hem is het sprookjesboek. Dit sprookjesboek is dan ook van enige betekenis in dit mysterieus geschreven boek.
Nadat de familie Abbott verhuist naar "Huize Hoopvol" aan zee begint het mooie en meeslepende verhaal van Henry (Henriëtta). Achter het huis bevindt zich een groot bos dat geheimen in zich heeft die gedurende het verhaal steeds meer ontrafelt raken. Het verhaal wankelt op de grens van werkelijkheid en het zich bevinden in een sprookjesboek. Wat is waar? Wat is echt? Zijn de dingen wel zo zoals ze lijken?
Het verhaal is geschreven voor tieners, maar ook zeker voor volwassenen een streling van het leesgenot. Naast dat het mooi en spannend geschreven is, is het boek ook prachtig geïllustreerd. Niet alleen de aantrekkelijke omslag uit zich in de pracht van het Nachtegaalbos, ook ieder hoofdstuk heeft bovenaan een prachtige illustratie die de mystiek weergeeft.
Wat wordt het volgende boek van Lucy Strange? Als dit net zo'n prachtexemplaar is als dit boek, dan hebben we hier misschien wel te maken met een nieuwe J.K. Rowling.