#PatriciaVanDerBroek #DodelijkBedrog

In 2010 publiceerde Patricia haar eerste verhaal : 'Puck Beukema en het geheim van madame Sourire.'
Met Dodelijk Bedrog verscheen eerder dit jaar haar eerste thriller.

Een thriller die ons voert naar het Noordelijke Nederland : Groningen, Bedum en Briltil en begint in Parijs. De moord op Didi van Steenis in een Franse Hotelkamer, terwijl ze samen met haar minnaar in de stad verbleef. Is haar minnaar Pieter (en tevens collega) de dader? De Franse rechercheur Jean Francois Thonnart vertrouwt het niet helemaal, want Pieter bekent wel erg snel. Hij neemt contact op met zijn jeugdvriend en Nederlandse collega Thiemo. En wat heeft de zorginstelling Feniks met de hele zaak van doen?

Dodelijk bedrog is een thriller die heel even moeizaam op gang komt als een auto met koude motor, maar eenmaal warmgelopen zit je helemaal in het boek in de hoogste versnelling. Veel onderhuidse spanning, geweldige karakters, mooie zinnen, een vleugje humor. Het boek heeft het allemaal. Vooral Thiemo Ravenhorst zal je al snel in je hart sluiten, een gevoelige man van vlees en bloed. Hij heeft het nog steeds moeilijk met het verlies van zijn vrouw, maar ondertussen komt hij aan vrouwelijke aandacht niets tekort. De rest van de karakters wordt ook vol overtuiging neergezet. Mevrouw Anja Oude Ophuis die aan het roer staat van zorginstelling Feniks, haalt soms het bloed onder je nagels vandaan.

Ik heb enorm genoten van dit boek en Patricia's heerlijke schrijfstijl, die even op gang moest komen. De soms wat vele Franse woorden en zinnen hadden wat mij betreft wel achterwege gelaten mogen worden, maar als je hier éénmaal aan gewend bent leest ook dit prima weg.

Enige zinnen uit het boek vond ik zo geweldig en bijzonder, dat ik ze met jullie wil delen :

* "Haar werkelijke leeftijd onthulde zich in donkerblauwe aderen die als woest kronkelende rivieren in een gevlekt landschap van losse huid lagen."

* "Haar Friese tongval was zo dik dat je er plakjes van kon snijden."

* "Hij was bang dat ze zich als een hitsig hertje zou gedragen. En eerlijk gezegd wist hij ook niet precies wat hij moest zeggen, gelet op zijn bronstige gedrag van een paar dagen geleden."

* "We gebruiken kennelijk te veel tijd om na te denken over het leven in plaats van het leven meteen te leven."

Met Dodelijk bedrog heeft Patricia een prima thriller afgeleverd met volop spanning en een goed plot. Tot het einde toe blijf je gissen hoe het hele zaakje nu eigenlijk in elkaar zit en tijdens het lezen van de laatste zin sla je het boek met een zucht dicht. Ik hoop dat we in een volgend boek in ieder geval meer horen van Thiemo (en P.) :-)

★★★★