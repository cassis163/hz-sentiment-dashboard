Emma Faber is een Nederlandse houtdeskundige en dateert houten voorwerpen, waaronder violen. Ze is net naar Berlijn verhuisd, waar ze start als hoogleraar. Ze krijgt een opdracht om een viool te dateren. Het lijk een eenvoudige klus, maar Emma haalt zich de woede op haar hals wanneer ze de viool recenter dateert dan altijd is aangenomen en daarmee de echtheid van deze viool betwist. Wat pas na het dateren blijkt, is dat de gedateerde viool ‘De Messias’ is, de meest waardevolle Stradivariusviool. Ze wordt bedreigd en verweten de wetenschap te verkwanselen. Ze laat het er niet bij zitten en gaat op onderzoek uit.

Originele insteek
‘De Messias’ is een origineel verhaal. Waar in menige thriller een moord, verkrachting of een ander misdrijf centraal staat, draait het in dit verhaal om de zwendel rondom ‘s werelds beroemdste viool, ‘De Messias’. Interessant is de vraag die in het boek centraal staat: wie is verantwoordelijk voor de zwendel? Is dat de rijke zakenman die koste wat kost een kwartet van unieke violen wil hebben, of is het ten tijde dat Stradivarius leefde al misgegaan?

Twee verhalen
‘De Messias’ vertelt eigenlijk twee verhalen. Het heden, waarin Emma de viool dateert en de gevolgen hiervan. En er is het levensverhaal van Stradivarius en wat er door de eeuwen heen met de viool gebeurde. Dit laatste wordt verteld aan de hand van telkens andere gebruiksvoorwerpen (zoals een kar of een blouseknoop) die getuige zijn. ‘De Messias’ laat zien dat de geschiedenis gemakkelijk gemanipuleerd wordt. Niet achteraf, maar al tijdens de gebeurtenissen. De mix van heden en verleden zorgt voor een aangename afwisseling, maar het verhaal van de Stradivarius zorgt er, zeker in het begin, voor dat de snelheid uit Emma’s verhaal gehaald wordt.

Platte karakters
De uitwerking van de karakters in het boek is helaas minimaal. Emma’s ex-man Simon wordt geïntroduceerd, is belangrijk in Emma’s leven, maar speelt nauwelijks een rol in het verhaal. Het lijkt hierdoor eerder een introductie voor een vervolg op dit boek. Dit geldt ook voor het geloof van Emma. Haar religieuze opvoeding en de moeizame relatie met haar ouders komen meerdere malen aan bod, maar geven geen toegevoegde waarde aan het verhaal. Wellicht bedoeld om het karakter van Emma mee vorm te geven, maar dit komt dan helaas niet uit de verf.

Verdienstelijk debuut
‘De Messias’ is zonder meer een verdienstelijk debuut van dit schrijversduo (Julian Winter is de schrijversnaam voor Wiljan van den Akker en Esther Jansma). Het verhaal staat en kent voldoende diepgang. Is spannend en origineel. De uitdieping van de karakters had, zoals hierboven beschreven, echt wel beter gekund. Jammer, maar niet onoverkomelijk. Al met al een prima boek dat de lezer stof tot nadenken geeft over de waarde van kunst (wie bepaalt de prijs?) en de echtheid van bepaalde feiten.