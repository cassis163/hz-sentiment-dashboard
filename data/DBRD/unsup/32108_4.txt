Schrijfster Maren Stoffels is gek op escape rooms. Tijdens een van haar bezoekjes maakt ze een onschuldig grapje: ‘Wat als hij ons niet meer laat gaan?’. Deze opmerking stond aan de basis van haar nieuwe boek Escape Room.
Vier vrienden besluiten om een escape room te gaan doen. Binnen zestig minuten moeten ze uit een kamer zien te ontsnappen. Vol enthousiasme starten ze zich op de puzzels die in de kamer liggen, maar langzamerhand ontdekken de vrienden dat de persoon die ze heeft opgesloten andere plannen heeft. Iemand heeft het specifiek op een van de vier vrienden gemunt. Wie is de pineut en waarom mogen ze niet ontsnappen?
Mint, Sky, Alissa en Milas zijn de vier vrienden die de escape room binnen stappen. Alle vier hebben zo hun eigen karakters en eigen problemen. Stoffels laat hen allemaal aan het woord en wisselt daarin met vertelperspectieven, die alle vier geloofwaardig zijn uitgevoerd. Het is niet makkelijk om de karaktereigenschappen die elk van de personen kenmerkt consequent door te voeren in het boek, maar Maren Stoffels heeft dat in dit boek goed doorgevoerd. Aanvullend op de perspectieven van de vier vrienden, komt er ook een onbekend personage aan het woord, persoon X. Deze stukken tekst zijn ontzettend mysterieus en door het verhaal verder te lezen, kom je langzaam achter de identiteit van X.
De keuze voor een escape room als setting voor een thriller blijkt een perfecte zet te zijn. Elke escape room heeft een eigen verhaal. Dat van de kamer waarin de vier opgesloten zitten is op zichzelf staand al spannend, maar om als lezer ook de oplossing van dat mysterie te vinden, móet je verder lezen. Maren Stoffels weet hiermee een extra dimensie aan de spanning te geven. Op originele wijze weet ze het verhaal van de kamer te verweven met het verhaal over de opsluiting in die kamer. De puzzelstukjes van de escape room vallen op zijn plek, door meer te weten te komen over het leven buiten de kamer.
Het boek is op te delen in vier delen: voor, moment van binnentreden, tijdens en na de escape room. Het boek bevat verder geen hoofstukken, enkel de wisselingen in vertelperspectief. Mede dankzij deze keuze ga je als een speer door het boek heen. Dat effect wordt versterkt door de schrijfstijl van Stoffels en natuurlijk door de eerdergenoemde spanning.
Hoewel het boek ontzettend spannend is en de personages geloofwaardig vertellen, is het moeilijk om het verhaal overal als aannemelijk te beschouwen. Mint kan bijvoorbeeld pijn van anderen voorspellen. En tijdens de escape room gaan de vrienden soms vrij vlot door de puzzels heen. Daarbij moet wel vermeld worden dat het moeilijk is om het oplossen van een escape room zo betrouwbaar mogelijk neer te zetten. Al met al is dit boek zeker een aanrader voor mensen die van spannende boeken en van escape rooms houden. Alhoewel, durf je na het lezen van dit boek nog wel een escape room binnen te gaan?