“De situatie is moeilijk. Veel vluchtelingen zijn getraumatiseerd nadat ze meer dan een maand op de vlucht zijn geweest, er zijn veel gezinnen met kleine kinderen bij.” “Wiegelied” snijdt hedendaagse thema’s aan zoals de vluchtelingenstroom vanuit Syrië, Afghanistan en Afrikaanse landen naar West-Europese landen, waaronder Zweden.

“Wiegelied” is het vierde deel in een succesvolle serie over Tom Stilton en Olivia Rönning van het auteurs duo Cilla en Rolf Börjlind. Stilton was vroeger rechercheur en heeft een moeilijke periode als dakloze achter de rug. Hij is een man met het hart op de juiste plaats. Hij gaat voor rechtvaardigheid ook als dat niet altijd volgens de regeltjes is. Olivia is een jonge rechercheur in het team van Mette Olsäter. In “Wiegelied” zijn de personages jammer genoeg niet zo uitgewerkt als in de vorige delen en maken zij weinig ontwikkeling door. Lezers die de voorgaande delen niet gelezen hebben, kunnen daardoor wat missen van de persoonlijkheid van de hoofdpersonages. “Wiegelied” speelt zich gedeeltelijk af in Boekarest en daardoor lezen we in deze Scandinavische thriller minder over Zweden en het Zweedse landschap.

Er spelen verschillende verhaallijnen in dit boek. De grote vluchtelingenstroom die op het centraal station van Stockholm binnenkomt, veroorzaakt een chaos. De gemeente probeert met behulp van veel vrijwilligers de vluchtelingen zo goed mogelijk op te vangen. Ook Olivia draagt hier haar steentje bij door op het centraal station als vrijwilliger te helpen. Op de aak waar Stilton woont, wonen tijdelijk 2 vluchtelingengezinnen.

Muriel is een drugsverslaafde, dakloze vrouw die regelmatig haar lichaam verkoopt om aan geld te komen. In het centrum van Stockholm ontmoet zij Folami, een vluchtelingenmeisje. Ze besluit om Folami mee te nemen en haar eten en onderdak te geven. “Wiegelied” verwijst naar een kinderliedje dat Muriel voor Folami zingt om haar gerust te stellen. Later zingt Folami op een emotioneel moment het liedje voor Muriel.

In Småland wordt in een bos het graf van een jongen gevonden. De jongen is seksueel misbruikt en zijn keel is doorgesneden. Het team van Mette Olsäter onderzoekt deze zaak. Mette vraagt Tom Stilton om het team te helpen. Het team vindt in de buurt van het graf van de jongen een dolk met een inscriptie erop die verwijst naar een Roemeense criminele organisatie. Mette stuurt Tom en Olivia naar Boekarest. Zij ontdekken daar een link tussen de Roemeense criminele organisatie en de jongen in het graf in Småland. Intussen vallen er meer doden.

Het wisselen tussen de verhaallijnen geeft in het begin van het boek een beetje een ‘van-de-hak-op-de-tak’ gevoel. Als de verhalen zich meer ontwikkeld hebben, verdwijnt dat. De verschillende verhaallijnen verhogen de spanning en maakt de lezer nieuwsgierig naar de verbanden tussen de verhalen. Uiteindelijk komen de verhaallijnen knap samen zoals de puzzelstukjes van een puzzel in elkaar passen. “Wiegelied” is een thriller die makkelijk leest en met plezier gelezen zal worden.

Jammer is wel dat er veel toevalligheden nodig zijn om alles tot een goed einde te brengen. Zo herkennen personages toevallig bepaalde personen op het juiste moment en op de juiste plek. Helaas is op twee derde deel van het boek al duidelijk hoe de plot zich zal ontwikkelen. De reddingsactie aan het einde komt toevallig héél precies op tijd. Verrassend is wel dat pas op het allerlaatst het verband met de proloog duidelijk wordt. Gerechtigheid, daar gaat het om!