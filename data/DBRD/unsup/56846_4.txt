'Winter in New York' is de winterse tegenhanger van de verhalenbundel '21 Zomers'. Deze bundel bevat zes verhalen in een absolute winter- en Kerstsfeer. 'Winter in New York' is het langste verhaal van de bundel en zou je wel kunnen betitelen als hoofdverhaal, maar ook de andere verhalen zijn pareltjes, in een typische Chantal van Gastel stijl.

'Hoewel de winter nog even op zich lijkt te laten wachten, heb ik 'Winter in New York' met heel veel plezier gelezen. Chantal van Gastel weet in haar verhalen de sfeer altijd heel mooi te beschrijven en dat is ook in deze bundel goed gelukt. Je waant je in de winter en met de romantiek die Chantal als geen ander weet te beschrijven, staat deze verhalenbundel garant voor een paar hele fijne leesuurtjes.

Mijn favoriet uit deze bundel was toch wel 'Winter in New York'. De stad heeft ook mijn hart ooit veroverd en ik droom ervan om nog eens terug te gaan. Dus het was heerlijk om me met dit verhaal weer eens in die wereldstad te wanen. Het verhaal gaat over Lois, zij ontvlucht haar relatieproblemen door naar de andere kant van de wereld te reizen. Daar woont haar beste vriendin Lucy met partner Kasper (inderdaad, die kennen we nog van 'Zomer in New York'. In New York leert Lois al heel snel dat je ver kunt vluchten van je problemen, maar dat je jezelf altijd meeneemt. 'Winter in New York' beschijft op een mooie manier de zelfontwikkeling van een jonge vrouw. Dat dit tegen het decor van 's werelds meest indrukwekkende stad gebeurt, is natuurlijk mooi meegenomen. Hoewel ik normaliter in recensies weinig werk met quotes, wil ik er uit dit verhaal toch heel graag een delen. 'Zoals ik het zie, stelt New York nieuwkomers op de proef zodat alleen de mensen die het echt verdienen verliefd worden op deze stad. En dan maak jij niet alleen deel uit van de stad, maar de stad voortaan ook van jou.' Zo mooi beschreven en z√≥ waar. Ik ervaarde het precies hetzelfde!

'Gelukkig nieuwjaar', 'De openbaring' en 'Een kerstbelofte' zijn drie hele korte verhalen. Alle drie met een heel ander thema. Ik vind het knap dat Chantal van Gastel de inspiratie kan vinden voor een verhaal dat uit zo weinig woorden mag bestaan en dat het haar lukt om de lezer daarin toch te laten meeleven met de hoofdpersonages. Persoonlijk heb ik de verhalen liever wat langer, zodat er wat meer diepgang gezocht kan worden en je wat langer de tijd krijgt om de personages te leren kennen, maar dit zijn zeker mooie tussendoortjes. 'Stop!' had ik eerder al eens gelezen, dat is het kerstverhaal dat voorafging aan 'Ik wist het' waarin Mia het besluit neemt om te gaan doen waar ze van houdt.
Dan was er nog 'Love Shack' een verrassend verhaal van Tess, een jonge vrouw, die door haar vriendin is aangemeld voor het televisieprogramma Love Shack, waarbij geliefden die ver van elkaar vandaan worden herenigd worden voor Kerst. Maar de televisieshow krijgt een bijzondere wending als blijkt dat Tess niet alleen geliefd is door haar Canadese vriend Ryan.

Het is altijd bijzonder leuk om te zien hoe Chantal van Gastel haar personages in nieuwe verhalen of boeken laat terugkomen. Soms gaat het om hoofdpersonen, op andere momenten gaat het om personages met een kleine rol. Dat deed ze al eerder in haar boeken en ook in deze verhalenbundel heeft ze nog een leuke verrassing in petto.

Heb jij zin in een paar ontspannen leesuurtjes met een winters gevoel, dan is deze nieuwe verhalenbundel van Nederlands feelgood-koningin Chantal van Gastel zeker een must-read!