Marie is 17 en kleedt zich uitdagend, waardoor ze aandacht krijgt van een hoop jongens. Hierdoor kan ze het geheim wat ze al een aantal jaar bij zich draagt even vergeten. Dan duikt er een nieuwe jongen op; Anton. Hij lijkt erg lief, maar kan schijn bedriegen?

Ik moet als eerst eerlijk bekennen; ik was erg sceptisch over het boek. De auteur kwam me niet bekend voor, de titel sprak me niet aan en ik voelde me er al snel te oud voor. Maar wat heeft dit boek me verrast, en geraakt!

Allereerst mag duidelijk zijn dat ik dit boek niet geschikt vind voor wat ouder publiek. De termen en scheldwoorden schrikken toch enigszins af. Dit laatste is dan ook mijn enige kritiekpunt aan het boek. Het boek is spannend. Je duikt vrijwel meteen in het verhaal, wat zo gedetailleerd wordt beschreven vanuit zowel de ‘catfisher’ Anton als vanuit het slachtoffer Marie. Ik heb meerdere malen gehuiverd en mijn adem ingehouden voor wat er gebeurde. Dit maakt het boek ook realistisch, het leek bijna alsof je erbij was en een kijkje nam in Marie’s leven. Ook maakt het boek je bewust van de huidige situatie van social media: Het kan natuurlijk leuk zijn, maar ook verraderlijk en eng. Vijf jaar geleden had het mij net zo goed kunnen overkomen.

Cyberpesten, catfishen en hashtags zijn tegenwoordig natuurlijk helemaal hot en Dirk Bracke speelt hier erg goed op in. Hoe gaaf is het dat hij met zijn 64 jaar helemaal in deze wereld is gedoken, om zo’n meeslepend verhaal te schrijven over een meisje dat zich laat gaan in de online wereld? Een verhaal dat doet nadenken, doet huiveren en wat jongere lezers waarschuwt voor de valkuilen van social media.