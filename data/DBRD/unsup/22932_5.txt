De TED-methode

Chris Anderson is de curator van het internetfenomeen TED. Wist je dat TED oorspronkelijk bestond als conferentie voor professionals geïnteresseerd in Technologie, Entertainment en Design? Toen Chris de conferentie eind 2001 overnam verliet hij het bedrijf waar hij vijftien jaar aan had gewerkt. Sindsdien ging het snel en groeide TED tegelijk met de opkomst van het internet uit tot een online imperium voor ‘ideas worth spreading’.

De TED-methode legt uit hoe de beste presentaties tot stand komen én geeft je waardevolle tools om zelf het meeste uit je presentaties te halen. Maar let op: er is geen vaste formule. Of het nu gaat om de inhoud, het beeldmateriaal of je lichaamstaal: het doel is dat je de presentatie geeft die alleen jíj kan geven. En maak je geen zorgen: met deze tips zal het je natuurlijker afgaan dan je denkt.

Geschreven als een ware visionair

Dat de kunst van het spreken al zo oud is als het kampvuur is geen baanbrekend inzicht. Wél is het een slim gekozen metafoor om: a) een historische setting op te roepen zonder saai te worden, en b) te benadrukken dat we al vele jaren hebben gehad om onze retoriek te ontwikkelen. Slim gekozen, Chris. Ook omdat TED de kunst van het spreken naar een heel nieuw level heeft getild.

Er bestaat geen betere manier om je advies te verduidelijken dan hem zelf ook toe te passen. In De TED-methode overtuigt Chris Anderson met zijn persoonlijke schrijfstijl die leest als een gesprek tussen auteur en lezer. Het lijkt wel alsof je naar een TED-talk van Anderson luistert. De talloze voorbeelden die hij aanhaalt bezorgen je gegarandeerd kippenvel, soms vanwege de sublieme uitwerking en soms omdat ze je ontroeren. Maar het is geen ego-document. Integendeel, hij laat duidelijk merken dat het een proces is geweest om zover te komen en dat TED altijd in beweging is. Dat gaat met vallen en opstaan en tegelijkertijd reflecterend op wat er werkt en niet.

Iedereen die wel eens spreekt in het openbaar, moet dit boek lezen. In De TED-methode krijg je alles aangereikt wat je nodig hebt om impactvol te presenteren, je moet het alleen nog doen. Als het je al lukt het boek uit te lezen zonder vol energie van de bank te springen. Het is een confidence boost. Maar het gaat niet enkel over presenteren, het gaat over het overbrengen van ideeën. Over geloven in jezelf en in de wereld. Over menselijkheid en hoe kwetsbaarheid je veel verder brengt dat autoriteit. Geloof me: dit boek gaat over de TED-revolutie.

(Deze recensie verscheen eerder op www.alexhoogendoorn.nl)