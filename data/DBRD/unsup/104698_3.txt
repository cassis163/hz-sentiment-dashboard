Toen ik de achterflap las vielen me meteen de overeenkomsten op met het boek Rendez Vous van Esther Verhoef. Gelukkig heeft het verhaal niet meer overeenkomsten met dat boek dan alleen het feit dat het zich in Frankrijk afspeelt en de Nederlandse klusjesman die de hoofdpersoon Anneloes in een bouwmarkt ontmoet.
Het verhaal is makkelijk te lezen. Chronologisch van opbouw zonder moeilijke woorden of andere bijzonderheden. Alles wordt heel gedetailleerd beschreven. Naar mijn gevoel soms iets te gedetailleerd zodat er weinig meer over blijft voor je eigen fantasie. Maar daardoor krijg je wel een goede indruk van het huis, de sfeer, de mensen en de plaatsen in Frankrijk. Als je jezelf mee laat voeren in het verhaal waan je jezelf op vakantie in Pommiers en omgeving. Dat is goed gedaan van deze schrijfster.
Het verhaal zelf ontwikkelt zich nauwelijks en er zijn geen echte hoogte- of dieptepunten. Toch ben je nieuwsgierig naar hoe het Anneloes zal vergaan nadat ze het huis met de blauwe luiken heeft gekocht en of ze haar droom zal waar maken. Het verhaal blijft lange tijd hangen in het verbouwen van het huis en pas als haar oude vriendinnen op bezoek komen krijgt het verhaal weer een impuls.
Doordat er maar heel weinig personages in het boek zijn en het dus allemaal om Anneloes draait leer je haar goed kennen. Dat maakt dat het verhaal makkelijk te volgen is maar wordt daardoor soms ook een beetje eentonig. Het contrast met haar vorige leven is te groot om helemaal geloofwaardig te zijn. Omdat ze eerder een zeer luxe leven leidde en nooit hard hoefde te werken en in Frankrijk ze haar hand nergens voor omdraait en zelfs een moestuin begint had ik verwacht dat deze ommezwaai ook twijfels bij haar zou veroorzaken of minstens frustratie omdat iets niet lukt maar ze heeft zelfs geen heimwee naar haar vorige leven of naar haar vrienden en is plotsklaps zeer handig en hardwerkend en vindt het nog leuk ook. En dat lijkt me niet echt realistisch.
Voordat ik dit boek las had ik geen hoge verwachtingen van het boek omdat ik een heel slechte beoordeling gelezen had over het boek. Misschien wel daardoor, is het boek me heel erg meegevallen en heb het met plezier gelezen. Als je even loslaat dat er geen spectaculaire ontwikkelingen in het verhaal komen en geen echte diepgang in het verhaal zit is het gewoon een heerlijk zomers vakantieboek dat lekker leest en waarin je jezelf even in Frankrijk waant .