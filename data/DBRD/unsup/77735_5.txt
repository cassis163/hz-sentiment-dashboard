‘The Finisher’ … het eerste Young Adult boek van de hand van David Baldacci, de eerste van de serie waarvan het tweede deel in het najaar van 2015 verschijnt. Hoewel Baldacci sinds zijn debuut in 1996 al vele boeken heeft geschreven, vooral thrillers, is het hem zeer goed gelukt een boek voor de groep Young Adult op de markt te brengen. De schrijfstijl is goed te doen voor het Young Adult publiek. Het is niet moeilijk om in ‘The Finisher’, de wereld van Vega binnen te stappen. Al lezende zie ik de gebeurtenissen, welke duidelijk zijn omschreven, als een film in mijn hoofd voorbij komen. De personages worden ook goed omschreven zodat je er een beeld van kunt vormen. Er is een goede spanningsopbouw wat ook weer afgewisseld wordt met humor en leermomenten.
Na het lezen van de tekst op de achterflap, was het voor mij niet meer mogelijk om niet te beginnen in het boek. Er kwamen toen al zoveel vragen in me op dat ik mijn nieuwsgierigheid niet langer kon bedwingen. Al lezende werden sommige vragen wel en sommige vragen niet beantwoord. Ook werd ik soms op het verkeerde been gezet, hier hou ik van. Al met al een héérlijk mysterieus en humoristisch boek waarbij je de diverse emoties kunt voelen tijdens het lezen. Zeer zeker een aanrader!


Over het boek:

Vega Jane is een Bitter uit Bitterbos en zit samen met haar broertje John Jane in de Kinkels, een gebouw met allemaal kamers en waar Vega en John een kamer delen met nog een aantal andere Bitters. Vega Jane werkt als afwerker in de Fabriek en John zit nog op Leren. Elke morgen ontbijt Vega in ‘haar’ boom, brengt ze haar broertje naar Leren toe, waarna ze door gaat naar haar werk. Daniël Delphia, kortweg Delph genoemd, is haar beste vriend.

Op een dag ontstaat er tumult bij het Moeras, een plek waar geen enkele Bitter heen wil omdat je daar niet levend uit vandaan komt. Vega Jane is op dat moment in de buurt en merkt dingen op die andere niet gezien hebben. Vanaf dat moment wordt het leven van Vega Jane behoorlijk anders. Ze gaat opzoek naar antwoorden op haar vragen en stuit op hele vreemde gebeurtenissen.

Hoewel een groot deel van haar vragen onbeantwoord blijven ontdekt ze veel meer dan ze had gedacht. Maar of het haar zal lukken om de hele waarheid boven tafel te krijgen …


Mijn waardering:

‘The Finisher’ geef ik een waardering van 9,5 ... Dit omdat het Baldacci waanzinnig goed gelukt is om dit Young Adult boek te schrijven. De spanningsopbouw, de zinsopbouw, het plot, … alles is meesterlijk uitgedacht en uitgewerkt. Als je denkt de waarheid ontrafeld te hebben dan wordt je op een ander spoor gezet, hier hou ik van. Kom maar op met het tweede deel van deze schitterende mysterieuze serie!