In ik reis alleen maken we kennis met een nieuw politieduo binnen de thrillers, inspecteur Holger Munch en zijn zeer slimme collega Mia Kruger.

In Noorwegen wordt een zesjarig meisje gevonden, hangend aan een boom met een springtouw om haar nek, vreemde poppenkleren aan en en bordje om haar nek met de tekst 'Ik reis alleen'. Al snel blijkt dit niet het laatste meisje te zijn wat op deze wijze wordt aangetroffen. Noorwegen wordt geteisterd door een nieuw soort seriemoordenaar.

Nadat in het verleden het team van Holger Munch uit elkaar werd gehaald, worden ze nu weer samen gebracht in de hoop de moordenaar te kunnen pakken. Echter blijkt dat helemaal nog niet zo eenvoudig aangezien de leden van het team ook hun eigen problemen hebben.

Samuel Bjørk is het pseudoniem voor Frode Sander Øien (1969) schrijver, toneelschrijver en singer/songwriter. Hij debuteerde in 2001 met de roman Fantastiske Pepsi Love. Hij nam zes albums op, schreef vijf toneelstukken en vertaalde Shakespeare. En nu komt hij met zijn eerste thriller die in Noorwegen de titel Det henger en engel alene i skogen meekreeg en in Nederland Ik reis alleen. (* bron: mijnboekenblog.com).

In het boek volgen de gebeurtenissen elkaar in rap tempo op. Zo volgen we het team in hun jacht naar deze bizarre moordenaar, zien we of de zwaar gedeprimeerde Mia het hoofd boven water kan houden en volgen de Holger en zijn moeder die in een verzorgingstehuis zit. En dan is er nog een kerkgenootschap die op de een of andere manier steeds overal verband mee lijkt te houden.

Ik reis alleen is het eerste thriller verhaal van Bjørk, maar hier merk je weinig van in het boek. Het verhaal zit prima in elkaar en de spanning blijft voelbaar gedurende het lezen. Doordat de hoofdstukken relatief kort zijn, beland de lezer als het ware in een rollercoaster van spanning.

De beschrijving van de personages doet enigszins denken aan het team van Helen Grace welke debuteerde in Iene miene mutte. Het team blijkt hecht maar voorzien van hun eigen persoonlijke ellende.

Een top debuut van deze schrijver. Inmiddels is het tweede deel, De doodsvogel ook verkrijgbaar. Hopelijk het begin van een nieuwe fantastische reeks binnen het Thrillergenre!