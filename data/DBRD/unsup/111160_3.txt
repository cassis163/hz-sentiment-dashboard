Christoph Ribbat heeft met In het restaurant een zeer smakelijk en boeiend boek afgeleverd. Wie in een restaurant werkt, of het nu in de bediening is of in de keuken, zal veel in het boek herkennen. Ben je alleen maar gast in restaurants dan is dit boek een blik in een wereld waar je wellicht geen idee van hebt. De cultuurgeschiedenis van de restaurantwereld begint in de 18e eeuw en het boek belicht die cultuurgeschiedenis van alle kanten. Niet alleen bekijkt de schrijver deze wereld vanuit de gasten maar ook vanuit de koks en de bediening die, zeker in de 18e eeuw, vaak heel hard moesten werken voor weinig geld. Het begin van de 19e eeuw kenmerkt zich door de opkomst van restaurants zoals wij die nu nog kennen.
Na een boeiende inleiding geschreven door Joël Broekaert krijgen we de geschiedenis van het restaurantwezen voorgeschoteld in de vier hoofdstukken Openingstijden, Naoorlogse honger, Restaurants vandaag de dag en Restaurants interpreteren. Het boek eindigt daarna met nog 33 pagina's Noten. Alle soorten restaurants komen aan bod. Zowel driesterrenrestaurants als fastfoodketens worden besproken en alles wat daartussen zit. Ribbat vertelt deze geschiedenis aan de hand van een verzameling korte en persoonlijke stukjes en vanuit het gezichtspunt van gewone mensen, journalisten en bekende schrijvers en kunstenaars. Anekdotes en bevindingen uit onderzoeken wisselen elkaar af.
Al deze korte stukjes lijken van de hak op de tak te springen en het is niet altijd duidelijk in welk deel van de tijd je nu weer bent aangekomen. Maar dat is vaak een kwestie van gewoon doorlezen en dan vallen de stukjes  vanzelf op hun plek. Wat uit alle verhalen wel duidelijk wordt is dat de restaurantwereld een afspiegeling is van de maatschappij. Er gelden dezelfde regels en wetten als in de wereld daarbuiten. Christoph Ribbat is amerikanist en historicus en heeft dit onderwerp duidelijk diep uitgespit. In het restaurant is een interessant historisch werk maar buiten dat ook een fijn leesboek dat heel veel informatie verschaft. Niet alleen over alles wat zich in een restaurant afspeelt maar ook over de trends van vandaag de dag zoals "foodies", televisiekoks en slowfood. Bijzondere ingrediënten en gerechten komen voorbij.
Omdat het boek verdeeld is in hapklare brokken leest het prettig. Er zijn wel heel erg veel 'noten'. Die staan achterin het boek maar dat is niet storend.

Voor geschiedenisliefhebbers, en met name zij die geïnteresseerd zijn in culinaire geschiedenis, is dit boek om te smullen want de restaurantwereld is een bijzonder fenomeen met een zeer boeiende geschiedenis.