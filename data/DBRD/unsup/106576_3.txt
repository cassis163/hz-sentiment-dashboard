11 september nadert met rasse schreden en De Afghaan van Frederick Forsyth past bij de herdenking van deze dag. Om te waarschuwen, om te herdenken.
De auteur heeft een indrukwekkend oeuvre op zijn naam staan. Dag van de Jakhals is zijn meest bekende titel en inmiddels twee keer verfilmd.
Forsyth schrijft politieke thrillers die dicht op de realiteit staan. Dat is ook het geval bij De Afghaan.

De Britse geheime dienst en de CIA ontdekken dat Al Queda vanuit Afghanistan een grote aanslag voorbereidt die de ramp van 11 september 2001 qua omvang zal overtreffen.
Hoe deze terroristische actie te stoppen? Misschien infiltratie? Wie kan infiltreren in het netwerk van Al Queda?
Izmat Khan is een Afghaan die al jarenlang gevangen zit in het westen. Zijn reputatie roept binnen de Taliban hoogachting op. Hij is een strijder van het eerste uur.
Er wordt een plan bedacht om iemand in naam van Izmat te laten infiltreren in Al Queda. Deze persoon is Mike Martin, een oude rot in het vak die op het Engelse platteland van zijn rust geniet. Maar kan Mike de plaats innemen van Izmat Khan? Doorzien de terroristen niet heel snel zijn spel?

De Afghaan is een doorwrochte politieke thriller over een hedendaags thema dat de gemoederen wereldwijd bezighoudt. Het verhaal en de geplande aanslag zijn geloofwaardig en realistisch beschreven. Het zou morgen kunnen gebeuren. De documentaire stijl en de onderbouwing met talloze feiten draagt bij aan de geloofwaardigheid.
Frederick Forsyth documenteert uitvoerig: brandhaarden, achtergronden van politieke conflicten, ontstaansgeschiedenissen en het waarom van Taliban en Al Queda. De research is buitengewoon indrukwekkend. Documentatie overal: geschiedkundige bronnen, details over wapens, boten, scheepvaartroutes en geografie.

Grondig, angstaanjagend, soms spannend en soms teveel details. Dat laatste leidt soms af van het verhaal. De overname van de identiteit door de infiltrant kon mij niet helemaal overtuigen.

Chapeau voor de kennis van zaken en de research van Frederick Forsyth. Een boek dat tot nadenken stemt over de achtergronden van de aanslag van 9-11.
Optimisme over de toekomst van de wereldvrede lijkt - na dit boek gelezen te hebben - een illusie.