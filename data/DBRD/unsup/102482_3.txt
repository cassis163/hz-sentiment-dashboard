De deal is, afgezien van het feit dat het nu eens geen rechtbankthriller is, een echte Grisham: vlot geschreven en met een interessant plot. Joel Backman is een manipulator, hij ging voor het grote geld - hoe meer hoe beter - en walste daarbij over alles en iedereen heen, inclusief zijn familie. 6 jaar geleden ging het mis toen hij probeerde een grote deal te sluiten met als gevolg dat allerlei geheime diensten achter hem aan zaten. Hij verdween achter tralies en was daar - voorlopig- veilig. Wanneer hij na 6 jaar gratie krijgt, duikt hij met hulp van de CIA onder in Italië. Is het altruïsme van de CIA dat ze hem helpen of zitten er addertjes onder het gras?

De deal is niet één van de beste boeken van Grisham naar mijn mening. Het is allemaal net een beetje te gemakkelijk opgeschreven en is er te weinig feeling met de personages. Er is een lange aanloop in het verhaal, met veel aandacht voor toeristische beschrijvingen van Bologna, maar tegen het eind volgt een onlogische en (te) snelle draai naar de slothoofdstukken. Ik voelde me eigenlijk een beetje bekocht, had meer vuurwerk verwacht.
Aan de andere kant leest het boek door de korte hoofdstukken en de vaart die Grisham erin weet te leggen vlot weg. Jammer dat hij zich daarmee aan het eind vergaloppeert.
Aangenaam leesvermaak, maar geen echte thriller.