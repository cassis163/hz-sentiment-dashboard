De cover schreeuwde, dat er een film gemaakt zou worden van dit boek. Nu ben ik lid van een internationale readersgroup, die elke maand liefst een boek leest waarvan een film/DVD is gemaakt. Lezen we eerst boek omdat te bespreken en vergelijken we vervolgens de film. Kan dit aanbevelen; maar dit boek?

Na de eerste paar bladzijden wist ik het: dit boek heb ik al eens gelezen - voor de film is gemaakt. Ja, die is er ook al - sinds 2018. Van dit boek was ik niet voldoende onder de indruk, om het nog een keer te lezen.

Om te genieten van dit verhaal, moet je als lezer wel bereid zijn om niet al te skeptisch te staan tegenover manifestaties, spoken en verwante toestanden. Daarnaast verklapt de Engelse titel een deel van het verhaal. "A little stranger" is de term die men in de 19e eeuw - wellicht ook nog in de 20ste - gebruikte om aan te geven, dat een vrouw in blijde verwachting was. Zo'n beetje als ons "Jantje in de kelder".

Dr. Faraday start zijn verhaal met hoe hij lang geleden voor het eerst een Engels landhuis bezocht. Jaren later, 1947, is hij arts en wordt hij naar een landgoed geroepen: het landgoed van z'n kinderjaren. Vervolgens raakt hij bevriend met de Ayres, de familie die Hundreds Hall bewoond. Hij wordt hun situatie ingezogen, omdat hij zich nog steeds bewust is van de standsverschillen.

Ondertussen raken steeds meer landeigenaren in Engeland in de problemen en moeder, dochter en zoon Ayres horen hierbij: geen geld om het huis te onderhouden. Het huis vervalt langzaam; ondertussen zijn er spanningen en lijkt er een vloek te rusten op de familie.

Rust er een vloek op dit huis? Is er iets met één van de familieleden? Is er iets met Dr. Faraday zelf, die een beetje als "little stranger" opduikt en lid wil worden van de familie? Is hij een soort catalysator, veroorzaker van een reeks vreemde gebeurtenissen?

Houd je van de verhalen van Poe? Of wellicht heb je "Turn of the Screw" van Henry James gelezen? Die zijn stukken beter - maar je weet nu tot welk genre "The Little Stranger" hoort. Sarah Waters is bekend van boeken waarin ze volgens velen, het Victoriaanse Engeland ontstellend goed beschrijft, terwijl ze lesbische en andere relaties als onderwerp neemt.

Daar wijkt ze met dit verhaal vanaf, waardoor een groep lezers ongetwijfeld zwaar teleurgesteld zal zijn. Anderen, waaronder ik, waarderen een goed geschreven horror of ghost story, waarbij je op het puntje van je stoel zit en het vooral niet 's nachts wenst te lezen ... maar daarin slaagt dit boek totaal niet.

Sarah Waters fan? Dit boek is niet te vergelijken met "Fingersmith" of een van die andere historische romans van haar die zich in de 19e eeuw afspelen. Maar als je fan bent, weet je dit verhaal ongetwijfeld wel te waarderen. Fan van griezel en spookverhalen? Het is een aardig verzetje en let op Dr. Faraday ... Kloppen die logische interpretaties van hem? Of probeert hij zaken weg te redeneren?