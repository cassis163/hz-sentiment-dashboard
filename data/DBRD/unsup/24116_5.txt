Onsterfelijk gaat over de, volgens de wetenschappers, perfecte Pia. Ze is gecreëerd door de wetenschappers. Gecreëerd om meer onsterfelijke mensen te maken. Al zeventien jaar lang weet ze niets van de wereld. Totdat er een nieuwe wetenschapper komt, Doctor Fields. Als zij haar verteld over de buitenwereld lijkt ze steeds meer geïnteresseerd in de omliggende jungle, het Amazonewoud. Als ze voor het eerst ontsnapt komt ze een mysterieuze jongen tegen. Hij is zo interessant dat ze alles op het spel zet om nog een keer naar de jungle te vluchten. Het wordt moeilijker voor Pia als ze erachter komt welke waarheid er werkelijk achter haar creatie schuilt.

Mijn verwachtingen waren hoog toen ik alleen de achterkant nog maar had gelezen en ik werd gelukkig niet teleurgesteld. Onsterfelijk is een groots boek met een origineel verhaal. Het verhaal is zo goed verteld, dat het lijkt alsof het werkelijk zou kunnen gebeuren (als ‘ze’ de juiste benodigdheden zouden hebben). Hoe verder je leest in het boek, hoe meer je achter de werkelijkheid komt over de creatie van Pia. Je leeft echt mee met de ijzersterke karakters van Pia en Eio de jongen uit de jungle. Je leeft mee met Pia die zich tegen haar makers keert, maar je gaat je ook bedenken hoe de wetenschappers zich zouden moeten voelen in dit verhaal. Dit was voor mij zeker een echt pluspunt en ik vind dit boek dan ook fantastisch geschreven.