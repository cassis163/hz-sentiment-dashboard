Maatschappijkritische reflectie op een publieke figuur die overeenkomt met Badr Hari. Deze Amir Salim heeft dezelfde bijnaam en zijn levensloop komt overeen met die van de werkelijke kickbokser. In het begin is het irritant dat er geforceerd positieve typeringen aan een personage worden geplakt die zich zo misdragen heeft, maar uiteindelijk komen de tegenstrijdige kanten van deze bad boy heel postmodern samen in een soort waaier van verschillende lagen. Het gaat uiteindelijk meer over de manieren waarop hij gerepresenteerd wordt dan dat het over zijn psychologische motieven gaat. Wat zegt het over een maatschappij dat juist deze Marokkaanse figuur in de beeldvorming te maken krijgt met zowel verafgoding als demonisering? Hoe kan het menselijke van deze man nog onder de aandacht komen als de beeldvorming alleen maar eendimensionaal en eenzijdig plaatsvindt? En is Badr misschien wel een product van onze collectieve verbeelding en de angsten of verlangens naar de Marokkaans-Nederlandse gemeenschap?

Het zijn best interessante dingen die Abdelkader Benali aansnijdt en hij doet dat met een plot dat veel vernuftiger in elkaar steekt dan het aanvankelijk lijkt. Het nadeel is alleen dat het met zijn pretentieuze invalshoek over beeldvorming tegenover werkelijkheid erg geforceerd en ongeloofwaardig aanvoelt. Dit is geen biografisch werk, terwijl het wel die verwachtingen schept als je eraan begint. Voor mij werkt het niet om bestaande personages uit de recente geschiedenis neer te zetten in een fictief plot. Verwarring over feit en fictie is irritanter dan dat het mij geheel meeneemt in zijn fictieve universum.