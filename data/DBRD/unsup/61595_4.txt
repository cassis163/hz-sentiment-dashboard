Michael Grant, de schrijver van de GONE-serie, lijkt een echte multitasker te zijn. In 2009 bracht hij het al eerder gerecenseerde deel Honger uit, waarna een jaar later het tweede deel Leugens volgde. Het derde deel, Plaag, ligt inmiddels ook al in de boekenwinkels en de titels van de laatste twee delen zijn inmiddels ook al bekend. Alsof hij het daar nog niet druk genoeg mee heeft, werkt Michael ook nog aan een nieuwe serie: The Magnificent Twelve. Of al dat multitasken ten koste gaat van zijn meeslepende schrijfkunst, die we al in Honger zagen, heb ik voor jullie bekeken in het derde deel van de GONE-Serie, Leugens.
De Gaiaphage en Drake, de grote gevaren in het vorige deel van de serie (Honger), lijken beide overleden te zijn, maar daarmee zijn de problemen in de FAKZ (Fall Out Kinder-alley Zone, een door een kernramp ontstane oudervrije zone) nog lang niet opgelost. Sam, de leider van Perdido Beach, krijgt te maken met een nieuw opgerichte stadsraad, die hem in al zijn plannen om met relschoppers af te rekenen lijkt te dwarsbomen, terwijl Caine  Sams halfbroer  in Coates Academy worstelt met een deels overlopende en deels uithongerende groep volgelingen. Wat ook niet helpt is dat Orsay, een freak (een kind met speciale krachten) die mensen hun dromen kan zien, zegt dat er buiten de FAKZ nog gewoon een normale wereld is waarin de ouders van de kinderen smachtend op een hereniging wachten. Aangezien de kinderen op hun vijftiende verjaardag kunnen poefen, is dit voor een aantal kinderen een extra stimulans om zich niet tegen de poef te verzetten en de FAKZ te verlaten, met nog meer verdeeldheid en onrust tot gevolg... De klap op de vuurpijl komt als Caine besluit naar een ander eiland te willen varen, en hiervoor  met de hulp van Zil en zijn Mensenclub  een grote afleidingsactie uitvoert om boten te kunnen stelen uit Perdido Beach, waarbij de helft van Perdido Beach bijna in vlammen opgaat en de chaos alleen maar groter wordt, ook omdat de blijkbaar toch niet overleden Drake én de Gaiaphage ineens weer opduiken. Zal Sam het FAKZ leven weer in oude banen kunnen leiden, of is er ondertussen te veel verdeeldheid in de kinderzone, en zal Caine het eiland ooit bereiken? Daarvoor zul je toch echt het boek moeten lezen...
Ook het derde deel van de GONE-serie is weer een boek dat je vastgekluisterd houdt tot het einde. De problemen zijn nu wat anders van aard, zo is er meer aandacht voor het leven buiten de zone en op andere gebieden in de zone, in plaats van voor ellenlange gevechten tussen de twee broers. Hoewel er een aantal nieuwe personen opduiken, die ook weer een eigen geschiedenis hebben, is de verhaallijn in dit boek makkelijker te volgen  misschien ook omdat dit deel meer één algemeen probleem heeft in plaats van allerlei kleine deelproblemen. Het lijkt er even op dat de serie met dit boek ten einde komt, onder andere door het naar voren brengen van de wereld buiten de zone, maar uiteindelijk worden we toch verrast met een cliffhanger die vraagt om het lezen van het vierde deel. Tot dan toe, vier sterren.