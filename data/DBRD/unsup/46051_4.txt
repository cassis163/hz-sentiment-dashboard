Wederom een heerlijk spannend boek van Lisa Gardner. Ik heb alle boeken van haar hand gelezen en vind haar echt een onderbelichte schrijfster. De huidige aanbevelingen van Karin Slaughter maken dat ze iets bekender wordt, maar iedere fan van thrillers zou eigenlijk haar boeken moeten lezen.

In Aangeraakt verdwijnen Libby en Justin niets samen met hun vijftienjarige dochter Ashlyn vanuit hun huis in Boston na een avondje uit. Het vermoeden rijst dat ze bij thuiskomst zijn ontvoerd. Justin is directeur van een groot bouwbedrijf en zijn bedrijf huurt al snel oude bekende Tessa Leoni in een onafhankelijke onderzoek in te stellen naar de verdwijning. .We kennen uit het eerdere boek van Gardner, Korte Metten, waarin zich een persoonlijk drama voor Tessa afspeelt, waar zij nog steeds de consequenties van draagt. Oude bekende D.D. Warren is namens de politie van Boston zijdelings bij het onderzoek betrokken, maar de FBI en sheriff Wyatt Foster nemen het onderzoek al snel over.

Het verhaal heeft van het begin af aan een raar bijsmaakje, wie speelt er nu echt een rol in ontvoering en waarom is het complete gezin ontvoerd. Ook de fraude en de rollen van de verschillende werknamers van Justin blijft onduidelijk. Allemaal lijken ze wel iets op hun blazoen te hebben en zelfs onberispelijk Justin heeft het een en ander op zijn kerfstok. Er zijn twee verhaallijnen in het boek, de ervaringen van Libby, Justin en Ashlyn, maar ook de verbeten zoektocht naar de waarheid door Tessa en Wyatt. Het plot lijkt al snel duidelijk, maar de uiteindelijke detailsd blijven lang vaag.

Het boek leest heerlijk vlot. Het is best een dikke pil, maar de spanning zit er goed in en je wilt als lezer ook achter de waarheid komen. Ik heb wederom genoten van het boek.