Het Paulus Labyrint is het tweede deel van de zogenaamde Leiden - Trilogie van antropoloog Jeroen Windmeijer (1969) Het eerste deel, dat ik nog niet gelezen heb, heet De Bekentenissen van Petrus en kreeg vier sterren van Vrij Nederland. Het derde deel Het Pilgrim Fathers Complot verschijnt in augustus 2018. De delen zijn goed los van elkaar te lezen, ik ben er ook midden in gevallen en ik miste eigenlijk geen informatie uit het eerste deel.

In Het Paulus Labyrint wordt er tijdens werkzaamheden in de binnenstad van Leiden een tot nu toe onontdekt gangenstelsel blootgelegd. Ook wordt er in de gang een jongen gevonden die onder het bloed zit. Als archeoloog Peter de Haan tegelijkertijd geheimzinnige berichten op een gevonden telefoon krijgt, is dit het startsein van een spannende tocht door en vooral onder Leiden. Moord en ontvoering wordt niet geschuwd, het is de daders menens.

Dat Jeroen Windmeijer de Dan Brown van de Lage Landen wordt genoemd, is geheel terecht. Ik vind hem zelfs beter. Vol overgave duikt Windmeijer in de eeuwenoude religieuze geschiedenis die je een heel andere kijk op het christendom geeft. De delen in het boek waarin dit uiteen gezet worden, kunnen wat taai zijn, de schrijver maakt er af en toe eerder een college van, maar gelukkig rennen we daarna weer onvermoeid door het onderaardse Leiden. Het verhaal is natuurlijk verzonnen en eigenlijk volkomen onzin maar ik heb het met veel genoegen gelezen. Ik had het idee ook nog wat opgestoken te hebben na het lezen van dit boek. En dat is helemaal niet verkeerd