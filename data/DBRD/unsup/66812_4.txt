Anouk is 32 jaar, een knappe vrijgezel met een lichtelijke vorm van smetvrees. Anouk is ook een onverschrokken carrièrejager. Zodra ze promotiekansen ziet zet ze haar tanden in de baan en verhuist ze zelfs voor haar werk naar het voor haar onbekende Rotterdam. Ze steekt veel tijd in elke taak en verwacht dit ook van haar collega’s. Sommige zien haar dan ook liever gaan dan komen.
Anouk weet weinig over de stad Rotterdam en als heus feestbeest wil ze toch graag uitgaan. In eerste instantie gaat ze alleen op pad door deze wereldstad en ontmoet daarbij de meest kleurrijke personen. Ze krijgt het advies om via Hyves op zoek te gaan naar Rotterdammers met wie ze de stad kan ontdekken. Ze leert daardoor al snel een aantal mensen kennen en houdt hier een paar mooie vriendschappen aan over. Er komt daardoor zelfs een nieuwe liefde in haar leven in de vorm van Mark, een knappe Amsterdammer. Anouk valt als een blok voor de charmeur en de liefde lijkt wederzijds.
In Sterker door strijd neemt auteur Julie van Mol je een stukje mee terug in de tijd; naar 2007. Ze wijst je de weg naar bekende en minder bekende delen van Rotterdam. Wanneer je vertrouwd bent met deze stad zal je veel van wat Julie beschrijft over de stad herkennen. De auteur duikt ook met je in het verleden van de stad. Niet door een saaie opsomming van wetenswaardigheden, maar heel subtiel laat ze de personages in het boek, zo nu en dan, iets vertellen over de Rotterdamse geschiedenis. Knap gedaan! De rode draad van het verhaal blijft hierdoor onaangetast en onderwijl leer je er nog iets bij ook. Toch; Sterker door strijd is voornamelijk een pakkende-, maar vooral pittige liefdesroman. Met net even een ander verloop dan je waarschijnlijk gewend bent.
Sterker door strijd: krachtige personages, originele wendingen en een actueel verhaal.