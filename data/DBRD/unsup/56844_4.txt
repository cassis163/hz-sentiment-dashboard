Derek Robinson is een van de belangrijkste schrijvers van aviatieromans over de Eerste Wereldoorlog, de Tweede Wereldoorlog en met dit boek ook de Koude Oorlog. In dit boek brengt hij Flight Lieutenant Silk, een van de hoofdrolspelers in het boek "A Damned Good Show" weer ten tonele. Het boek begint in 1943 en volgt Silk terwijl hij via een louche Amerikaanse luchtvaartmaatschappij die voor de CIA werkt weer bij de RAF terechtkomt om uiteindelijk de Vulcan bommenwerper te mogen vliegen. Deze bommenwerper heeft slechts één doel: terugslaan na een Russische nucleaire aanval. De waanzin van de koude oorlog komt in dit boek goed tot uitdrukking en het is, net als zijn vorige boeken, doorspekt met typische Britse humor.