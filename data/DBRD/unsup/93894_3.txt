TifAni FaNelli heeft haar naam gewijzigd in Ani FaNelli. Op deze manier hoopt ze niet gelinkt te worden aan de TifAni die traumatiserende tienerjaren op de toonaangevende Bradley School heeft beleefd. Ze wil een nieuwe identiteit opbouwen.
Deze nieuwe Ani heeft een geweldige baan bij een prestigieuze glossy, een kleerkast waar een jonge vrouw alleen maar van kan dromen en een verloofde waar het succes vanaf straalt. Haar toekomst ziet er geweldig uit.
Maar haar verleden lijkt haar zorgvuldig gecreëerde leventje overhoop te gooien en haar geheim dreigt openbaar te worden gemaakt.
Haar leven is één grote illusie en het wordt steeds moeilijker voor Ani om deze zeepbel niet te laten barsten.

De auteur heeft zich goed ingeleefd in de manier van spreken van jonge meisjes. Het verhaal staat bol van alles wat een meisje bezig houdt zoals feestjes, hoe ze er uit ziet, of een jongen haar wel leuk zal vinden en zo meer.
Het is een beetje oppervlakkig allemaal, zo lijkt het. Maar niets is minder waar. Na een wat moeizaam begin waarin je nieuwsgierigheid gewekt wordt over wat er toch precies gebeurd is, volg je afwisselend de veertienjarige TifAni en de volwassen Ani. De spanning wordt opgebouwd door de plotwendingen en de verhoging van de snelheid, waardoor je blijft lezen. Jammer dat deze plotwendingen niet verder uitgediept zijn. Hier heeft de auteur een mooie kans laten liggen, denk ik.
Het verhaal speelt zich overduidelijk in de VS af.

Verschrikkelijk, hoe mensen zich soms moeten verstoppen achter een gefabriceerd verleden om mee te kunnen doen met de rest. Wat gebeurt er als iemand dat geheim openbaar wil maken? Hoor je er dan nog wel bij en zullen de mensen nog van je houden?
Niet alleen Ani, maar ook andere personages hebben geheimen waarvan niemand weet.
Durft Ani de confrontatie met haar verleden aan?
3,5/5*