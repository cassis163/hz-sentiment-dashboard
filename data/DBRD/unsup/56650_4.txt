Tien jaar geleden is er door een wrede koning een zuivering gehouden in heel Orïsha. Alle maji, mensen met magische krachten, zijn vermoordt om zo de magie compleet uit het land te verbannen. Zélie zag hoe haar moeder werd vermoordt, alleen maar omdat ze maji was. Haar vader is toen in elkaar werd geslagen en is sindsdien nooit meer dezelfde geweest.

Zélie is een divîner, iemand die als ze in aanraking komt met magie, een maji zou kunnen worden. De divîners zijn een minderheidsgroep te herkennen aan hun donkere huidskleur en witte haren. Ze zijn tijdens de zuivering in leven gelaten maar worden in de huidige maatschappij onderdrukt en sterk benadeelt. Maar dan krijgt Zélie de kans om de magie terug te brengen met behulp van de Amari, de dochter van de koning. Ze worden echter achterna gezeten door Inan, de troonopvolger, en hij is vastberaden om Zélie en zijn zusje te stoppen…

Ik begon met hoge verwachtingen aan 'Bloed en beenderen'. Ten eerste omdat de cover zo mooi en opvallend was. Maar ook vanwege het feit dat het verhaal is geïnspireerd op de Afrikaanse cultuur en mythologie. Bovendien waren de recensies die ik voorbij zag komen allemaal ontzettend positief, het boek kreeg zo vaak 5 sterren! Auteur Tomi Adeyemi wordt zelfs veel met J.K. Rowling vergeleken. Dit allemaal samen zorgden dus voor hele hoge verwachtingen.

Het verhaal wordt verteld uit drie verschillende perspectieven: divîner Zélie, prinses Amari en kroonprins Inan. Zélie is een sterk personage met veel doorzettingsvermogen. Ze heeft ook een kwetsbare kant door al het verdriet wat ze mee heeft moet maken en doordat ze telkens als minderwaardig wordt behandeld.

‘Nu de waarheid op tafel ligt kan ik niet meer stoppen. Mijn lichaam schokt van het huilen, mijn vingers trillen van doodsangst. Bang. De waarheid snijdt dieper dan het scherpste mes. Wat ik ook doe, ik zal altijd bang zijn.’

Amari ontwikkelt zich het meest in het boek. Ze gaat van beschermde prinses tot iemand die voor zichzelf opkomt en meer zelfvertrouwen krijgt. Ze leert meer over magie en staat niet meer achter de idealen van haar vader de koning. Haar broer Inan steunt zijn vader eerst nog wel onvoorwaardelijk. Hij vindt magie een doodzonde. Maar naarmate het boek vordert, groeit in hem een innerlijke strijd en twijfelt ook hij over de juiste handelswijze.

Een van de eerste dingen die opvielen was het hoge verhaaltempo. Er gebeurt veel en je wordt direct meegenomen in het verhaal. Een mindere verhaallijn vond ik de liefdesrelatie, ik zal het niet spoilen maar ik vond het nogal cliché. Van mij mocht de liefdesrelatie wel iets meer op de achtergrond blijven.

In het verhaal worden meerdere thema’s behandeld, twee van de belangrijkste zijn rassenhaat en onderdrukking. De thema’s worden uitgewerkt in een fantasy setting en zijn niet te belerend. Adeyemi vertelt in een ontroerend nawoord over het emotionele proces dat ze onderging toen ze het boek schreef.

‘Bloed en beenderen is geschreven in een tijd waarin ik steeds weer berichten in het nieuws zag over ongewapende zwarte mannen, vrouwen en kinderen die waren neergeschoten door de politie. Ik voelde me bang, boos en hulpeloos, en alleen dit boek gaf me het gevoel dat ik er iets aan kon doen.’

'Bloed en beenderen' is een indrukwekkend boek met aangrijpende en actuele thema’s. Uiteindelijk zijn niet al mijn verwachtingen waargemaakt, maar ik ga zeker het tweede deel lezen.