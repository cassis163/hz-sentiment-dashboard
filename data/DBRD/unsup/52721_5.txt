Dit boek gaat over Eddie, een 9 jarige jongen die koning is. En ondanks zijn leeftijd is hij een hele aardige koning, iedereen is gek op hem. Elke vrijdag trakteert hij zijn mensen op chocola. En dat doet hij met behulp van een behoorlijk ingewikkelde machine, namelijk de Koning Eddies Eerlijke Snoep Slinger Smijter. Ook wel K.E.E.S.S.S. genoemd. Maar dan op een dag is zijn enorme spaarvarken tot op de bodem leeg. Koning Eddie kan dus geen chocola meer kopen, en dus ook niets aan zijn mensen weggeven. Voor de keizer uit het naburige land is dit een mooie aanleiding om te gaan stoken onder de bevolking van Eddieland. De keizer zorgt ervoor dat er een opstand komt tegen koning Eddie, en dan....ja, hoe dat allemaal gaat aflopen lees je in dit leuke boek!

Dit boek is een geweldig leuk en grappig boek over een 9 jarige koning. De uitstraling van het boek is al zo aantrekkelijk, dat je nieuwsgierigheid wordt geprikkeld om het boek open te doen. Waar je bij de meeste boeken doorbladert tot hoofdstuk 1, begin je met dit boek al met lezen op de binnenkant van de kaft! Ja echt! De verhaallijn is leuk. Het boek is goed om voor te lezen maar ook om zelf te lezen. Op de bladzijdes zit niet teveel tekst, en er is een prettige wit afstand tussen de regels. Dit zorgt ervoor dat kinderen die lezen minder leuk vinden of moeite hebben met het lezen dit boek toch ook pakken. Het boek leest lekker vlot. De grapjes zijn hilarisch, en de tekeningen maken het helemaal af. De mening van de kinderen uit mijn klas:
- een leuk, spannend en ook grappig boek.
- er zit fantasie in.
- fijne letters, ze zijn niet te klein.
- er zitten veel tekeningen in, elke bladzijde heeft een tekening
- de voorkant is leuk, grappig en cool.
- het gemene lachje van de keizer is grappig (werd vaak genoemd).
- je moet het echt lezen.
- het is leuk voor jongens en meisjes.