Kiewarra, een klein plaatsje in de Outback van Australië kampt al 2 jaar met een enorme droogte. Je voelt bijna de hitte, oogsten mislukken, vee is uitgemergeld, boeren hebben het zwaar en de Australische omgeving qua rood zand, veel vliegen en opgedroogde rivierbeddingen zijn heel goed en beeldend beschreven.

Je zit gelijk helemaal in het verhaal De 36-jarige hoofdpersoon is Aaron Falk, werkzaam bij de Federale Politie in Melbourne en na 20 jaar weer terug in zijn geboortedorp Kiewarra waar hij de begrafenis bezoekt van zijn jeugdvriend Luke Hadlers, diens vrouw en hun 6-jarig zoontje Billy. Aaron blijft iets langer op verzoek van Luke’s ouders en helpt het kleine politieteam om uit te zoeken of dit zelfmoord of moord is.

Op een hele spannende manier lees je waarom Aaron Falk met zijn vader 20 jaar geleden het dorp in alle haast heeft verlaten. Het is een kleine gemeenschap, het broeit, wie weet wat over Luke en Aaron en wat is er in het verleden gebeurd? Aaron wordt door sommige mensen in het dorp met de nek aangekeken omdat 20 jaar geleden Ellie, een jeugdvriendin van Luke en Aaron is verdronken en deze zaak nooit is opgelost, wie heeft dit op zijn geweten? Buurmannen, het hoofd van de school, de eigenaar van de supermarkt, de eigenaar van de kroeg, een jeugdvriendin en het schoolhoofd, iedereen heeft zo zijn verhaal en verdenkingen en wie vertelt de waarheid? Aaron en het politieteam worden soms echt gedwarsboomd in hun onderzoek.

Door cursief gedrukte delen in de korte hoofdstukken worden zowel de dialogen als de gebeurtenissen uit het verleden en de afgelopen dagen langzaam bloot gelegd. Tot het einde blijft het spannend wie voor welk incident verantwoordelijk is.

Mooie zinnen en zeer goede beschrijvingen van de personen (rauw, boeren met hoeden en pick-up trucks) en de omgeving van de Outback maken deze thriller een topper!