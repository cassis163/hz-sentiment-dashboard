Na haar eerste drie thrillers in de Grant County-serie, heb ik Karin Slaughter direct toegevoegd aan mijn favorieten. Slaughter heeft een snelle pen, schuwt de nodige actie niet en heeft met Sara Linton, Jeffrey Tolliver en Lena Adams drie stevige karakters neergezet, die het nodige te verduren hebben in het kleine Amerikaanse stadje. Met Onzichtbaar (Indelible) komt daar een vierde deel bij, waarin je als lezer wederom getrakteerd wordt op het nodige geweld.
Karin Slaughter neemt ons deze keer mee terug naar het verleden. De beginperiode van de vurige relatie tussen Jeffrey en Sara, en de avonturen die ze beleefden in zijn geboorteplaats. Robert, zijn beste jeugdkameraad en politieman, schiet op een avond een inbreker dood. Maar al gauw beseft Sara, die de lijkschouwing verricht, dat er een luchtje zit aan zijn verhaal. Dit zorgt voor de nodige spanning tussen beide hoofdrolspelers, tot het moment dat zij samen op het lijk stuiten van een oud klasgenootje van beide vrienden. Het meisje werd al jaren vermist. Langzaam maar zeker ontrafelt zich een schokkend verhaal waarbij de best bewaarde geheimen van het plaatsje worden onthuld.
In de tweede verhaallijn  het heden  vechten Jeffrey en Sara letterlijk voor hun leven nadat ze in het politiebureau van Grant County worden gegijzeld door twee nietsontziende gijzelnemers. Lena wordt, op haar eerste werkdag, ingeschakeld om als verpleegster poolshoogte te nemen in het bureau en zoveel mogelijk mensen vrij te kunnen laten.
De verbanden tussen de twee verhaallijnen van Onzichtbaar worden pas in een laat stadium helder. Slaughter schrijft ze weliswaar op een knappe manier naar elkaar toe en weet je bij tijd en wijlen op het verkeerde been te zetten, maar toch is niet allemaal lekker wat de Amerikaanse je voorschotelt. Het explosieve begin van het verhaal in het heden is too much, en even heb je het idee dat je bent beland in een goedkope cowboyfilm. Meer dan ooit te voren vliegen de kogels en stukken hersens je om de oren. Gelukkig pakt Slaughter de draad snel weer op en is de verhaallijn in het verleden eigenlijk stukken interessanter dan het heden. Hier heb je geen last van rondvliegende kogels, maar van een superhitsige Jeffrey Tolliver met dito seksistische opmerkingen.

Voor fans van de Grant County-serie is dit kijkje in het verleden leuk om zo iets meer te kunnen begrijpen van de soms onbegrijpelijke relatie tussen Sara en Jeffrey in de eerdere delen. Onzichtbaar is op zichzelf een goede thriller, maar tot dusver de minste in de serie.