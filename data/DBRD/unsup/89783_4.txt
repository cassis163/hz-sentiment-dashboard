'De gevleugelde' is het nieuwste boek van Arthur Japin. Onder het motto 'het oog wil ook wat' werd gekozen voor een prachtige stoffen hardcover-uitgave, je moet er wel van houden. Japin is één van Nederlands bekendste romanschrijvers, meermaals bekroond en vertaald. Naast schrijver is hij ook acteur.

'De gevleugelde' is een boek over dromen, experimenteren en geloven. Hoofdpersonage is de Braziliaanse Alberto Santos-Dumont, die ervan droomt te kunnen vliegen, net zoals de helden in de boeken van Jules Verne. Hij trekt als jongvolwassene naar Frankrijk om zijn technische kennis te verdiepen en zijn eerste pogingen tot reizen tussen de wolken te doen. Hij maakt er kennis met Albert, zijn bijna-naamgenoot, die zijn mecanicien zal worden.

Japin laat ons kennismaken met het Braziliaanse binnenland, waar Santos-Dumont opgroeit en neemt ons mee naar het Parijs van begin vorige eeuw. Het boek is gebaseerd op feiten, het is een historische roman. We krijgen inkijk in de eerste jaren van de luchtvaart en worden ondergedompeld in de tijdsgeest van eind 19e, begin 20ste eeuw.

Het boek is doorspekt met prachtige zinnen, de taal in 'De gevleugelde' is veelal van een ongekende schoonheid. In deze recensie worden bewust geen quotes geplaatst, die moet/mag de lezer zelf ontdekken.

Japin stelt niet teleur, al hebben bijvoorbeeld 'Een schitterend gebrek' en vooral 'Maar buiten is het feest' net dat tikkeltje meer te bieden.