Vanaf de eerste pagina tot de laatste pagina zit de vaart er goed in. Een en al actie van begin tot eind. De Saraceense Samenzwering is een spannend en actueel boek. Terrorisme, de geloofsstrijd tussen islam en christendom, dreiging van nucleaire wapens e.d. zijn onderwerpen die goed in het heden passen. Er wordt een link gelegd naar bijvoorbeeld het geweld op de Gazastrook en de aanslagen op de twin towers. Omdat er waargebeurde feiten in het boek zijn verwerkt in combinatie met de actuele onderwerpen is het boek heel realistisch. Het wordt duidelijk hoe haat zich wortelt en hoe men tot gruweldaden aangezet kan worden. Dit geeft het verhaal diepgang en zet je ook aan tot nadenken. Behalve de spanning, wat het een zeer aantrekkelijk boek maakt, doe je ook kennis en inzicht op en is het een zeer interessant verhaal. Het is duidelijk dat de auteur zich in de materie heeft verdiept.
Het boek is moeilijk opzij te leggen. Het liefst wil je doorlezen omdat je met gemak in het verhaal gezogen wordt en het enorm spannend is.
De schrijfstijl is prettig. Korte zinnen en korte hoofdstukken. Niet te veel personages. Boven de hoofdstukken is duidelijk aangegeven waar en wanneer e.e.a. gebeurt. Je kunt zo makkelijk overzicht houden in alle actie en snelheid van het boek. De personages zijn goed uitgewerkt. Je krijgt een duidelijk beeld van de rol die ze spelen en de achtergrond van waaruit ze handelen.
Een actie thriller die je gelezen moet hebben.