Een originele hoofdpersoon, in tegenstelling tot veel andere thrillers, Ruben Sender is specialist in gevaarlijke stoffen. Ruben is aan een opdracht bezig voor een bedrijf dat zich met, je raadt het al, gevaarlijke stoffen bezig houdt. Tijdens het werk komt hij ergens achter wat hij beter niet had kunnen weten. Ruben wordt in elkaar geslagen en samen met zijn Belgische vriend Pat probeert hij uit te zoeken wat er aan de hand is.

Charles, de opdrachtgever van Ruben, stuurt Ruben naar Cuba om zijn aanstaande vrouw op te sporen. Daar aangeland blijkt het vinden van de vrouw toch moeilijker dan gedacht. In de exotische sferen waar het vrouwelijk schoon nauwelijks te vermijden is raakt Ruben weer sinds lange tijd geinteresseerd in vrouwen. Via allerlei manieren probeert hij meer te weten te komen over Maria, maar hoe meer hij te weten komt, des te verwarrender het wordt voor hem. Ook hier blijkt dat Rubens nieuwsgierigheid niet op prijs wordt gesteld....

Erg vlot geschreven thriller. Door het makkelijke taalgebruik en de vlotte, korte zinnen ben je er in een mum van tijd doorheen (ikzelf twee avonden) Des te verder het verhaal vordert, des te meer begin je met de hoofdpersoon mee te leven. De beschrijvingen van Cuba zijn goed gedaan. Een spannend fictief verhaal in een "echte" omgeving. Een aanrader, zeker voor de mensen uit Utrecht en geinteresseerden in Cuba. Of wellicht een combinatie van deze twee.