Plaats van handeling is Ibiza, het Spaanse eiland waar het niet zozeer gaat om zee, zon & seks maar eerder om seks, drugs en bonkende beats. Plaats in dat kader Dorien, een ‘braaf’ vrouwtje van vijfendertig, dat zich een soort vervroegde midlifecrisis laat aanpraten door de uitbundige ‘single’ Ellen. Impulsief maakt ze een eind aan haar relatie met Joost, die lieve goedzak van een vriend waarmee het na tien jaar samen toch stilaan een sleur begint te worden. Op zoek naar spanning en avontuur vertrekt ze samen met Ellen naar het wilde Ibiza. Meegaand als ze is, laat Dorien zich meeslepen in de koortsige roes van decadente party’s en probeert ze zichzelf wijs te maken dat ze dit allemaal heel leuk en opwindend vindt. Voor de lezer ligt het er ondertussen dik op dat deze naïeve dame zich flink in de nesten aan het werken is. We volgen haar verhaal, dat na elk hoofdstukje wordt afgewisseld met cursieve stukjes waarin een akelige onbekende aan het woord is. Ook krijgen we enkele ontluisterende inkijkjes over hoe de vrijgevochten Ellen in het echt tegen het leven aankijkt.

Om het met een cliché te verwoorden, dit verhaal leest als een trein. Voor een stukje broeierige (ont)spanning ben je bij Saskia Noort nu eenmaal aan het juiste adres. Aan het eind voegt de auteur er nog snel een relativerende knipoog aan toe in de vorm van een super dikke laag stroperige zeemzoetigheid. Dat kan enkel als grap bedoeld zijn!