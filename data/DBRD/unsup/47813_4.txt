Als allereerste is er de cover van het boek. Deze is ronduit prachtig. Het blauw, het ijs, het subtiele rood. Hij trok onmiddellijk mijn aandacht. De cover zoog me naar het boek, en wanneer ik het boek dan opensloeg en begon te lezen, werd ik helemaal in het verhaal gezogen.
Het boek begint met een proloog, waarin de ontvoering van een jonge vrouw tot in de details wordt beschreven.
Direct vanaf deze eerst zinnen stonden al mijn zintuigen op scherp, voor ik het wist, bevond ik mij midden in het verhaal
Dan vindt een jongeman een meisje in het ijs.
Bryndza heeft een zeer beeldende manier van schrijven. Hierdoor had ik het gevoel dat ik echt persoonlijk aanwezig was bij deze ontdekking. Alle details worden zeer nauwkeurig en realistisch beschreven. Ik zag de omgeving, ik voelde de kou, ik zag het meisje door de ogen van haar vinder, maar nadien ook door de ogen van de inspecteur.
Vanaf dit moment maakte ik ook stap voor stap kennis met inspecteur Erika Foster. Haar personage wordt mondjesmaat verder uitgebouwd. Het is een eigenzinnige, eigenwijze en koppige vrouw, die een zwaar verleden met zich meedraagt.
In zeer korte hoofdstukken werden er meer en meer details rond het onderzoek, rond het slachtoffer en rond het verleden van de inspecteur duidelijk. Door deze korte hoofdstukken raast het verhaal in een sneltreinvaart vooruit. Mijn gedachten schoten alle richtingen uit, ik was echt mee een moordzaak aan het oplossen.
De eigenzinnigheid en de aanpak van Erika waren misschien niet altijd even geloofwaardig, maar de plot was dat absoluut wel. Dit is, net zoals de beschrijvingen in het boek, met een uiterste nauwkeurigheid en tot in de kleinste details uitgewerkt. Tot op het einde blijft het spanning ten top.
De auteur neemt de tijd om het verhaal te vertellen. Op geen enkel moment laat hij zich verleiden om te snel te gaan. En dat is een wonderbaarlijk gegeven, want het verhaal zelf vliegt vooruit.
En het verhaal eindigt dan met een epiloog. Ook deze is een mooie aanvulling op de plot. In tegenstelling tot wat je dikwijls in andere boeken ziet, heeft ook hier de auteur de tijd genomen om het verhaal mooi af te ronden.
Inspecteur Erika Foster is een frisse, nieuwe aanwinst in het thrillermilieu. Haar eigenzinnige aanpak is revolutionair. Ze is voor mij een frisse wind tussen alle bestaande inspecteurs. Ik hoop samen met haar nog veel politiewerk te mogen verrichten en nog veel moordzaken te mogen oplossen.