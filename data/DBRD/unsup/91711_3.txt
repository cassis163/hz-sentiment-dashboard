Julie Hastrup (1968) is journaliste voor de Deense radio en tv. Haar eerste boek (En torn i Ã¸jet, 2009) werd direct genomineerd als beste debuut en stond in de top 10 van bestverkochte boeken. Inmiddels is in Denemarken het vierde boek in de Rebekka Holm-serie verschenen. In 2012 verscheen de Nederlandse vertaling van haar debuut onder de titel: Een doorn in het oog. Met De blinde vlek  is nu ook haar tweede boek (Det blinde punkt) vertaald.
Maatschappelijk werkster Kissi Schack is een welbekend en geliefd figuur in Stockholm. Zij zet zich met name in voor de bescherming van mishandelde allochtone vrouwen. Iedereen is dan ook geschokt wanneer zij wreed vermoord wordt aangetroffen onder aan de omwalling van het vroegere fort Kastellet, midden in de stad. Politievrouw Rebekka Holm, die na haar avonturen in Een doorn in het oog  is overgestapt van de Nationale naar de Regionale Recherche, wordt op de zaak gezet. Wie heeft de populaire Kissi Schack vermoord? Is het een familiekwestie of speelt eerwraak een rol? Tegelijkertijd speelt in Stockholm ook nog een serieverkrachtingszaak die de gemoederen bezighoudt. Alle hens aan dek dus voor Rebekka en haar collega's.
Het eerste deel van het boek is het minst interessant. Net als in het debuut Een doorn in het oog  is de spanning in eerste instantie ver te zoeken. Gaandeweg het boek verandert dat en kruipt het verhaal toch onder je huid. Je puzzelt mee met de verschillende sporen die de politie volgt. Verdachten zijn er genoeg maar zit daar ook de echte dader tussen?
De blinde vlek  is te typeren als een politieroman, een whodunit met een goed verborgen plot. Het verhaal wordt grotendeels vanuit het gezichtspunt van de politie verteld, met korte perspectiefwisselingen naar andere personages, zoals de homofiele ex-man van Kissi en zijn partner.
In tegenstelling tot in het debuut is er meer aandacht voor de karakterontwikkeling van hoofdpersoon Rebekka Holm. Ook de overige personages krijgen meer body, wat zich vertaalt in een beduidend interessanter en meer evenwichtig verhaal. De auteur is zich hierin duidelijk in positieve zin aan het ontwikkelen. En dat maakt nieuwsgierig naar het vervolg, mede door de cliffhanger aan het einde van het boek.
Aanrader voor de vakantiekoffer, zeker wanneer je een reisje naar Denemarken plant.