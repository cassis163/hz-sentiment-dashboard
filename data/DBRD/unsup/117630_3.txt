Kiespijn? Maak dan eerst snel een afspraak met je tandarts, vooraleer je Wortels van de Finse auteur Miika Nousiainen (1973) gaat lezen! Hij is redacteur bij een tv-zender en schrijft scenario’s voor televisie. Hij wil uitdrukkelijk de internationale boekenmarkt bestormen; daarom verschijnt dit boek niet alleen in Finland maar ook in Nederland en Vlaanderen, Duitsland, Italië, Zweden en Litouwen.

Een tandarts bezoeken is niet echt een leuk tijdverdrijf. Zeker niet als je beseft dat de tandheelkundige in kwestie dan nog eens dezelfde, zeldzame achternaam heeft als jezelf. “Ik heb altijd al een hekel gehad aan die hele beroepsgroep. Mijn moeder vertelde me dat ik als kind ooit tandarts Antonen na een behandeling in het gezicht heb gespuugd. Bovendien is er nog het feit dat de tandarts mogelijk mijn broer is. Hij is in ieder geval een totaal onuitstaanbaar type, dat niet wil praten over iets wat logischerwijze de hele wereld zou interesseren. Maar hem niet. Hij is tandarts. Daarover valt niets positiefs te zeggen.”

Pekka Kirnuvaara weet het maar al te best, hij is er zelfs van overtuigd dat de redder van zijn gehavende gebit wel zijn eigen (half)broer moet zijn. Kiezentrekker Esko vindt dit feit echter niet zo leuk. Hij heeft geen boodschap aan een zogenaamde broer die uit het niets komt opdagen. Van een hechte broederband is zeker geen sprake, integendeel. De twee zijn elkaars tegenpolen: Pekka is gescheiden en zelf vader van twee kinderen, werkt in de reclamebranche en kent zijn wereld. Vader verliet het gezin toen Pekka amper drie was. Tandarts Esko daarentegen is vrijgezel, een eenzaat van eind vijftig. Hij is eerder zwartgallig ingesteld. Toch zijn de twee echte halfbroers, ze delen immers dezelfde vader. Maar wie is die onbekende vader dan wel en waar is hij? Waarom is hij ooit vertrokken? Het lukt Pekka uiteindelijk toch om het enge wereldje van zijn broer te betreden. Alle vooroordelen vallen weg. Samen gaan ze op zoek naar hun vader, en naar antwoorden op hun vragen. Lopen er misschien nog halfbroers en/of –zussen rond op deze planeet?

Wortels is een bijzonder amusante roman met een hoog feelgood gehalte. Een vlot en tragikomisch verhaal, waarin de schrijver in de hoofdstukken telkens afwisselend Pekka of Esko aan het woord laat. Geen ingewikkelde verhaallijnen; de auteur schetst zijn personages aanvankelijk met een wazig potlood. Het duurt wel even vooraleer de twee broers scherp in beeld verschijnen. Miika Nousiainen heeft een vlotte schrijfstijl en –taal, die het geheel heel toegankelijk en aantrekkelijk maken voor een heel ruime lezersgroep. Het verhaal start in Finland; nadien reis je mee naar Zweden, Thailand en Australië. Zo zie je nog eens een stukje van de wereld vanuit je huiskamer. Vinden de twee protagonisten hun vader terug? Een ding is wel zeker: Pekka vindt zichzelf… Wortels: tragiek en tandengeknars met een brede glimlach.