Recensie voor het boek “Met terugwerkende kracht” van auteur Ida Schutter
Op de achterflap staat: Het verlangen om te willen LEVEN in plaats van te overleven is groot. Na compleet vastgelopen te zijn, zoekt Ida hulp om zich te kunnen ontworstelen aan een traumatisch verleden, waarbij gereformeerde religie en verdeeldheid in het gezin een fundamentele rol speelden. Vele jaren zoekt ze allerlei vormen van hulp en therapie, maar het blijft tobben met haar gezondheid en haar functioneren. Hulp zoeken bij God is een ondenkbare gedachte. Hij heeft die ellende allemaal maar toegestaan en toebedeeld. Of toch niet? Als na zevenendertig jaar en met de rug tegen de muur uiteindelijk een zoekende en boze worsteling met 'deze' God begint, staat haar leven door een onverwachtse aanraking van Hem totaal op z'n kop. Er komt een wonderbaarlijk en heftig proces op gang van bevrijding en herstel. Ida vindt eindelijk haar eigen unieke identiteit, talenten en gaven. God blijkt juist een krachtige, persoonlijke en liefdevolle relatie. Het ontdekken van de geestelijke dimensies en principes die schuilgaan achter het zichtbare leven geven haar eindelijk antwoorden op veel 'waarom' vragen. 'Met terugwerkende kracht' is een zeer openhartig en confronterend levensverhaal waarin de auteur dwars door alles heen tot LEVEN komt.

“Met terugwerkende kracht” is de biografie van Ida Schutter, het verhaal dat haar levensloop beschrijft. Het woord leven is tekenend voor deze auteur. God heeft alles in de hand en zo blijkt dit ook maar eens temeer uit het verhaal van Ida. Het verhaal is meeslepend, aangrijpend en intens. Helder en beeldend geschreven.
Ik vind het verhaal van de diepe transformatie van overleven naar leven geleid door de Levendmakende Geest zo krachtig beschreven dat de pure liefde van God sprekend wordt. Ik zou het boek aan iedereen aanraden als opbouwend, maar ook aan mensen die in een genezingsproces zitten of een periode van vermoeidheid en geestelijke strijd ingaan of ervaren hebben. Ida is een beeldend schrijfster en ik kan niet wachten om meer van haar te lezen.
“Met terugwerkende kracht” is verschenen via Scholten Uitgeverij www.scholtenuitgeverij.nl maar natuurlijk ook verkrijgbaar via Bol.com en uw lokale boekhandel.

Deze recensie is geschreven door
Esther Scholten