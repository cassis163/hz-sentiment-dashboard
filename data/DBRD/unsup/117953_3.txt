De Glazen Troon van Sarah J. Maas, een nieuwe naam, een nieuwe serie, een eerste deel, een spannende cover. Het is een veelbelovende nieuwe titel van uitgeverij Boekerij.
Celaena is een onwillige arbeider in de zoutmijnen van Endovier, waar ze terecht is gekomen door verraad. Ze is de meest beruchte sluipmoordenaar van Adarlan en helemaal onschuldig is ze dan ook zeker niet te noemen. De omstandigheden in Endovier zijn echter mensonterend en Celaena is nog maar achttien jaar oud. Na een jaar slavenarbeid, honger en mishandelingen wordt ze door de kapitein van de koninklijke garde, Chaol Westfall, meegenomen, voor een audiëntie bij prins Dorian. Ze wordt door de prins ingelijfd als persoonlijke kampioen in een toernooi, waar maar één winnaar uit kan komen. Celaena stemt toe, omdat ze weinig keuze heeft, maar is van plan het haar nieuwe baas erg moeilijk te maken. Ze kan ook weinig stampij maken, omdat ze in vreselijk slechte staat is. Uitgehongerd, verzwakt en doodmoe ondergaat ze de reis van Endovier naar hoofdstad Klooffort, om de levensgevaarlijke opdrachten het hoofd te bieden. Als buiten het toernooi om de diverse kampioenen een voor een dood omvallen, blijkt er een groter gevaar op de loer te liggen dan haar zichtbare tegenstanders.
De Glazen Troon kan als Young Adult bestempeld worden, maar voldoet ook prima als reguliere Fantasytitel. De hoofdpersoon is jong, maar wel dermate gepokt en gemazeld dat ze volwassen overkomt. De actiescènes zijn serieus genoeg om echt spannend en geloofwaardig te zijn. Maas heeft duidelijk aandacht besteed aan technieken en vechtstijlen, waardoor de lezer niet vaak de uitkomst kan voorspellen. Een kleine irritatie wordt veroorzaakt door de opmerkelijke interesse van Celaena in kleding en uiterlijkheden, wat na een jaar lang vreselijk afzien in gruwelijke omstandigheden, wat minder realistisch is. Het tekent echter ook wel weer een beeld van een jong meisje dat bepaalde interesses en behoeftes heeft.
Naast al deze actie en ellende is er ook ruimte voor liefde en vriendschap. Celaena krijgt het moeilijk, want ze lijkt zowel van Chaol als Dorian het hart te stelen, wat de vriendschap tussen de beide heren op de proef stelt. Een machtige vechtscène beëindigt het boek, maar opent de deur voor verdere avonturen. Maas heeft een onderhoudend boek geschreven, met een onverwachte en aangename verdieping op de helft. Een belofte wordt gedaan voor epische breedheid en eindeloze opties.
Het boek krijgt drie sterren, met een mogelijke herwaardering naar vier sterren voor de verdere uitvoering van de reeks.
Over een week kun je verder lezen in De Donkere Kroon, het tweede deel van de Glazen Troon-serie.  In het Engels zal in september het derde deel verschijnen, Heir of Fire, maar de serie zal uiteindelijk zeker zes boeken gaan bevatten. En als Sarah Maas je als schrijver bevalt, kun je vooruitkijken naar een nieuwe serie in 2015.