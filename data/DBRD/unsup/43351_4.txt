Een kleurrijk informatief dierenboek en niet zomaar één.
Tussen de vele dierenboeken die er bestaan, onderscheidt deze zich door de originele benadering. Dit kleurrijke boek gaat over vriendschappen en relaties tussen dieren.

Aan de inhoudsopgave is al te zien dat dit boek bijzonder is. De hoofstuknamen komen overeen met wat mensen doen en meemaken in relaties, bijv. Schoolvrienden, Eetvrienden, Broederliefde, Vriendjespolitiek of Vergeven & Vergeten. Schoolvrienden is vervolgens onderverdeeld in: crèche, speelzaal en schoolplein. Daarna lees je bijv. over welke vogels die je vaker op het schoolplein ziet.

De hoofdstukken worden onderbroken door een dubbelpagina met weetjes over één onderwerp. In ‘zang & dans’ kun je lezen welke dieren passen bij een huilconcert, een waterballet of een talentenjacht. Over al die bijzondere en leuke weetjes vertellen is aantrekkelijk gemaakt door de afwisseling van korte en langere stukken tekst. Een goed voorbeeld is hiervan: ‘aaiende tentakels’, vijf alinea’s die niet worden overlapt door de illustraties en daarna een dubbelpagina met weetjes.
Interessant is om te lezen dat een hyenagroep een bijzondere hiërarchie heeft, een clownsvis een bijzondere relatie heeft met de zeeanemoon en dat er een verschil bestaat tussen de koolmees en een lachvogel. Wie wil weten aan welke diertjes de titel van dit boek zijn naam dankt, moet zelf dit boek met eigen ‘ogen’ gaan lezen, want wie weet wat een grondel is? Of een honingblauwtje? Of een tijmblauwtje?
De levendige en grappige illustraties van Margot Westermann sluiten exact aan op de tekst. Weer een voorbeeld van een goede samenwerking tussen auteur en illustrator. Beiden zijn geen onbekenden in de goede kinder- en jeugdboeken. Roebers kennen we o.a. van het boek ‘Ben niet bang voor wilde dieren’ en Westermann van het eveneens geweldige De Zweetvoetenman.
Het boek bevat een duidelijk register en is eigentijds mooi-vrolijk vormgegeven.

In een documentaire op National Geographic worden vaak veel dierenweetjes verteld, in dit boek kun je erover zelf lezen! Aanrader voor kinderen vanaf 8 jaar voor thuis en school.
Erg leuk om in te zetten tijdens de Kinderboekenweek!