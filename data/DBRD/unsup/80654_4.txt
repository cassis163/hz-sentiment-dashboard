Nederland miste het WK in Rusland en misschien maar goed ook: wat er gebeurt als een voormalige Nederlandse international in het Russische voetbal verzeild raakt, vertelt het hilarische Deathfix. Dit grappige misdaadverhaal over een in matchfixing verstrikte sport bevestigt drie dingen: voetbalmatchen zijn zo fake als de doodsstrijd van Neymar, in Rusland zijn sport en corruptie synoniem en Nix kan meer dan korte Kinky & Cosy-gags maken.
Bijzonder aan Deathfix is dat het een van de eerste webtoons is in ons taalgebied. Uiteraard ging het Verre Oosten ons hierin voor. Vooral in Zuid-Korea zijn speciaal voor smartphones ontwikkelde webtoons populair: feuilletons van losse plaatjes die je al swipend met je duim elkaar verticaal laat opvolgen en bekijkt. In een poging jongeren – met hun mobieltjes vergroeid en de stripkunst ontgroeid – weer smaak te geven in strips is de webtoon een nobele poging om hun op hun eigen terrein te pakken.
Bovendien is het voor de striphuizen ook een rechtstreekse nieuwe bron van inkomsten. Het principe van de webtoon is immers eenvoudig: eerst maken ze je lekker, daarna mag je – verslaafd en wel – dokken. De eerste aflevering met enkele tientallen vakjes is gratis, voor de vervolgen moet je betalen. Of je koopt later gewoon het boek. Dat biedt nog eens het voordeel dat je niet hoeft te wachten op de volgende aflevering. Je leest het hele verhaal lekker in één keer, op je eigen tempo.
Dat verhaal is het treurige, maar tegelijk amusante relaas van de teloorgang van Gus Kok, ooit doelman van het Nederlands elftal, vandaag trainer van de (fictieve) Russische landskampioen SC Moskou. Zoals al wel vaker aangetoond – onlangs nog in de Belgische competitie – is topvoetbal één kluwen van omkoping: van gokchinezen tot makelaarsmaffia. Een integere voetbalclubvoorzitter is zo zeldzaam als een voetballer met drie benen. Wat moet dat dan wel niet zijn in de Russische competitie! Dat moet niet nix zijn, dachten Nix en zijn acolieten, die samen een verhaal maakten dat allicht niet eens ver van de bittere waarheid zit. De arme Gus Kok belandt tussen hamer (zijn corrupte voorzitter) en aambeeld (Chinese gokmaffia), dit alles overgoten met een saus van blackmail. Gus wil naar hus en pruttelt wat tegen, maar vergeefs. “Wat wil je?” is het commentaar van zijn voorzitter. “’t Is een Nederlander. Met hun democratie, die denken dat ze over alles mogen debatteren.”
Een scenario van Nix dat veel beter in elkaar zit dan de eerste vier woorden van deze zin klinken. Voor de tekeningen liet de webtoonist zich bijstaan door zijn medewerker Benus (Ben De Wever). Inkting en inkleuring werden ook uitbesteed. Zo kon dit project in doeltrapvaart verwezenlijkt en gestreamd worden. Al merk je dat ook wel in de afwerking: die is niet altijd even fraai en gladjes. Door de vaart van het verhaal stoort dat echter nauwelijks. De 152 pagina’s van het boek gaan er sneller doorheen dan een voetbalmatch duurt. Het is de aard van het beestje: gelezen op de smartphone zijn vorige plaatjes allang weer opgeslokt door de cloud. In gedrukte versie blijven ze wel zichtbaar. Eigenlijk zou je gelezen pagina’s moeten uitscheuren en weggooien. Ideetje voor een scheurkalender? Leuk voor op het toilet: de wc-toon!
Met de Nederlandse markt in het achterhoofd – die toch al het WK in Rusland moest missen – is de Hollandse connectie in deze voetbalcrimi slim bedacht. Net zoals het herhaalde juxtaponeren van het hoofdpersonage in dezelfde houdingen in flashbackplaatjes. Al is het ‘maar’ een webtoon, het storyboard van Deathfix is niet slecht. En we gaan daar niet over stemmen, want – om het met de gevleugelde woorden van Gus’ voorzitter te zeggen – “democratie is voor homo’s”.