De Royals zijn terug! Het vierde deel in de serie, Verlangen, is er eindelijk, maar is ook zeker het wachten waard. Na het perspectief van Ella en Reed, geeft Erin Watt het woord aan Easton Royal, de middelste zoon van de familie. Zijn doel in het leven is lol maken, en verantwoordelijkheid staat niet in zijn woordenboek. Maar dan ontmoet hij Hartley Wright, en Easton leert dat hij niet altijd z’n zin kan krijgen.
Na de eerste delen wisselt het perspectief nu niet tussen het favoriete Royal-koppel Ella en Reed, maar leren we Easton Royal beter kennen. In het tweede deel Verraad stal hij al mijn hart, maar in Verlangen laat hij een andere kant van zichzelf zien. Ella en Reed verdwijnen bijna volledig uit beeld: Reed is naar de universiteit en niet fysiek aanwezig, en Ella is gedegradeerd tot een bijfiguur. Het is jammer dat Watt bij de switch van Royal-familielid meteen de rest links laat liggen: ook Verlangen draait om maar één karakter en de bijfiguren zijn weer voornamelijk stereotypen.
Easton Royal is hot, rijk en slim. Niets boeit hem, behalve meiden scoren en drinken. Maar dan komt Hartley Wright op Astor, en Easton is geïntrigeerd door het nieuwe meisje. Zijn eerste instinct is zoals altijd: versieren, maar ze wijst hem af. De verwende Easton is het niet gewend om ‘nee’ te horen: ‘ik ben het gouden kind, maar de laatste tijd verlies ik steeds’. Easton heeft problemen en zoekt zijn vlucht in de drank. Je krijgt medelijden met hem, Easton wordt een karakter van vlees en bloed, en weet zo ook je hart te winnen.
In Verlangen doet Easton iets wat je niet van hem verwacht: hij wordt vrienden met Hartley. Het karakter van Easton ontwikkelt zich, maar een vos verliest zijn streken niet. Hoe hard hij ook z’n best doet om Hartley voor zich te winnen, Easton blijft een bad boy. De schunnige opmerkingen blijven komen, hij noemt het ‘onderdeel van mijn charme’. Gaandeweg Verlangen wordt het duidelijk dat dit slechts een act is, Easton gedraagt zich zo om aan de verwachtingen te voldoen. Toch doet hij een poging om te veranderen, in dit deel laat Watt zien dat ook de andere Royal-broers meer zijn dan een stereotype.
Ook de achtergrond van Hartley wordt langzaam onthuld, en samen met Easton ben je nieuwsgierig naar haar karakter. Waar is ze de afgelopen drie jaar geweest? En waarom verdwijnt ze soms plotseling? De vriendschap tussen Hartley en Easton zorgt ervoor dat ze wat ontdooit, en ze leren elkaar beter kennen, maar Easton blijft naar haar verlangen. Maar wat is belangrijker, vriendschap of verlangen?
Verlangen is een pageturner die je niet snel weglegt, het verteltempo ligt weer heel hoog. Zoals we gewend zijn van Watt eindigt ook Verlangen met een cliffhanger, dit is geen verrassing. Gelukkig is het volgende deel, Gevaar, alweer aangekondigd!