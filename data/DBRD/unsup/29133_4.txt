Linda Jansma's schrijverscarrière gaat haar voor de wind. Op haar 12de stuurde ze al verhalen naar een uitgeverij. In 2009 haalt ze de 5de plaats in de schrijfwedstrijd het Beste Manuscript. Vervolgens publiceerde ze met Caleidoscoop haar 1ste thriller bij Verbum Crime. Naast het werken aan haar thrillers geeft ze zich over aan het schrijfvirus door commerciële teksten te schrijven, schrijfcursussen te volgen en Journalistiek en Media te studeren. Verrassend genoeg werkt ze ook nog in een hondentrimsalon.
Caleidoscoop draait rond Janine Burghout. Haar man Albert en zij zijn de eigenaars van de exclusieve Club Mercury in het Amsterdamse havengebied. Hun eerste zorg is echter de opvoeding van hun pittige tienerdochter Nicole. Het jachtige leven van Janine en Nicole valt echter in duigen door de dramatische moord op Albert. De politie tast in het duister in de moordzaak. Janine daarentegen, wordt geplaagd door beelden en angsten uit haar verleden. Haar grootste vrees draait om haar dochter, dat Nicole zou overkomen wat Janine ooit overkomen is...Het ziet ernaar uit dat het verleden haar inhaalt.
Linda Jansma schreef met Caleidoscoop een echte pageturner. Haar vloeiende schrijfstijl bepaalt in grote mate het tempo van het boek. De vaart zit er dan ook van begin tot eind in. De elementen van het verhaal zijn: een vrouw, een vermoorde echtgenoot en een verborgen verleden. De ontwikkeling van deze elementen in de plot is briljant in haar rechtlijnigheid en complexloosheid. Linda Jansma's taalgebruik weerspiegelt deze eenvoud. Het is helder, figuratief en meeslepend.
De lezer verdient met andere woorden de volgende waarschuwing. Het is noodzakelijk om voldoende tijd te voorzien voor dit boek. Het lezen staken is vrijwel onmogelijk!