'Het omgekeerde van altijd' gaat over Jack en Kate. Jack ontmoet Kate tijdens een introductieweekend op de universiteit en wordt gelijk verliefd op haar. Ze is zo mooi, lief, leuk en grappig! Voorzichtig bouwen ze een relatie op, soms gedraagt Kate zich wat vreemd en ergens vraagt Jack zich wel af wat er met Kate aan de hand is. Tot Kate in het ziekenhuis belandt en overlijdt ... Op dat moment herhaalt de geschiedenis zich en Jack ontmoet Kate weer voor de eerste keer. En dit gebeurt keer op keer op keer op keer op ...

In 'Het omgekeerde van altijd' staat een fascinerend thema centraal, tijdreizen. Wat gebeurt er als je terug keert in de tijd? Ben je in staat om iets te veranderen of zit je gevangen in dezelfde eindeloze herhaling? Onthoud je wat er de vorige keer is gebeurd, kan je leren van wat je fout hebt gedaan of begin je elke keer weer opnieuw? ‘Wees niet bang. Neem risico’s. En als dat niet werkt, neem dan nog meer risico’s.’ Het is boeiend om te lezen welke invulling Justin A. Reynolds hier aan heeft gegeven.

Daarnaast is 'Het omgekeerde van altijd' een verhaal over liefde. De ontluikende liefde tussen Jack en Kate, maar ook de liefde tussen Jacks vrienden Jilian en Franny. Het is een verhaal over vriendschap, de hechte vriendschap tussen het driemanschap Jack, Jilian en Franny. En het is een verhaal over de smalle grens tussen gezond zijn en ziek zijn, ernstig ziek zijn, dodelijk ziek zijn. En dat maakt van 'Het omgekeerde van altijd' een bitterzoet verhaal.

De cover van 'Het omgekeerde van altijd' is erg mooi en zal zeker opvallen. Nog veel belangrijker is dat de cover, in alle opzichten, perfect bij het verhaal past! ‘Wat er dan ook voor heeft gezorgd dat ik weer op deze verdraaide trap zit, het is groter dan ik, groter dan alles wat ik ooit heb gekend.’

'Het omgekeerde van altijd' is een boeiende en bijzondere young adult die je gelezen moet hebben. Mooi geschreven, aangrijpend en ontwapenend. Gaat het Jack lukken om een oplossing te vinden? Om het lot te keren en te zorgen dat Kate blijft leven? ‘Ik was ervan uitgegaan dat ik was teruggekeerd in de tijd om te voorkomen dat Kate zou sterven.’