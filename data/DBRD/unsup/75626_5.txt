Het zou mij niet verbazen als vrij weinig mensen de naam Vatcharin Bhumichitr kennen. Toch heeft ‘Vatch’, zoals hij genoemd wordt, een aanzienlijk aantal prachtige kookboeken geschreven. Hij is geboren en getogen in Bangkok en kwam in 1976 naar Londen om daar kunst en grafische vormgeving te studeren. In die jaren was Thais eten nog niet zo populair en gangbaar als nu en er was slechts een handvol Thaise restaurants in Engeland. In 1980 opende Vatch zijn eerste restaurant in Londen en in 1982 het tweede. Het Chiang Mai restaurant in Soho werd één van de beste Thaise restaurants in het land en is tot op de dag van vandaag populair. Er volgden nog meer restaurants en ook Thaise winkels en in 1983 het eerste kookboek ‘A Taste of Thailand’. Er zouden er nog veel volgen. Inmiddels zijn er exposities geweest van moderne grafische kunst gebaseerd op Thaise groente en Thais fruit en sinds een aantal jaren is er een schitterend resort in Thailand waar ook kookcursussen gegeven worden.

En nu is er dan het boekje 50 Curry's uit Thailand; een klein boekje met veel recepten en zeer smakelijke foto’s die je direct doen watertanden. Het boekje begint met een uitgebreide uitleg over curry’s en Thais koken en de regionale verschillen. Een opsomming van alle ingrediënten die nodig zijn om zelf curry’s te maken volgt en daarna de recepten voor de verschillende curry’s. Als je die zo leest dan denk je: “waarom maak ik niet altijd zelf mijn curry’s?” Want zo ingewikkeld is dat zeker niet en de acht basis currypasta's die in dit boekje staan zijn allemaal even heerlijk. Ze vormen ook veelal de start voor de recepten die volgen. Al kun je alle gerechten uiteraard ook maken met kant en klaar gekochte currypasta. De hoofdstukken die we na de curry’s tegenkomen zijn Snacks & Eenpansmaaltijden, Gevogelte, Vlees, Vis, Groente & Fruit, Tafelzuur & Salades en Rijst & Noedels. De gebruikte ingrediënten zijn voor een heel groot deel goed verkrijgbaar want toko’s zijn er overal tegenwoordig en ook internet biedt soms uitkomst. Heel af en toe kom je een ingrediënt tegen dat wellicht minder goed verkrijgbaar is, zoals bittere meloen of okra. Maar dat zijn er echt maar een paar.

Schelvis met groene currysaus (keow wan pla)
4-6 personen

4,5 dl kokosroom
1 theel. zout
2 eetl. groene currypasta
1 eetl. palmsuiker
4 schelvisfilet, elk van ca. 150 g. **
10 citroenblaadjes, in smalle reepjes
2 grote verse rode chillipepers, schuin in dunne ringen gesneden

1.      Verwarm de kokosroom zachtjes in een grote braadpan en roer het zout en de groene currypasta erdoor. Voeg al roerend de palmsuiker toe. Leg de stukken vis in de pan en bestrooi ze met citroenblad. Breng de saus langzaam tegen de kook aan.
2.      Draai het vuur laag, zet het deksel op de pan en pocheer de vis 10-15 minuten afhankelijk van hoe dik de filets zijn. Schep de vis op verwarmde borden, garneer met chilipeper en serveer.
** U kunt elke soort vis gebruiken, maar roer niet, want dan valt de vis in kleine stukjes uiteen.

Naast een heleboel overheerlijke curry’s vinden we in dit boekje ook recepten voor salades zoals groene papayasalade, groentesalade met pindasaus en pittige noedelsalade met varkensvlees en garnalen maar ook informatie over verschillende noedelsoorten en zelf bouillon trekken.
In een handomdraai maak je zelf vers zoetzuur van groenten (atjar, in het boek geschreven als ajart, maar ik vermoed dat dit een drukfout is) of ingemaakte knoflook en ingemaakte gember. We treffen bijzondere recepten aan als ananascurry met mosselen of curry van gegrild rundvlees met vijgen. Of je maakt zelf heerlijke penangcurry en dan zet je penangkip op tafel. Pittig varkensvlees met kousenband (te vervangen door haricots vert) staat in een handomdraai op tafel.
Dit kleine boekje met de prachtige smulfoto’s nodigt uit om authentiek Thais te koken want de recepten zijn zelfs voor niet-doorgewinterde koks heel goed te doen. Wie eenmaal dit boekje van Vatcharin Bhumichitr heeft gezien zal zeker op zoek gaan naar meer van zijn kookboeken. Er zijn er nog niet zo heel veel in het Nederlands vertaald maar dat is vast en zeker slechts een kwestie van tijd. Kortom: een heerlijk smulboekje dat in de kookboekcollectie van liefhebbers van de Thaise keuken absoluut niet mag ontbreken.