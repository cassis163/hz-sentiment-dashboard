VSV is een sleutelroman waarin bekende personen onder hun eigen naam worden beschreven, maar fictie en werkelijkheid worden vermengd. De Winter gaat uit van bestaande mensen als o.a. Theo van Gogh, Geert Wilders, Job Cohen, Bram Moszkowicz, Eva Jinek, Leon de Winter en Jessica Durlacher.

Toen van Gogh nog leefde heeft hij de Winter in columns vaak verweten zijn joodse identiteit uit te venten. De relatie tussen beiden was ronduit slecht, al hebben ze elkaar nooit daadwerkelijk ontmoet. In dit boek rekent de Winter af met Theo van Gogh.

Van Gogh is al tien jaar geleden vermoord door Mohammed Boujeri, maar hij verblijft nog steeds bij de intake van het hiernamaals. Het is tijd geworden om verder te gaan.
Dit kan door beschermengel te worden en daden van onbaatzuchtigheid te volbrengen. Hij mag kiezen uit drie personen die hij mag beschermen: Ayaan Hirschi Ali, Leon de Winter of Mohammed Boujeri. Theo vindt hen alle drie niet geschikt en dan beslist zijn mentor Jimmy dat hij de beschermengel moet worden van Max Kohn, een joodse onderwereldfiguur.
Er volgt een ingewikkeld, maar zeer amusant verhaal over deze Max Kohn en de mensen waarmee hij te maken heeft. Leon de Winter speelt een rol in de roman als de minnaar van de ex van Max Kohn. Hij neemt zichzelf flink op de hak, als te zware, rechtse schrijver met een slechte conditie.
Alle verhaallijnen komen samen als Marokkaanse jongens een aanslag plegen op het Muziektheater in Amsterdam en tegelijkertijd een Turks vliegtuig op Schiphol kapen. Daar bovenop gijzelen ze ook nog de leerlingen van een Amsterdamse basisschool (de VSV) en eisen ze dat Geert Wilders meegaat naar een Aziatisch land. Dat houdt ook in dat de minister van justitie, Piet Hein Donner, in de roman ge√Øntroduceerd wordt. Hij voelt er niets voor om Wilders mee te laten gaan, omdat dat diens populariteit ten goede zou komen.
Gelukkig komt het niet zover, want Theo van Gogh treedt op als beschermengel, en redt de gegijzelde kinderen.

Hoe dit allemaal in elkaar past, is heel ingenieus verwerkt in een spannend verhaal.