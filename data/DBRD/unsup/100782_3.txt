Paul Turner schreef dit boek een paar jaar nadat hij enige bekendheid had verworven als zanger via een televisieprogramma The Voice of Holland. Het is ook verschenen onder de titel Kiloknaller als kinderboek waaraan op de site stoppestennu.nl aandacht is besteed met betrekking tot de presentatie van het boek.

Als kind werd deze jongeman maar dikker en dikker en zoals hij het beschrijft, lieten zijn ouders hem daarin vrij. Zelf ontdekte hij wel dat de meesten om hem heen in de lengte groeiden en hij alleen maar in de breedte. Hij vindt door middel van humor een weg in het omgaan met zijn bijzondere lichaamsomvang en weet daarmee gepest worden te ontlopen. Maar een nieuwe dikke jongen op school wordt wel gepest en daardoor gaat Paul zijn strategie verder ontwikkelen om met dik zijn om te gaan en helpt daarmee de andere Dikzak.

Het is een gemakkelijk, toegankelijk boek. Met veel humor worden situaties beschreven waar de jongen in terecht komt, om uiteindelijk te ontdekken dat hij iets wil kunnen wat met zijn omvang nooit zal gaan lukken. Dat brengt de ommekeer en alleen omdat we de Paul Turner van nu kunnen vinden op YouTube en internet, weten we dat het proces van afvallen gelukt is. Het boek stopt, vanuit het oogpunt van 'bekend zijn' zijn wel terecht, bij de start van het nieuwe leven, het leven met punten via de Weight Watchers.

Dat 'bekend zijn' is tegelijkertijd wat een lichte wrevel kan opwekken. Is het nou wel een bijzonder boek? Helpt het tegen pestgedrag op scholen door kinderen van rond de 10 tot 15 jaar dit boek te laten lezen?

Paul probeert inzicht te geven in hoe hij omging met lastige gegevens in zijn leven door ze min of meer te ontkennen en er een positieve draai aan te geven. Het feit dat het gezin een warm en liefdevol gezin was, waar zoals hij zelf in het nawoord zegt: 'ze me altijd hebben gesteund, of ik nou kampioen pizza-eten wilde worden...' is bepalend voor hoe hij uiteindelijk ook het proces van afvallen aankon, maar waarom iemand zo jong eerst zo zwaar laten worden, 125 kilo is niet niks?

Al met al een aardig, gemakkelijk leesbaar boekje. Het is vast wel zinvol om iets te laten zien van de situatie van een dikke jongen die uiteindelijk ontdekt dat afvallen de enige weg is om iets te kunnen doen wat hij graag wil. Maar tegelijkertijd is het vast ook een manier voor de auteur om opnieuw aandacht te krijgen nu de zangcarri√®re blijkbaar niet voor 100% gaat zoals gewenst. Er staat niet voor niets op de achterflap: Paul houdt van aandacht ...