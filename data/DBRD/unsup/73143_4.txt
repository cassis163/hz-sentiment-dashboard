Popbiograaf Rutger Vahl schreef het boek Xandra Brood. Rock -'n- Roll widow naar aanleiding van heel veel gesprekken met Xandra Brood, de weduwe van Herman Brood. Hij sprak ook met haar kinderen, familie en vrienden. Uit al die gesprekken is een boek voortgekomen dat een beeld geeft van een aantal bijzondere mensen en hun leven in de woelige jaren 80 van de vorige eeuw en daarna. Het boek is in de ik-vorm geschreven en dat is een knappe prestatie van Rutger Vahl want het is denkbaar dat een biograaf zich snel vergist bij het weergeven en verwerken van al die gesprekken en het verhaal vanuit zijn eigen perspectief gaat schrijven.

Maar dat is niet gebeurd en het boek leest echt alsof je met Xandra Brood een lang gesprek hebt en zij je alles vertelt over haar leven met Herman Brood. Het boek gaat uiteraard over Xandra maar evenzeer over Herman. Xandra is een vrouw met een groot hart waarin plaats is voor iedereen die een schuilplaats voor de storm van het leven nodig heeft. Haar leven met Herman ging niet altijd over rozen en de pers heeft daarover in de jaren 80 en 90 van de vorige eeuw veel geschreven. Maar het echte verhaal is wezenlijk anders. Waar de pers het liefst schreef over Herman als junk en rock en roll kunstenaar met al zijn bijzondere eigenschappen, daar geeft dit boek een beeld van Herman als  vader en echtgenoot. Herman liep het liefst naast alle gebaande paden in het leven maar de liefde voor zijn kinderen (die niet eens allemaal zijn eigen kinderen zijn) is hartverwarmend en daar blijkt ook wel uit dat Herman een mens met een goed en groot hart was. Helaas waren er ook mensen die daar misbruik van maakten en zijn manager Koos komt er in dit boek dan ook niet zo heel goed vanaf. Maar zelfs iemand die Herman en Xandra zo benadeelde kan nog rekenen op een vrij mild oordeel van Xandra en zeker op vergeving. Dan moet je toch wel heel bijzonder in het leven staan als je dat kunt.

Niet alleen geeft het boek een bijzonder kijkje in een bijzonder huwelijk, het schetst ook een beeld van de jaren 80 en 90 en het uitgaansleven van die tijd. Xandra Brood groeide op in een klein Brabants dorp en werd door haar oom, de welbekende Gert-Jan Dröge, naar Amsterdam gehaald om daar te werken in de toen heel beroemde discotheek Richter waar hij bedrijfsleider was. Het leven achter de bar beviel haar uitstekend en was een groot verschil met haar jeugd in een klein dorp. Haar vader zat op de grote vaart en was slechts enkele maanden per jaar thuis. Wellicht dat op die manier opgroeien haar al jong heeft geleerd dat een vrouw er vaak alleen voor staat en dat heeft haar in het huwelijk met Herman vast en zeker geholpen. Want Herman leefde zijn eigen leven. Dat was geen egoïsme maar werd vooral ingegeven door zijn verslaving aan speed en alcohol. Al was hij van nature een geweldig leuke en fijne man, de speed en alcohol waren de baas en daar kon en wilde hij niets aan veranderen. Xandra heeft hem ook vaak genoeg buiten de deur gezet, voor kortere of langere tijd, maar op het einde, toen zijn lichaam hem in de steek liet en hij niet meer voor zichzelf kon zorgen was ze er helemaal voor hem.

Dit boek gaat over twee mensen die heel veel van elkaar hielden en dat blijkt echt overal uit. Alhoewel ze soms niet met elkaar konden leven, konden ze al helemaal niet zonder elkaar. Een mooi en liefdevol boek over twee heel bijzondere mensen en een prachtig tijdsbeeld en inkijkje in een wereld waar velen van ons anders nooit kennis van zouden nemen.