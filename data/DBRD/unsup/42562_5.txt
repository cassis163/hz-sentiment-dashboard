Een nieuwe wereld, magische krachten, gevaarlijke vijanden en sterke hoofdpersonen; 'Bloed en Beenderen' heeft het allemaal. Tomi Adeyemi zette met dit boek de YA-wereld op zijn kop en wordt nu al vergeleken met J.K. Rowling!

Verhaal
Ooit leefden er in Orïsha mensen met magische krachten, maar een wrede koning besloot alle volwassenen die magie beheersten uit te roeien. Deze magi, mensen met een donkere huid en zilverwitte haren, bestonden uit vele magische stammen met ieder een eigen magische kracht. Zo waren daar de bezweerders, de branders, de zieners en de genezers en verdervers. De moeder van Zélie en Tzain was een bezweerder en tijdens de grote vervolging moesten zij toezien hoe de handlangers van de koning hun moeder aan haar haren meesleurden en ophingen. Sinds de vervolging is magie een doodzonde, kunnen alle kinderen met zilverwitte haren hun magie niet meer opwekken en is een donkere huid iets om op neer te kijken...

Tien jaar later lijkt alles te veranderen wanneer Zélie de prinses van Orïsha ontmoet, Amari. Amari heeft van haar vader een papieren rol gestolen, waarmee de magie in de wereld teruggebracht kan worden. Zélie besluit met haar broer Tzain en de prinses te vertrekken om de magie weer te herstellen, maar Inan, de broer van Amari, is vastbesloten om magie voorgoed te verbannen uit Orïsha. Gevaar ligt overal op de loer, maar het grootste gevaar schuilt misschien nog wel in haar groeiende gevoelens voor de knappe kroonprins...

Look & Feel
Een heerlijk mysterieuze, spannende en magische cover die een krachtig gevoel uitstraalt. De West-Afrikaanse invloeden zijn er goed vanaf te lezen. De titel en auteursnaam zijn met een rood folie bedrukt, waardoor deze letters eruit lijken te springen. Helaas vervagen deze letters wel als je er vaak met je handen overheen gaat. Bij de rug zijn de auteursnaam en 'Orïsha-trilogie' helemaal verdwenen. Zonde!

Als je het boek opent staat er een prachtige landkaart van Orïsha op de schutbladen gedrukt. Dit kwam zeer goed van pas tijdens het lezen, omdat je zo de reis van Zélie, Tzain, Amari en Inan goed kon volgen. Deze kaart geeft een nog beter gevoel van realiteit aan het verhaal. Direct na de schutbladen volgt een overzicht van alle majistammen en de bijbehorende krachten en goden. Wederom fijn om hierop terug te kunnen vallen tijdens het lezen.

Het boek ligt fijn in de hand en de letters lezen fijn. Het verhaal is onderverdeeld in 85 hoofdstukken en bevat een epiloog. De hoofdstukken zijn op hun beurt onderverdeeld in perspectieven van drie personages: Zélie, Amari en Inan. Dat het verhaal vanuit het perspectief van drie verschillende personages is geschreven, is absoluut niet storend. Heel bijzonder hoe makkelijk het is om over te schakelen tussen deze personages; dit heeft waarschijnlijk te maken met het duidelijk onderscheid in karaktertrekken en verhaallijnen van deze protagonisten.

Oordeel
Man, man, man... er worden geen gevoelens gespaard in 'Bloed en Beenderen', het eerste deel van de Orïsha-trilogie. Schrijfster Tomi Adeyemi zet met dit boek een zeer sterk verhaal neer. Het is dan ook geen grote verrassing dat deze auteur wordt vergeleken met J.K. Rowling, omdat ze een krachtige nieuwe wereld weet neer te zetten met alles wat daarbij hoort. Alles wordt beschreven op een manier die de lezer het gevoel geeft dat deze al lang op de hoogte is van het reilen en zijlen van deze wereld, omdat deze hier deel van uitmaakt. De worldbuilding (het creëeren van een nieuwe wereld) is ontzettend sterk. Je leert zelfs meer over de geschiedenis van deze magische wereld.

Tomi Adeyemi heeft zich laten inspireren door West-Afrikaanse mythologie en cultuur, wat duidelijk is opgenomen in het verhaal. Er worden dan ook Afrikaanse termen gebruikt die het verhaal een stukje bijzonderder maken, maar soms wel voor wat onduidelijkheid zorgen. Zo zijn er dieren die ‘aire’ achter hun naam krijgen (zoals leonaire), maar andere woorden missen wat context zodat je geen duidelijk beeld van een voorwerp of actie hebt. Het beste wat je in dit geval kunt doen is jouw fantasie gebruiken.

'Bloed en beenderen' is dan wel een verhaal vol fantasie, maar Tomi Adeyemi heeft ook de realiteit naar voren gebracht in dit boek door maatschappelijke problemen aan te kaarten. In de tijd dat ze dit boek schreef, werden er in Amerika enkele onschuldige burgers met een donkere huidskleur neergeschoten door politieagenten, iets wat Tomi ontzettend naar het hart ging. In 'Bloed en Beenderen' speelt discriminatie dan ook een grote rol. De magi worden gekenmerkt door hun donkere huid, witte haren en hun vermogen om magie te ontwikkelen, waardoor er op hen wordt neergekeken door de koning en zijn volgelingen. Vele onschuldige mensen worden in dit verhaal uitgescholden voor 'worm', als slaven gebruikt, gemarteld en/of vermoord, omdat zij als 'anders' worden gezien.Het verdriet en de pijn van de schrijfster met het oog op discriminatie is goed te voelen in dit verhaal en komt daardoor toch dichter bij de realiteit dan je in eerste instantie zou denken.

De auteur gebruikt de kracht van herhaling door meerdere malen dezelfde herinneringen van de protagonisten naar boven te halen. Dit schept een diepere band met de personages en zorgt ervoor dat het belang van deze herinneringen extra benadrukt worden. Daarnaast heeft Tomi een heerlijk meeslepende en vlotte schrijfstijl die je gelijk het verhaal inzuigt. Zodra je begint met lezen, wil je eigenlijk het boek in een adem uitlezen. De grote spanningsbogen en onverwachte plottwisten maken het verhaal compleet.

Kortom, een FANTASTISCH boek en ik kan niet wachten op de volgende delen! De delen 2 en 3 verschijnen respectievelijk in het voorjaar van 2019 en 2020.

Sterren: *****

Specificaties
Uitgever: HarperCollins Young Adult
Uitgave: Hardcover, ook beschikbaar als e-book
Vertaling: Angelique Verheijen
Publicatiedatum: 20-03-2018
Pagina's: 479
ISBN: 9789402701081

Met dank aan uitgeverij HarperCollins voor het toesturen van een recensie-exemplaar. Dit heeft mijn beoordeling niet beïnvloed.