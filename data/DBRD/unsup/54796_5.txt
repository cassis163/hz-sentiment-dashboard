Als vrouwen ineens het vermogen ontwikkelen om met hun electrische energie mannen naar believen te kietelen, pijnigen of doden, hoe verandert dan de machtsbalans in de wereld? Dat vertelt Naomi Alderman in haar veelzijdige en geslaagde roman The Power.
Vanuit het perspectief van vier heel verschillende personen beleven we mee hoe overal ter wereld meisjes in een kwetsbare situatie deze Power, een wonderlijk natuurverschijnsel, ontdekken en leren gebruiken. Roxy, een veertienjarig Engels meisje uit een criminele familie sluit een verbond met Allie, een Amerikaans geadopteerd en misbruikt meisje. De Nigeriaanse jonge man Tunde ervaart aan den lijve wat het betekent om ineens niet meer dat vanzelfsprekende fysieke overwicht te hebben. Hij brengt voor televisie en internet verslag uit van de ingrijpende veranderingen over de hele wereld. De ambitieuze Amerikaanse politica Margot ontvangt de Power via haar oudste dochter en laat zich niet meer overrulen. Al snel wordt duidelijk dat deze nieuwe macht door vrouwen niet alleen ten goede gebruikt wordt. Het spannende verhaal bestrijkt een periode van tien jaar, waarbij steeds vooruitgewezen wordt naar een climax. Met een nieuwe plottwist komt deze toch nog als een verrassing. Het boek wordt in de verre toekomst geschreven als speculatieve historische roman over onze tijd, met een subtiele ironische visie op de machtsverhoudingen in de literaire wereld.
Het boek is een mooi uitgewerkt gedachtenexperiment in elegant en doeltreffend proza. Ieder personage heeft een duidelijke eigen stem en eigen twijfels en verlangens. De vele verschillende betekenissen van het woord Power worden geraffineerd benut in dit evenwichtig opgebouwde verhaal dat geleidelijk steeds beklemmender wordt. Er zitten liefdevolle scènes in, vooral rond Allie die als de wijze Mother Eve op geleide van haar innerlijke stem een wereldwijde meta-religieuze beweging start vanuit een klooster waar zwervende meisjes worden opgevangen. Zij spoort aan om in iedere religie het vrouwelijke element te omarmen. Ook bevat het verhaal de nodige humor en ironie, zoals het advies aan mannen om zich niet alleen op onveilige plekken te begeven of de test voor vrouwelijk overheidspersoneel compleet met leugendetector. Gruwelijke gebeurtenissen, met name in de nieuwe vrouwenstaat in Oost-Europa, Bessapara, worden beeldend en dus schokkend beschreven. Naast religie en politiek zijn geweld, feminisme, seks, biologie, archeologische vondsten en hun interpretatie, drugs, de media en de literaire wereld thema’s in dit verhaal. Liefhebbers van Margaret Atwood, van The Secret History van Donna Tartt en van sciencefiction komen zeker aan hun trekken met dit bijzondere en intelligente boek.
Schrijfster Naomi Alderman heeft met dit boek een belangrijke Engelse prijs gewonnen, de Baileys’ Women’s Prize for Fiction 2017. The Power is haar vierde roman. Al heeft zij eerder prijzen gewonnen, dit boek betekent beslist haar doorbraak naar een groter publiek. De filmrechten zijn al verkocht! Naast romanschrijfster is Naomi Alderman medeschrijfster van de succesvolle audio-app Zombies, Run! voor hardlopers, en actief in de wereld van het gamen. Ze geeft les in Creative Writing aan Bath Spa University.