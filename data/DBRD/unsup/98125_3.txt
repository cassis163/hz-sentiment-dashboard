In 2011 maakte Nederland en Vlaanderen kennis met de Duitse thrillerauteur Nele Neuhaus en haar speurdersduo Pia Kirchhoff en Oliver von Bodenstein. Sneeuwwitje moet sterven was een succes en het nieuwe speurdersduo werd door de lezers in de armen gesloten. Ook de daarop volgende boeken vonden gretig hun weg naar de thrillerliefhebbers, maar bleef de vraag: wat met de eerdere delen uit de serie ? Sneeuwwitje moet sterven was immers reeds het vierde deel van de serie en de fans keken dan ook reikhalzend uit naar de verhalen van het duo die hier aan vooraf gingen. Voor die fans is er nu eindelijk goed nieuws: Uitgeverij Q besloot nu ook die ontbrekende delen op de markt te brengen, waardoor binnenkort de volledige serie in Nederlandse vertaling zal te lezen zijn.

In Een onbeminde vrouw krijgt het kersverse speurdersduo Kirchhoff en von Bodenstein het al onmiddelijk voor hun kiezen: niet alleen is er de zelfmoord van de Frankfurtse hoofdofficier van justitie Joachim Hardenbach, even later wordt ook het levensloze lichaam van de bloedmooie Isabel Kerstner teruggevonden onderaan een uitkijktoren. Zelfmoord op het eerste zicht, maar volgens Kirchhoff en Von Bodenstein is er meer aan de hand. Het onderzoek leidt al snel naar een paardenkliniek en vervolgens naar een manège, waar bijna iedereen wel een motief lijkt te hebben om komaf te maken met de mooie Isabel. Wat is er nu echt gebeurd, wat heeft er allemaal gespeeld en wie of wat is er verantwoordelijk voor de dood van een jonge vrouw die, zo zal blijken, geliefd werd door de ene en gehaat werd door de andere. Aan Kirchhoff en von Bodenstein de moeilijke taak op alle puzzelstukken bij elkaar te brengen.

Het blijft een raar gegeven: het eerste deel van een serie lezen lang nadat er andere delen verschenen zijn. Het is niet meteen de manier van hoe men een serie zou moeten lezen, maar deze keer was er geen andere keuze: Een onbeminde vrouw, het thrillerdebuut van Nele Neuhauss, vond destijds geen uitgever en werd door de auteur zelf aan de man gebracht vanuit haar garage. Was het boek in vergelijking met de latere delen, die wel een uitgever vonden, dan niet goed genoeg ? Een moeilijke vraag, zo blijkt na het lezen van dit boek.

Hoe men het draait of keert, Een onbeminde vrouw is zeker geen slecht boek. Het is het thrillerdebuut van een auteur die, duidelijk nog op zoek naar haar eigen stijl, er wel in slaagt een goed verhaal te vertellen. Een aangename schrijfstijl, boeiende en goed uitgewerkte personages, een duidelijke heldere structuur, ... Veel van wat de latere boeken van Neuhaus zo succesvol maakten is in dit debuut reeds aanwezig, maar ...

Neuhaus is in dit thrillerdebuut ook net iets te enthousiast en maakt het de lezer, al dan niet bewust, soms nodeloos moeilijk. Niet door de talrijke personages waarmee ze op de proppen komt - dat is een gegeven die we ook in haar latere boeken zullen terugvinden - maar eerder door een overload aan motieven, intriges en thema's die in het verhaal verwerkt zitten en zo het verhaal complexer maken dan dat eigenlijk zou moeten zijn. Less is more wordt wel eens gezegd en iemand had destijds Neuhaus daar best wel kunnen, mogen of moeten op wijzen. Hier en daar wat zaken weglaten en zo ruimte creëren om andere zaken verder uit te werken, had het verhaal de diepgang kunnen geven die het nu soms mist.

Een onbeminde vrouw is geen slecht debuut en een meer dan aardige aanzet tot wat zal uitgroeien tot de populaire Kirchhoff en Bodenstein serie. Het gevoel dat er meer in zat blijft knagen, maar de gedachte dat het hierna alleen maar beter wordt maakt veel goed. Een must-read voor de fans die nu al kunnen uitkijken naar augustus 2016. Dan brengt Uitgeverij Q Moordvrienden op de markt, het tweede deel van de serie en het enige deel dat tot nu toe geen Nederlandse vertaling kreeg.