Het vorige deel heet Aftellen en aangezien we die als feuilleton lazen, was het ook echt aftellen voor ons, aftellen naar het wekelijkse volgende deel. Ook dit deel doet zeker zijn naam eer aan: er was Verwarring bij de lezers en natuurlijk bij de hoofdpersonen in het boek. We hebben in de vorige delen al kennis kunnen maken met de verschillende familieleden van de familie Cazalet. Dit derde deel speelt zich af tijdens de 2e Wereldoorlog, dus het leven van alle mensen staat op zijn kop. En iedereen moet zijn of haar weg vinden en dat gaat gepaard met verwarrende emoties en gevoelens. Louise is bijvoorbeeld getrouwd met Michael op wie ze eerst dol was, maar is hij wel de man die zij denkt dat hij is? Geeft hij echt om haar? Of is zij de keuze van zijn moeder Zee? Louise wordt moeder, maar ook de bevalling is een zeer verwarrende ervaring, wat de band met haar kind niet ten goede komt. Clary wil blijven hopen dat haar vader na de oorlog terug komt en schrijft nog steeds brieven aan hem. Polly en Hugh moeten leren leven met het verlies hun zeer geliefde moeder en vrouw. En hoe gaat het tussen Rachel en Sid?
Een zeer gewaardeerd vervolg op Aftellen en nu is het helaas aftellen tot het laatste deel Bevrijding uitkomt, want de lezers moeten nog wel bevrijd worden van deze verwarring!