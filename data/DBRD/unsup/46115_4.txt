Als gevolg van een aanslag kan Elise alleen haar wijsvinger nog maar bewegen, verder is ze blind en stom. Geen opwindend gegeven om een boek aan te wijden zou je denken. Fout. Van bij het begin geeft Brigitte Aubert dit verhaal een rotvaart mee, ontdaan van weinigzeggende details en gekruid met wat een vleugje humor.
Elise leert bij toeval Virginie kennen, een meisje dat getuige is van een gruwelijke moord. Vanaf dan gaat er een wereld voor Elise open, ze leert een boel nieuwe mensen kennen en ze breekt uit haar isolement, haar leven krijgt weer zin. Elise heeft nieuwe vrienden die haar in vertrouwen nemen. Maar... tegelijk gaat het moorden door en iemand begint Elise te terroriseren.
Dit is één van die boeken die je van bij het begin naar de keel grijpen en niet meer loslaten. Het leest als een trein en is doordrenkt met mysterie. Brigitte Aubert dompelt je onder in de gedachten van Elise, die zich er langzaam maar zeker bewust van wordt dat iemand uit haar directe omgeving een krankzinnige moordenaar is én het eveneens op haar gemunt heeft. Gezien de machteloze situatie van Elise een beklemmende gedachte...
Het krijsen van de bossen is absoluut een van de betere boeken die ik de laaste tijd gelezen heb, maar nét geen absolute top wat mij betreft. Daarvoor heeft het verhaal naar het einde toe iets teveel weg van een soap serie (een the bold and the beautiful gevoel is niet ver weg) en is het me allemaal wat te ver gezocht. Toch een dikke aanrader voor wie van spanning en mysterie houdt!