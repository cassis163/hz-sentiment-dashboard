In de proloog van Voor altijd twintig staat een vrouw op het spoor als zij de lichten van een naderende trein ziet. Zij vindt het een ego√Østische manier om zelfmoord te plegen, omdat je de machinist traumatiseert. En ook de passagiers van de trein uren ophoudt. Maar zij sluit haar ogen en blijft staan, wachtend op de klap en het einde.

Julia is twintig als zij thuiskomt in haar ouderlijk huis en haar tweelingbroer dood in zijn kamer vindt. Hij heeft zelfmoord gepleegd. Het enige wat hij achtergelaten heeft, is een briefje met de tekst De wereld is een verdorven plek.
Niemand heeft het aan zien komen, Julian was altijd een vrolijke en levenslustige jongeman.
Julia wil weten wat de reden kan zijn dat hij tot deze daad besloten heeft, wat er is gebeurd in het leven van Julian dat hem de dood ingedreven heeft.
Het leven van Julia is totaal veranderd, ze weet niet meer wat te doen.
En dan ziet ze iemand op het spoor staan. Zonder erbij na te denken, gaat zij bij hem staan en ziet de lampen van de trein op zich afkomen. Het volgende moment ligt ze in het gras van de berm naast het spoor. De man die bij haar stond, Thomas, heeft haar van het spoor getrokken. Vanaf dat moment laat Thomas haar niet meer gaan. Hij beseft dat er iets ernstigs aan de hand is met Julia, die er niet over wil praten. Hij wordt haar grote steun in haar zoektocht naar de waarheid en zij kan altijd op hem rekenen, ze hoeft maar te bellen en hij komt naar haar toe.
De zoektocht is moeilijk. De vriend die de waarheid weet, wil het haar niet vertellen.
Maar Julia zet door.

Het boek heeft een aangename, boeiende en vlotte schrijfstijl. Ondanks het zware onderwerp weet Sanne de aangrijpende delen op een goede manier af te wisselen met luchtiger delen, waar muziek, vriendschap en liefde belangrijke onderwerpen zijn.
De karakterisering van de personages in het boek is erg goed en zij komen dan ook tot leven. De emoties van vooral Julia zijn voelbaar, maar ook die van haar ouders en vrienden.
De opbouw van het boek zit goed in elkaar en werkt langzaam maar zeker naar de ontknoping.

Voor altijd twintig is de debuutroman van Sanne Hillemans.