‘BinnensteBuiten’ is het openhartige levensverhaal van psychotherapeute Aagje Zwanenbos. Twee jaar geleden besloot zij haar eigen geschiedenis op te schrijven. Het werd een verhaal over een gevoelig, slim en sportief meisje dat, ernstig beschadigd door het gezin waar zij uit voortkomt, toch haar weg vindt. Een weg langs rouw, suïcide, gecompliceerde relaties en therapieën. ‘BinnensteBuiten’ is rauw en pijnlijk, met zo hier en daar toch ook een vleugje humor en toont het moeilijke pad van een vrouw die inmiddels succesvol psychotherapeut van zwaar getraumatiseerde patiënten is. Een boek over overlevingskracht.

“Soms voel ik me raar alsof ik niet ben. Alsof ik iemand anders ben. Alsof ik achter mezelf sta en daar vandaan naar mezelf kijk. Alsof mijn benen heel lang zijn en mijn hoofd ver de lucht in groeit.”

Zwanenbos vertelt haar verhaal geheel vanuit haar eigen ‘binnenste’. Zij deelt op uiterst open wijze de emotionele en lichamelijke mishandelingen die haar ten deel vielen in haar jonge jaren. Zwanenbos beschrijft haar pijnlijke jeugd zó transparant en onverpakt dat veel lezers haar boek wellicht soms even terzijde moeten leggen om het aan te kunnen. En dan lezen we alleen nog maar een boek… Mij persoonlijk raakte de complexe relatie die de auteur met haar moeder had, het allermeest. Dat zal echter voor iedereen verschillend zijn en alles te maken hebben met eigen ervaringen en herinneringen.

“De angsten en obsessies blijven me beheersen. Er zijn nachten dat ik door de onrust en spanning niet slaap. Mijn lichaam voelt strak en stijf als ik opsta. Mijn ogen branden en mijn hoofd voelt licht. Het is net of ik niet meer bij de wereld hoor.”

Voor het pad dat de jonge Aagje bewandelt en de wijze waarop zij zich uiteindelijk weet te ontworstelen aan haar ouders, kun je alleen maar diep respect hebben. Een moeilijke weg dat veel littekens achterlaat, tal van uitdagingen die zij telkens weer pareert.

“Mijn maag draait zich om. De kopieën liggen op mijn schoot. Nat van mijn tranen. Verschrikkelijk dat ze zich zo rot en eenzaam heeft gevoeld. Ik heb zo met haar te doen. Hoe is het mogelijk dat iedereen zweeg?”

Het relaas van Zwanenbos zal voor veel mensen herkenningspunten bevatten en troost bieden. Lotgenoten weten zich tenslotte vaak al getroost door de wetenschap ‘niet alleen te staan’. Zwanenbos beschrijft haar verhaal overigens bijzonder knap. Het zal een hele opgave zijn geweest om een verhaal, dat zo eigen is en zo uit jezelf komt, op deze wijze met de buitenwereld te delen. Diep respect daarvoor!

De auteur

Aagje Zwanenbos (1960) is psychotherapeut en auteur.

Uitvoering

Uitgegeven in eigen beheer

ISBN 978-94-92185-64-8

Paperback, 246 pagina’s

Over Hanneke Tinor-Centi

Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.

http://ht-c-communicatie.nl/