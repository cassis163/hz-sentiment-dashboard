Niet enkel heeft het een zeer mooie cover, ook het binnenwerk is netjes en zeer verzorgd. Vooral de schetsen waren zeer aangenaam tijdens het lezen. Ik ken veel werken van Vermeer, maar ik ben niet zo'n held in het onthouden van de titels. Een beeld zegt daarbij veel meer dan een titel.
Het mooie aan dit boek is dat fictie en non-fictie met elkaar gecombineerd worden. Het boek vertelt het verhaal over Vermeer en zijn leven, aan de hand van zijn schilderijen. Na elk hoofdstuk worden er feiten meegedeeld en achteraan het boek is er nog een korte essay die aankaart wat waar is en welke feiten verzonnen zijn of ter invulling toegevoegd.
Hierdoor is het boek zowel een aangenaam prozawerk om te lezen, maar ook zeer zeker leerrijk. Er waren enkele feiten over Vermeer en zijn werk die voor mij nieuw waren.