Na het overlijden van haar man Mark besluit Melinda om haar leven volledig om te gooien en in te gaan op een personeelsadvertentie waarin een verloskundige/verpleegkundige voor de dorpspraktijk van Virgin River wordt gevraagd. Ook wordt haar een jaar lang gratis wonen in een mooie blokhut in het vooruitzicht gesteld.

Met beelden van heerlijke avonden met een knapperend houtvuur in de prachtige blokhut voor ogen, reist Melinda af naar Virgin River om al voordat zij goed en wel is aangekomen tot de ontdekking te komen dat het allemaal zo mooi niet is als zij had gedacht. De praktijk blijkt te bestaan uit een nukkige arts die helemaal niet zit te wachten op hulp, en de blokhut blijkt een ontzettend vieze bouwval te zijn waarin zij met goed fatsoen niet kan wonen.

Melinda besluit te overnachten in Virgin River en de volgende dag direct rechtsomkeert te maken. Dan wordt er een baby te vondeling gelegd en Melinda ontfermt zich over de kleine meid. Ze besluit om te blijven totdat er iets geregeld is voor de baby. Maar daarna doet zich alweer een andere situatie voor waardoor Melinda besluit haar vertrek uit te stellen, en de eigenaar van de plaatstelijke bar, Jack, is het kennismaken ook wel waard.

Al snel komt Melinda erachter dat het leven in een dorp als Virgin River zo ongecompliceerd niet is als zij altijd had gedacht als stadse verpleegkundige in het ziekenhuis van LA. Voordat zij het weet is zij helemaal opgenomen in de warme gemeenschap van Virgin River en wordt het steeds moeilijker om te vertrekken.

Mijn boekenliefde ligt over het algemeen op het thrillergenre maar soms komt er een boek voorbij uit een ander genre dat je aanspreekt, zoals het boek van Robyn Carr. Toen Not Just Any Book kwam met de mogelijkheid om dit boek voor een recensie te lezen heb ik me daar dan ook voor aangemeld. De korte preread deed zo warm en ongecompliceerd aan, iets wat zo heerlijk kan zijn om te lezen op een lange herfst- of winteravond, dat ik niet hoefde na te denken.

En ik werd aangenaam verrast, of eigenlijk niet teleurgesteld want na de preread had ik al een bepaalde verwachting en die kwam uit. Geen moeilijke literatuur maar een mooi verhaal, geplaatst in een prachtige omgeving dat zich afspeelt in een heerlijk warme en hechte gemeenschap. Ontspanning pur sang. Wat wil je nog meer op een regenachtige herfst- of koude winterdag?