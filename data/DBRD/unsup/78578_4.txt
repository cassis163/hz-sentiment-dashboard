Een dokter van middelbare leeftijd heeft om duistere redenen Londen verlaten en vertoont zich niet meer in het openbaar. Hij heeft zich teruggetrokken op het platteland van Engeland waar hij, als het hem zo uitkomt, mannelijke studenten in huis neemt die stage bij hem willen lopen.

In 1882 klopt een mooie jonge vrouw bij de dokter aan. Zij heeft net haar opleiding afgerond aan de Londense school van de geneeskunde voor vrouwen en is een van de eerste vrouwelijke dokters van het land. Engeland is hier echter nog niet klaar voor en de vrouw vraagt de dokter om haar aan te nemen als studente, in de hoop haar kans op werk hiermee te vergroten. De onschuldige en wat onzekere vrouw prikkelt de nieuwsgierigheid van de dokter en hij neemt haar, zich al verkneukelend bij de gedachte aan het plezier dat hij kan gaan beleven aan dit reine zieltje, maar wat graag in huis. De studente blijkt echter heel wat minder onbedorven dan de dokter in eerste instantie dacht. De twee blijken aan elkaar gewaagd en hun machtspelletjes beginnen.

Na de pakkende proloog wordt per hoofdstuk afwisselend het verhaal van de Dokter en de Studente verteld en lees je hoe hun relatie zich ontwikkelt. Gaandeweg kom je steeds meer te weten over hun verleden en daardoor krijg je begrip voor het gedrag van deze niet direct sympathieke personages. De schrijfstijl is prettig leesbaar en erg mooi en de auteur weet zowel de Studente als de Dokter overtuigend neer te zetten. Het slot van het boek is ronduit verrassend.

De Studente is de veelbelovende debuutroman van studente geneeskunde Elise Wuyts (1995).en ik hoop dat ze het niet bij dit ene boek laat.