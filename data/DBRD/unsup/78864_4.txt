Ooit schreef Karin Slaughter aparte series over Sara Linton en Will Trent. Enkele jaren geleden bracht ze beide hoofdrolspelers samen. De combinatie mag geslaagd worden genoemd. Criminal  houdt zich bezig met het verleden van Trent. Behalve dat hij is opgegroeid in een weeshuis, weet de lezer weinig van dat verleden, maar dat verandert in dit boek. Will verneemt dat iemand die destijds de oorzaak was dat hij in dat weeshuis terechtkwam, na een jarenlange gevangenisstraf weer op vrije voeten is. De eerste opwelling van Will is om alsnog eigen rechter te gaan spelen. Zijn baas Amanda heeft dat voorzien en probeert Will bij deze persoon weg te houden. Amanda was zoâ€™n 35 jaar geleden nauw betrokken bij deze zaak. Ze was toen een groentje bij de politie. Samen met Evelyn, de moeder van Wills collega Faith, onderzocht Amanda de verdwijning van enkele hoertjes. Zoveel jaar later blijken er nog steeds allerlei losse draadjes afgewerkt te moeten worden.

Criminal  speelt zich voor het grootste deel halverwege de jaren zeventig af. Het is qua plot niet het beste werk van Slaughter. Criminal  is voornamelijk interessant om wat meer achtergrondinformatie over de bekende personages te krijgen. Het laat zien hoe moeilijk Amanda het vroeger bij de politie had toen het nog niet gewoon was dat vrouwen recherchewerk deden en het wordt duidelijk hoe Will in het weeshuis is beland. Tussendoor stopt Slaughter nog enkele herkenbare details in het boek. Zo lezen we bijvoorbeeld hoe jaren geleden aan het kastje wordt gebouwd waarin politievrouw Evelyn haar dienstpistool wil bewaren; dat kastje speelt een rol in het vorige boek Gevallen.

In Gevallen  was Will voornamelijk een speelbal tussen de vrouwen in zijn leven: Sara, Amanda, Angie en Faith. Slaughter heeft dat aspect in Criminal  veel minder aandacht gegeven, om zich meer te kunnen richten op het verleden van Will. Ter afwisseling is dat prima. Als hij in een volgend boek dan maar weer die speelbal is. (Door: Anne Terwisscha)