Voor alle duidelijkheid: deze recensie is niet alleen gebaseerd op dit verhaal maar ook op nog een aantal andere verhalen (waarvan 2 opgenomen in De vrienden van Matty en andere spannende verhalen) plus een lange biografie over Camilla Läckberg, en ook nog eens een uitgesponnen introductie in het schrijven van detectives! Dit is nl allemaal opgenomen in de Zweedse bundel 'Mord och Mandeldoft', waarvan 'Sneeuwstorm en amandelgeur' maar één verhaal is, en uitgegeven in een speciale jubileumeditie nav 10 jaar schrijverschap van Läckberg. Voor alle duidelijkheid geef ik hier even de inhoudstabel weer:

1. De droom over Elisabeth (opgenomen in 'De vrienden van Matty')
2. De lunchroom van de weduwen (opgenomen in 'De vrienden van Matty')
3. 'Een elegante dood (En elegant död)
4. Sneeuwstorm en amandelgeur
5. Een succesverhaal (biografie over Camilla Läckberg: En framgångssaga)
6. Galerij van personages (Persongalleri)
7. De boeken (Böckerna)
8 De detectiveschool van Camilla (Camillas deckarskola)
Lessen 1 - 7 (Handenarbeid, Spanning, Persoonsbeschrijving, Dialogen, Omgeving, Research, Hoofdpersoon)

Klagen dat het te dun is, zal je hier dus niet tegenkomen.Integendeel, als je een fan van Camilla Läckberg bent, moet je het toch enigszins spijtig vinden dat dit niet allemaal vertaald is naar het Nederlands.

De verhalen zijn uiteraard het leukste stuk van de bundel. Sneeuwstorm en amandelgeur is wat langer uitgesponnen dan de anderen en lijkt nog het meest op een vingeroefening in Agatha Christie-stijl, het grote voorbeeld van Läckberg (dat je te weten komt als je haar biografie hebt gelezen). Martin Molin, een personage uit Läckberg's thrillerreeks, komt vast te zitten op één van de vele eilandjes voor de Zweedse westkust in dit geval vanwege een sneeuwstorm als zijn nieuwe vriendin hem meeneemt voor een gans weekend met haar familie. Er is de steenrijke grootvader die zijn miljardenbedrijf over liet aan zijn twee zoons, die ook aanwezig zijn met hun gezinnen. Hij laat zijn zoons aan het diner weten dat hij hen onterft heeft wegens grote ontevredenheid over hun prestaties, en valt dan... dood neer. Wat volgt is een moordraadsel in ware Agatha Christie-stijl maar dan in een andere setting. Het heeft zijn charmes, maar de oplossing ligt daardoor toch ook al wat op de loer. Het wordt eigenlijk vooral interessant als je het opnieuw leest nadat je ook Läckberg's introductie over detectives schrijven hebt gelezen!

Een nieuw verhaal na al de andere te hebben gelezen, is ook 'En elegant död', over een wat oudere vrouw die in Fjällbacka (uiteraard!), een kleine vintage-& tweedehands kledingwinkel opent en haar nalatenschap er in stopt zonder dit aan haar twee dochters te beloven. Het is een zeer fijn verhaal met een verrassend einde!

De biografie van Läckberg en de gratis introductie over detectives schrijven, zijn zeker ook boeiend hoewel deze laatste niet zo relevant is als je hier als lezer niet in geïnteresseerd bent. In de biografie van Läckberg las ik tenslotte ook heel wat, wat Läckberg zelf al 2 jaar geleden in Antwerpen vertelde toen ze hier op promotour was met haar Nederlandse uitgeverij.
Uiteindelijk was het dus toch niet zo'n slecht idee om deze Zweedse uitgave te combineren met de Nederlandse uitgave 'De vrienden van Matty'.