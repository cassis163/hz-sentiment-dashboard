Bloemkool uit Tsjernobyl is het uiterst prettig leesbare debuut van Roman Helinski. Centraal in deze roman staat de relatie tussen een opgroeiende zoon (Victor) en zijn, erg vaak afwezige, vader (Roman)
Het is duidelijk dat dit verhaal gebaseerd is op het leven van Helinski (hoewel er ook verschillen zijn om duidelijk te maken dat we hier te maken hebben met een fictief verhaal).

Erg knap zijn de beschrijvingen waaruit blijkt dat - als puntje bij paaltje komt - Victor achter zijn vader blijft staan hoewel er voor hem best wel argumenten zijn hier heel erg anders mee om te gaan. Voor mij het meest sprekende voorbeeld is de blijheid als Victor zijn vader na lange tijd terugziet bij een begrafenis.

Daarnaast laat de roman zich ook lezen vanuit het perspectief van Roman, de vader. Zijn handelswijze geeft veel stof tot nadenken en tot discussie, hoewel iets minder anekdotes de boodschap ook wel hadden overgebracht.

Al met al is Bloemkool uit Tsjernobyl een prima debuut, dat nieuwsgierig maakt naar de binnenkort te verschijnen vervolgroman van Helinski.