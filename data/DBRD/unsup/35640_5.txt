Het derde boek dat ik van deze pas overleden schrijver lees en weer een waar meesterwerk. Niet omwille van spectaculaire gebeurtenissen of grote woorden, want die vind je niet terug in het boek, maar wel om de alledaagse dingen des levens en hoe gewone mensen daar mee omgaan. Prachtig beschreven en bijzonder ontroerend. Ik heb verscheidene keren met tranen in de ogen verder gelezen, en dat zeker niet vanwege goedkope pathetiek of vals sentiment. Het boek gaat gedeeltelijk verder waar "Het lied van de vlakten" stopte. Een aantal personages komen terug en worden vergezeld door andere mensen van het plattelandsdorp Holt. Een absolute aanrader. Hopelijk brengt een Nederlandse of Vlaamse uitgeverij snel nieuwe oplagen op de markt, want momenteel zijn "Lied van de vlakten" en "Avonduur" alleen nog tweedehands verkrijgbaar in onze taal. Bijzonder jammer, want deze boeken verdienen een zeer groot lezerspubliek. Misschien brengt de laatst vertaalde roman "Onze zielen bij nacht" daar verandering in, al twijfel ik daar eerlijk gezegd aan. Als ik over Kent Haruf sprak in mijn kennissenkring waren er immers nooit mensen die hem kenden. Intussen heb ik toch al verschillende mensen kunnen overtuigen om het boek te lezen en allen waren unaniem lovend achteraf. Dus aan allen die dit lezen: niet twijfelen en op zoek gaan naar één van Harufs boeken!!