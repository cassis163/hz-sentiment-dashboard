Malaria, een ziekte die vooral in arme landen veel slachtoffers maakt. Al jaren verschijnen er geen nieuwe medicijnen terwijl de muggen zelf alsmaar resistenter worden. Voor de farmaceutische sector is er geen geld te verdienen aan een middel tegen malaria, het kost veel geld en het is voor slachtoffers die geen geld hebben om het middel te kopen. Er valt dus niets te verdienen.

Erica Stroud-Jones is wetenschapper en is een van de sprekers op een groot parasietencongres in Amsterdam. Ze heeft een spectaculair nieuwe manier ontdekt om malaria aan te pakken en gaat dat op het congres presenteren. Helaas verdwijnt ze uren voordat ze moet spreken. Haar vriend Max gaat op zoek naar haar en komt op plaatsen waar hij normaal niet komt, ontmoet mensen die hij beter had gemeden.
Tijdens het congres wordt de CEO van een groot farmaceutisch concern, Jack Erskine, ernstig ziek, hoge koorts en hij gaat heel snel achteruit. Een epidemie is in de maak.

Tussendoor lezen we stukjes uit het dagboek van Erica van toen ze als jonge onderzoekster naar Congo trok. Wat ze daar allemaal heeft meegemaakt, niet alleen van armoede maar vooral van machtsmisbruik en oorlogsgeweld. In het begin was het me niet duidelijk wat de bedoeling was van deze stukjes, maar op het einde wordt het wel duidelijk.

Het einde wordt nogal snel afgewikkeld en soms zaten er ook wel ongeloofwaardige stukjes in. Maar al bij al een behoorlijk boek met een stevige boodschap richting farmaceutische wereld.