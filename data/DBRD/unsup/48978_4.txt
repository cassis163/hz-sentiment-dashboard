Dit boek geeft een heel duidelijk beeld hoe meisjes in die tijd (eind 18e eeuw) opgevoed werden. Kennis van etiquette en volgzaamheid stonden hoog in het vaandel. Maar waar het werkelijk om gaat in het leven dat bleef in duisternis gehuld. (zoals liefde , seks en geboorte)Sara en haar vriendin Hille groeien op in deze wereld. Bij Sara blijft het in beginsel bij dagdromen, het steeds aanpassen aan haar moeders wensen en het afwijzen van huwelijkskandidaten. Niemand beantwoordde aan haar dromen. Terwijl haar vriendin Hille zich enigszins heeft verzet, door haar eigen zelfstandige ruimte in het huis van haar ouders te eisen.
Als Sara inmiddels 36 jaar is geworden beseft ze dat het leven haar als zand tussen de vingers doorglijdt Ze neemt het radicale besluit om het heft in eigen handen te nemen. Ze vertelt haar ouders dat ze "Het Buiten"van de familie wil laten opknappen. Het buitenverblijf van de familie in de Hoekse Waard, het Hof van Assendelft moet nodig gerestaureerd worden. Ze wil dat zelf organiseren en daar bij aanwezig zijn. Samen met haar vriendin Hille geniet ze nog één keer van de jaarlijkse kermis op het Voorhout en dan vertrekken ze per trekschuit (en niet met een koets zoals gebruikelijk voor hun stand) om het nog avontuurlijker te maken. Aangekomen aldaar gaat Hille twee weken weg om elders enkele zaken voor haar vader af te handelen. Dan komt Sara de tuinman Dirk van der Pligt tegen. Door die ontmoeting verandert haar leven voorgoed. Langzaamaan verandert Sara van een nietszeggend volgzaam meisje in een zelfstandige vrouw, die met behulp van de dorpsbewoners, die ze voor zich weet te winnen, veel problemen het hoofd kan bieden. Het boek is in een vlotte stijl geschreven. Beschrijft vermakelijke anekdotes over de kermis en de attracties. Ook krijgt de lezer een goed beeld van het landgoed, de dorpsbewoners en hun leefomstandigheden. De moraal die toen heerste en die we ons nu moeilijk kunnen voorstellen. Ook komt het dilemma naar voren waar haar ouders mee geconfronteerd worden door het gedrag van hun dochter. De beslissingen die haar dienstmeisje en de dorpsbewoners nemen helpen Sara uiteindelijk het leven te leiden dat ze zelf wil. Ik heb het boek met plezier gelezen. Door de schrijfstijl voel je je één met Sara en beleef je met haar haar blijdschap en verdriet, haar strijd en onzekerheden.
Het boek is een aanrader voor iemand die van geschiedenis houdt en dan vooral wil lezen over de gewone mensen en de mensen van de middenklasse.