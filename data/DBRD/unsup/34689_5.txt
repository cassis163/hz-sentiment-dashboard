Alles wat je lief is. Het eerste boek van de Amerikaanse Nicola Yoon. Madeline lijdt al zeventien jaar aan een ernstige, zeldzame ziekte. Ze heeft extreme allergieën waardoor alles dodelijk kan zijn. Madeline leeft dan ook afgesloten van de buitenwereld met haar moeder en privéverpleegster Carla. Daar heeft ze in de zeventien jaar geen enkel probleem mee gehad. Totdat, kort na haar 18e verjaardag, Olly naast haar komt wonen. Olly heeft iets speciaals waardoor Madeline, ook wel 'Maddy', heel graag de wereld wil ontdekken, maar hoe moet dat dan met haar levensbedreigende ziekte...  

Alles wat je lief is is zoveel meer dan een leesboek. Het is ook het dagboek van Madeline, een woordenboek, maar bevat ook korte boekbesprekingen, chatgesprekken, mails, kaarten, dagritmes, brieven en tekeningen. Dit geeft het boek iets unieks! Bovendien is het elke keer weer een verrassing wat er op de volgende bladzijde staat.  

Of het aan de afwisseling ligt, of aan de schrijfstijl van Yoon, dit boek is echt een pageturner. Binnen no time ben je door het boek heen. Bovendien is het verhaal spannend en zeker niet afgezaagd. Telkens als je denkt 'O, zo gaat het lopen' word je als lezer weer verrast. Laat je verrassen door de verschillende plottwists!  

Madeline is een sterk karakter. Als lezer raak je bevriend met haar. Dat komt zeker door de manier waarop Yoon haar presenteert. Daarbij werken de verschillende media versterkend. Door haar dagboek leer je haar beter kennen, bovendien voegt ze ook onderdelen uit haar dagboek toe die ze bijhield toen ze acht jaar oud was. Zo krijg je echt een volledig beeld van Madeline.  

Op de kaft staat het al; liefhebbers van John Green zullen dit boek waarderen. En dat is ook zeker zo! Het verhaal doet zeker aan de verhaallijnen van Green denken; met ziektes en een road trip. Maar toch is Alles wat je lief is uniek op haar eigen manier. Yoon heeft een eigen unieke schrijfstijl die iedereen moet ontdekken.  

Alles wat je lief is is een boek dat barst van de intertekstualiteit. Meerdere malen worden er andere boeken bijgehaald, waar Madeline levenslessen uithaalt of die Madeline leest omdat ze daar toch zoveel tijd voor heeft. Vooral de Kleine Prins speelt een prominente rol in het boek. Mocht je dit boek nog niet gelezen hebben voordat je aan Yoons verhaal begint, dan wil je het daarna zeker lezen.   

Alles wat je lief is is zeker een aanrader en niet alleen als je een liefhebber van John Green bent. Iedereen moet dit boek lezen!