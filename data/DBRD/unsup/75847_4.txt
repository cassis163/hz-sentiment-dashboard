galgenveld - Isa Maron (deel 1 De Noordzeemoorden)

Korte inhoud: Als Jarno Slagter ‘s morgens vroeg een lichaam ziet hangen aan een lantaarnpaal belt hij zijn negentienjarige zus Kyra. Zij heeft interesse voor alles wat met forensische wetenschap te maken heeft en wil later bij de recherche. Ze snelt er naar toe, niet te geloven, wat een kans. Nu kan ze alles eens van dichtbij meemaken. Nadat ze verschillende foto’s en een video gemaakt heeft komt de politie ter plaatsen. Rechercheur Maud Mertens heeft de leiding over de moordzaak en is allerminst blij met de bemoeienissen van Kyra. Als er dan ook nog een tweede moord wordt gepleegd, blijkt een link ver te zoeken. Kyra heeft haar onderzoek ook voortgezet en denkt te weten hoe het zit. De meedogenloze moordenaar moet gevonden worden voordat er nog meer gruwelijke moorden plaatsvinden. Misschien dat Maud toch naar Kyra’s suggesties moet luisteren….

Over auteur: Isa Maron werd in 1965 geboren in Utrecht. Ze deed het gymnasium en studeerde in Amsterdam Economische Wetenschappen en Psychologie. Na haar studie werkte ze als marketeer bij onder andere Wolters Kluwer en Ahold. Sinds 2002 is ze met haar eigen bedrijf actief op het gebied van strategie en human resources. Isa woont met haar man en vier zoons in Amsterdam.
Isa debuteerde in 2008 met Passiespel, een thriller over een werkende moeder die in de ban raakt van haar SM-minnaar. Het boek won de prijs van ‘Beste Nederlandse Vrouwenthriller 2008‘. In 2010 volgden Verboden verleden en de minithriller Vrij Zwemmen. In 2011 kwam Schaduwkant uit. Er verschenen verschillende korte verhalen van haar in verhalenbundels en onder andere in weekblad Margriet.

Mijn mening: Ik had nog geen boeken van Isa Maron gelezen. Dit boek kwam ik tegen als bijlage bij het AD en leek me erg interessant. Toen de honderdste crimezone leesclub aangekondigd werd hoefde ik er niet over na te denken om me in te schrijven. Ik was een van de gelukkige en kon snel beginnen met lezen. Vanaf het begin las het lekker weg. Korte duidelijke taal. Heel beeldend en met soms gruwelijke details beschreven. De hoofdstukken wisselen van ik-figuur, je leest het verhaal zo van alle kanten. Je krijgt dus ook een kijkje in het hoofd van de moordenaar. Wat me wel opgevallen is, is dat de namen elke keer anders gebruikt worden. (Alleen voornaam, alleen achternaam of beide) Omdat het een eerste deel is verwachtte ik veel meer uitleg en voorstellen van hoofdpersonen. Maar er werd genoeg uitgelegd om het verhaal goed te kunnen volgen en er blijft genoeg te vertellen over voor de volgende delen. Het boek bevat twee verhaallijnen, die door elkaar vertelt worden. Net als er iets spannends staat te gebeuren, wisselt het naar de andere verhaallijn. Zodoende wil je eigenlijk alleen maar verder lezen. Zoals je van een vierluik kunt verwachten is er een open einde, maar ook in dit deel worden al vragen beantwoordt. Ik ben heel nieuwsgierig hoe dit verder gaat.