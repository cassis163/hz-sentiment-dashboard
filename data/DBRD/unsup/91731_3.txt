Het is 1632 en mensen betalen een kapitaal voor een tulpenbol. Voor ons, nu, is het niet voor te stellen dat de tulp zo populair wordt dat mensen er hun hele kapitaal aan spenderen, laat staan dat er een markt komt voor tulpenbollen die als een zeepbel uit elkaar spat.

Mike Dash weet op een hele heldere manier uit te leggen hoe de hausse ontstaan is. Hij toont dat niet alleen rijke mensen zich in de markt stortten, maar ook gewone burgers, met een (heel) klein kapitaaltje.
En passant leer je ook nog de geschiedenis van de tulp kennen.
Dash heeft veel onderzoek verricht. Dat blijkt uit alles. Met veel details, bijvoorbeeld over individuen, vertelt hij zijn verhaal. Juist die individuele blik maakt het boek aantrekkelijk en prettig om te lezen.

Is het literair? Nou nee. Ik zou het veel meer willen omschrijven als een gedegen historisch werk, met veel achtergrond. Maar wel op een hele prettige en leesbare manier geschreven.
Dash richt zich alleen op de tulp. Aan het einde van het boek vertelt hij heel kort over andere, meer recentere hausses. Dat is jammer, want wat dit boek laat zien is dat mensen gemakkelijk te verleiden zijn als het gaat om snel geld verdienen. Een breder verband, met een blik op onze moderne tijd, had dit boek meer diepte en betekenis gegeven. Desalniettemin weet ik nu alles over de tulp en heel veel over de zeventiende eeuw.