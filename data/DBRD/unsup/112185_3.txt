De trouwe pony is het nieuwste deel van één van de populairste paarden-boekenseries van dit moment. Schrijfster Gertrud Jetten is niet alleen een echte paardenkenner, ze werkt ook als een paard. In maar liefst vierenhalf jaar tijd schreef zij acht boeken over de gezelligste rijschool van het land, Manege de Zonnehoeve!  

Op de manege van Carolien wonen acht lieve pony’s, ieder met een eigen karaktertje en een bijzonder talent. De karakters van de dieren heeft de schrijfster gebaseerd op pony’s die zij in het verleden heeft gekend. In elk deel speelt één van de pony’s een hoofdrol. In dit boek is het de Connemara pony, Bobby. Bobby’s talent is crossen en springen, laat dit nu net niet de favoriete bezigheid van haar baasje zijn…  

Carolien vindt het erg vervelend voor Bobby dat zij niet graag met hem springt. Ze heeft het gevoel dat ze het beestje veel tekortdoet als ze hem niet regelmatig kan laten crossen en springen. Dan komt Caroliens nichtje Hilde op bezoek bij de manege. Hilde mag van haar ouders een pony kopen en valt meteen op Bobby. Bobby en Hilde zijn een prima combinatie. Samen springen ze als de beste. Carolien gunt haar nichtje een leuke pony, maar wil haar goede vriend Bobby niet kwijt. Wat moet zij doen?  

De serie is geschikt voor paardenmeisjes van zeven jaar en ouder. Ook bij meisjes die liever paardrijden dan lezen zullen de boeken zeker in de smaak vallen. Het taalgebruik van de boeken is eenvoudig, de hoofdstukken lekker kort en het boek staat vol met paardenillustraties. Illustrator Ina Hallemans heeft elke twee bladzijden voorzien van een vrolijk gekleurd plaatje. De vele grote illustraties tonen veelal een springende of crossende Bobby. Hierbij kun je goed zien dat Ina gespecialiseerd is in natuurillustraties. De bewegingen, houdingen en gangen van de paarden zijn ontzettend goed gemaakt. De kleine plaatjes bestaan uit een stel wortels, stijgbeugels, een cap, bit, hooi enz. Allemaal dingetjes die belangrijk zijn in een ponyleven.  

De delen van Manege de Zonnehoeve kunnen afzonderlijk van elkaar worden gelezen. Handig is dat de pony’s aan de binnenzijde van de cover aan de lezer worden voorgesteld. Ina heeft acht portretten getekend en de namen van de pony’s erbij gezet. Mocht je de voorafgaande boeken niet gelezen hebben, weet je zo toch welke pony bij welke naam hoort.  

Waarin onderscheidt deze serie zich nu van al die andere paardenseries? De pony’s op de manege van Carolien praten met elkaar. Ook leest de schrijfster hun gedachten. Dat maakt het erg leuk. Het is zo af en toe ook nog eens hartstikke leerzaam. Gertrud legt op een heel eenvoudige manier de lichaamstaal en het gedrag van de pony’s uit. We lezen bijvoorbeeld dat Bobby gefrustreerd met haar hoef trapt, met haar neus tegen de ruiter duwt en geïrriteerd met haar staart zwaait. Wanneer je de gedachten van de dieren leest, leer je de taal van pony’s beter begrijpen. Hier kunnen paardenmeisjes in de praktijk veel aan hebben.  

Elk deel is voorzien van een leeslintje waaraan een paardenbedeltje zit. Je kunt het bedeltje natuurlijk na het lezen aan het boek laten zitten, maar leuker is het om het er voorzichtig af te knippen en aan een ketting of bedelarmband te bevestigen. Zo heb je na het lezen van de serie een hele kudde paardenbedeltjes om je nek of aan je pols hangen.  

Op deze website staat alle informatie over de serie, de pony’s en de schrijfster. Ook vind je er kleurplaten, korte verhalen en kun je een quiz doen waarbij je ontdekt welke pony van Manege de Zonnehoeve het beste bij jou past.