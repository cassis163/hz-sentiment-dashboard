“Mijn belangrijkste tip voor brugklasouders is: houd goed in de gaten of je kind iets moeilijk vindt.” Eva Rensman en Hajo Schoppen, zelf ouders van pubers, schreven in 2015 De huiswerkhulp, een boek met praktische ‘leertips’ voor leerlingen én ouders. “Een boek waarin uitgelegd wordt uit welke onderdelen elk schoolvak bestaat, wat je ervoor moet leren en hoe je dat kunt doen.” Rensman en Schoppen proberen met dit unieke boek leerling én ouder op een praktische manier te helpen tijdens de middelbare schoolperiode van de leerling. Geen saaie en onoverzichtelijke teksten, gewoon vertellen ‘hoe het kan’. De huiswerkhulp vormt daarmee een aantrekkelijk ‘hulpboek’.    

De huiswerkhulp is voor zowel leerling als ouder hetzelfde ingedeeld. Het boek begint met een ‘algemeen deel’ waarin de verschillende problemen duidelijk gemaakt worden. Voor de ouders is dit de strijd met de pubers, voor de leerlingen het leren in het algemeen. Daarna krijgt ‘slim’ leren de aandacht. In korte, overzichtelijke stappen worden algemene tips en trucs rondom leren en huiswerk maken beschreven. De schrijvers eindigen beide boekjes door per vak aan te geven waar de moeilijkheden liggen en hoe er het beste geleerd kan worden. Al deze tips en trucs worden afgewisseld met boeiende, luchtige en positieve interviews met docenten, ouders en leerlingen.  

Schoppen en Rensman hebben voor een opvallende structuur gekozen. Door een deel voor ouders én een deel voor leerlingen te schrijven, weten ze beide doelgroepen te bereiken. Het ouderdeel bevat nuttige tips voor ouders, het leerlingendeel is gericht op de praktijk. Handige, praktische en aantrekkelijke voorbeelden en uitwerkingen moeten de leerlingen extra helpen. Daarbij verwijst het ‘ouderdeel’ vaak naar het ‘leerlingendeel’, waardoor het voor de ouders makkelijker wordt hun kinderen te ondersteunen bij het werk.  

De interviews, die het ‘taaie’ gedeelte onderbreken, zijn herkenbaar, voor leerling en voor ouder en maken het verhaal aantrekkelijk. Het ouderdeel bevat interviews met ouders en docenten, het leerlingendeel bevat gesprekken met leerlingen en docenten.  

“En de WhatsApp-groep babbelde maar door.” “Als ik me elke keer door mijn telefoon laat afleiden, doe ik helemaal niets.” Goede tips, mooie ervaringsverhalen en goede waarschuwingen maken het boek heel realistisch. Het is niet langer een mooi verhaal van twee schrijvers, het is zoals ouders, docenten en scholieren school ervaren (hebben). Een kritische kanttekening daarbij is wel dat er betrekkelijk veel bovenbouwleerlingen aan het woord komen, terwijl dit boekje vooral geschikt lijkt voor de onderbouwleerlingen.  

De huiswerkhulp is geschreven in aantrekkelijke taal. Geen lange zinnen, onnodige bijzinnen of moeilijke woorden; gewoon makkelijk! Waar het ‘ouderdeel’ wat kinderlijk aandoet als het gaat om taalgebruik, slaat deze manier van formuleren zeker aan bij jongeren. “Volgens mij is het heel handig mevrouw, alleen er staan wel veel lange stukken tekst in” oordeelde een brugklas terecht nadat ze het boekje had gezien. Waar de lange stukken tekst voor het ouderdeel een prima keuze is, zouden kleine stukjes tekst en schema’s aantrekkelijker zijn voor de leerlingen.  

De manier waarop De huiswerkhulp is ingedeeld, is prettig. Na de algemene tips en “Eerste Hulp Bij Vastlopen” worden de verschillende vakken besproken. Eerst wordt verteld wat het vak precies inhoudt. Daarna krijgt de lezer handige tips en trucs hoe je het vak het beste kunt leren en begrijpen! De indeling van het ‘leerlingendeel’ roept echter wel wat vraagtekens op. De verschillende vakken worden onderbroken door hoofdstukken als ‘presenteren’, ‘schrijfopdrachten’ en ‘aantekeningen maken’. Zorgt dit niet juist voor verwarring? Wellicht was een betere keuze geweest deze onderdelen vóór alle vakken te bespreken.  

Al met al kan De huiswerkhulp zeker extra hulp bieden tijdens de periode op de middelbare school. De unieke combinatie – een ouderboek, een leerlingenboek –, de grote hoeveelheid praktische tips en de interviews maken het boek een aanrader voor menig ouder en leerling. Om met de woorden van Schoppen en Rensman te eindigen: “… je zult ontdekken dat je resultaten beter worden. Want iedereen kan beter worden in leren. Jij dus ook!” Dit boekje kan alleen een beetje helpen!