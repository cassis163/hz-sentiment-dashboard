Het boek Mijn hart van hout berust op de tragische levensloop van Celia.
Zij was een slavin in Missouri en werd ter dood veroordeeld toen zij, na jaren van mishandeling, haar baas Newson heeft vermoord.
In haar nawoord schrijft Sarah Stovell het verhaal van Celia toegankelijk te willen maken voor een groot publiek door er een roman over te schrijven.

In Mijn hart van hout verbeeld Sarah Stovell het leven van Hunny. Zij wordt als jong kind uit Afrika, na een mensonterende reis over de oceaan, weggevoerd naar Amerika. Ze wordt gekocht door Jack Hanton, ze wordt de huisslavin van het gezin Hanton, ze wordt misbruikt.
Ze verliest haar hart als Jack Hanton wat haar meest dierbaar is afhandig maakt.

Het leven van Hunny wordt geflankeerd door Rose. Zij komt uit Engeland en heeft de zorg over de dochters van het echtpaar Hanton. Door haar dagboeknotities wordt duidelijk wat haar ertoe heeft bewogen om naar Amerika te vertrekken. Langzaam blijkt dat haar eigen belang zwaarder weegt dan het lot wat Hunny wacht.

Schrijfster Sarah Stovell heeft ervoor gekozen om Mijn hart van hout te vertellen vanuit het afwisselend perspectief van Rose en Hunny. Beide vrouwen vertellen over zichzelf waarbij het taalgebruik van Hunny kinderlijk eenvoudig klinkt. Zij was dan ook nog maar een jong meisje.
De schrijnende geschiedenis van Hunny speelt zich af in Missouri 1854 en eerdere jaren.
Het boek Mijn hart van hout wordt aangevuld met originele krantenknipsels en delen uit de slavenwetten van de Verenigde Staten van Amerika.
Persoonlijk vond ik dat een rijke aanvulling. Hoewel er enige diepgang ontbreekt in de verteltrant over Hunny en Rose werd ik wel getroffen door de vreselijke gebeurtenissen.
Ook werd ik geraakt door het beeld wat schrijfster Sarah Stovell schetst over de wijze waarop er door de blanke mens werd gedacht en gehandeld over hun zwarte medemensen.
Voor mij blijft het onvoorstelbaar dat een mens puur op de kleur van hun huid als onwaardig, als onmens werd beschouwd.

Voorzien van een mooie cover heeft Uitgever de Kern in een prettig opvallend formaat het boek Mijn hart van hout in een gebonden editie op de markt gebracht.