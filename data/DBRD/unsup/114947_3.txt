Het boek begint direct met de diamantroof op het vliegveld van Delhi. De schrijver zet het verhaal neer vanuit de ogen van verschillende personages die op hun eigen manier betrokken zijn bij deze roof. Meestal is dit erg interessant en een pluspunt, maar dit boek heeft zoveel personages dat veel van hun karakters nogal aan de oppervlakte blijven. Daarnaast is de keerzijde hiervan dat het de meeste spanning wegneemt. Je weet immers al wie de daders zijn, welke motieven zij hebben en wat hun verdere plannen zijn.
Verder zijn sommige wendingen wat ongeloofwaardig. Bijvoorbeeld de Indische taxichauffeur Mahendra die, zonder vragen te stellen, helpt om de gestolen diamanten terug te vinden. Al wordt dit karakter verder wel goed neergezet.
Desalniettemin is het vlot geschreven en blijf je, door de vele gebeurtenissen, wel benieuwd naar het verdere verloop. Lezers die hopen op een spannende thriller komen niet aan hun trekken met het lezen van dit debuut van Jan van der Cruysse.