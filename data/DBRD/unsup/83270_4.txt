Het schrijversduo Wendela de Vos en Atie Vogelenzang heeft onder het pseudoniem Tupla M. (voorheen Tupla Mourits) al een aantal boeken geschreven. Het duo debuteerde in 2005 met de thriller Vrouwelijk naakt waarvoor ze de Schaduwprijs 2006 ontvingen. Hun laatste boek, Val, verscheen in 2013.

Tegen advocate Caroline (Caro) van Soerendonck is een klacht ingediend en daarom is ze door haar werkgever op non-actief gesteld. Omdat de relatie met haar man en dochter niet meer optimaal is, heeft ze een eigen appartementje gekocht. Op een dag krijgt ze bezoek van een haar onbekende vrouw, Hannie Leenderts. Haar dochter Valerie is in een Belgische kolenmijn verongelukt en de verzekering weigert tot uitbetaling over te gaan. Het gaat maar om één telefoontje naar de verzekeringsmaatschappij. Omdat ze toch niets te doen heeft, besluit Caro de vrouw te helpen. Ze komt er echter achter dat het probleem niet zo eenvoudig is als ze aanvankelijk gedacht heeft. Ze kan de zaak niet loslaten en merkt steeds meer dat haar bemoeienis niet op prijs gesteld wordt. Toch zet ze door hoewel dat voor haarzelf ook grote gevolgen heeft.

Val, een thriller met een titel die voor tweeërlei uitleg vatbaar is. Aan de ene kant kan het verwijzen naar de fatale val die de dochter van Hannie Leenderts gemaakt heeft. Aan de andere kant kan het slaan op de verkorte naam van Hannie's dochter: Valerie. Het is daarom zeer aannemelijk dat het voor beide opgaat. Een goede vondst van Tupla M. Het boek bevat daarnaast ook een aantal mooie en enigszins literair aandoende zinnen. Deze zinnen geven het boek net even wat meer inhoud aan het verhaal.

Het boek heeft een prettige en vlot leesbare schrijfstijl. De spanning, die niet zinderend is, bestaat vooral uit het niet weten wat er werkelijk gebeurd is en neemt gedurende het verhaal steeds meer toe. Je kunt zeggen dat het een onderhuidse spanning is die ervoor zorgt dat je nieuwsgierigheid op de proef gesteld wordt. Maar ook dat het aantal vragen dat je tijdens het lezen hebt toeneemt. Vragen die overigens wel worden beantwoord.

De personages in het boek zijn voldoende tot goed uitgewerkt. Dat van Caro zeker, want je komt tijdens het lezen steeds meer van en over haar te weten. En ten opzichte van het begin van het verhaal merk je dat haar personage tijdens het verhaal verandert, dat ze sterker wordt en haar problemen probeert te overwinnen. Zij, maar ook een aantal andere personages, tonen steeds meer karakter.

Val is een thriller die van begin tot eind boeiend is, een aantal onverwachte plotwendingen kent en een verrassende ontknoping heeft.