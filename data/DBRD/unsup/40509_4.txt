‘De rode magneet’ vertelt het verhaal van een viertal astronauten dat een reis naar Mars onderneemt. Het viertal ondervindt meerdere problemen tijdens de reis. Zijn die problemen het gevolg van de voorziene risico’s of worden ze opzettelijk veroorzaakt worden door een persoon, een organisatie of een land? De astronauten worden voor de keuze gesteld of zij kiezen voor hun leven of hun ultieme doel. Waarom heeft deze planeet toch zo’n onweerstaanbare aantrekkingskracht op de mensheid? Je leest het in ‘De Rode Magneet’.

'De Rode Magneet' is een televisieprogramma dat de astronauten volgt tijdens hun reis naar Mars. Het programma toont haar kijkers het wel en wee rondom de astronauten. Ook hier geldt dat eigenbelang het grootste belang is en al snel blijkt dat de productiemaatschappij geen belang heeft bij een reële weergave van de reis. Via gemanipuleerde beelden tracht men een groter succes voor het programma te creëren en zo de kijkcijfers op te schroeven.

“Ze zullen er wel een spektakel van maken door de beelden te manipuleren, net als bij die stomme realityprogramma’s met bekende Nederlanders. Ze hoopt dat haar moeder zal inzien dat ze beter kan wachten op de informatie die haar zoon stuurt, al zullen die berichten minder frequent zijn.”

Een ingenieus verhaal van auteur Bertina Mulder. Mulder heeft voor een origineel, actueel maar ingewikkeld thema gekozen. Mulder kwijt zich echter uitstekend van haar taak en weet met ‘De Rode Magneet’ een uiterst boeiend verhaal vol psychologische en ethische vraagstukken af te leveren.

“De bol flitst steeds sneller voor haar ogen, tot hij uiteenvalt in groene, blauwe en gele flarden. De regenboog wordt een woeste draaikolk, ze raakt gedesoriënteerd. Toch ontgaat het haar niet dat de man haar leren ketting steeds strakker om haar nek trekt.”

De schrijfstijl van Mulder is van een uitstekend niveau en haar dialogen zijn geloofwaardig. Hoe ingewikkeld ook om astronauten als personages in je boek te laten acteren; Mulder slaagt daar prima in.

De auteur werd voor haar boek geïnspireerd door de marsmissies die momenteel worden voorbereid door NASA, ESA, SpaceX en Mars One. Eén keer in de 26 maanden doet zich de gelegenheid voor een ruimtevaartuig naar Mars te sturen. Voor NASA is dat op 5 mei weer het geval. Dan kan de organisatie gedurende vijf weken haar ‘Insight Marslander’ lanceren. Er gaat in de Marslander een chip mee met de namen van ruim vier miljoen mensen, waaronder die van Bertina Mulder.

Kortom, een fascinerend boek!

De auteur
Bertina Mulder (Winterswijk, 1962) woont in het Veluwse dorp Emst. Zij heeft een achtergrond in de online communicatie en is eigenaar van ‘Bertina Mulder Tekst & Redactie. Mulder debuteerde in 2016 met de roman ‘Wisselwerking’, ‘De rode magneet’ is haar thrillerdebuut. Beide boeken zijn uitgegeven door Paris Books. Meer informatie: www.bertinamulder.nl.

Uitvoering
Uitgever: Paris Books
ISBN 9789492179968
Paperback, 272 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/