Liz Flanagan is opgegroeid in Hebden Bridge, West Yorkshire en toen ze kinderen kreeg is ze weer daarheen verhuisd. Ze heeft haar PhD in creatief schrijven voltooid in 2017 en verdeelt nu haar tijd tussen lesgeven en schrijven. Ook bezoekt ze scholen waar ze met jongeren praat over creativiteit. De dag van Eden is een young adultthriller met thema’s als rouwverwerking en zinloos geweld.

Als Jess uitstapt bij de halte bij school is de goede bui die ze had gelijk over. Ze ziet Claire, de moeder van haar beste vriendin Eden. Haar auto komt uit de zijstraat en haar gezicht ziet grauw. Een verkreukeld gezicht dat druipt van de tranen. Als Jess haar telefoon tevoorschijn haalt ziet ze dat ze een oproep van Eden gemist heeft. Eden heeft haar met de vaste telefoon gebeld en ze heeft Jess verder geen berichtje gestuurd. Jess belt naar de mobiel van Eden maar ze krijgt de voicemail. Eden is verdwenen en niemand heeft een idee waar ze kan zijn. Jess zet alles op alles om Eden te vinden. Niet lang geleden heeft Eden háár leven gered – nu moet zij hetzelfde doen… De proloog vertelt over twee tieners die op eerste kerstdag een sneeuwpop gaan maken.

“‘Kom, we maken een sneeuwpop voor haar,’ zei ze toen, en ze droogde haar gezicht. ‘Daar was ze altijd gek op.’”

De dag van Eden omvat drie delen, allen verteld vanuit het perspectief van Jess, in de eerste persoon. De band die Jess en Eden hebben is heel sterk en Jess is dan ook doodongelukkig als Eden verdwenen is en ze zal niet rusten voordat ze haar gevonden heeft. Flanagan heeft een lichte staccato verteltrant, maar ook een meeslepende waarmee ze goed weet door te dringen tot de lezer. Het is merkbaar dat Flanagan zich goed kan inleven in een jongere, wat er om kan gaan in het hoofd van een tiener. Vooral in dit geval van jongeren die al veel hebben meegemaakt in hun leven. Tijdens de zoektocht naar Eden wordt de lezer meegevoerd in de herinneringen van Jess, en wordt langzaam duidelijk wat de reden van de verdwijning van Eden is.

‘Ik loop in een roes de school uit en onderweg naar huis zwermen de herinneringen door mijn hoofd.’

De dag van Eden is een young adultthriller met meerdere lagen en behandelt meerdere thema’s die jongeren in deze tijd bezighouden. Best zware thema’s, zoals zelfmoord, rouwverwerking en depressie. Datgene wat ook heel sterk naar boven komt in dit boek is vooroordelen. Clichématig wordt gelijk Liam, het vriendje van Eden als verdachte aangemerkt, zonder dat men zich verder verdiept in het leven van Eden. Maar Liam weet wel meer en dat maakt Jess ook aan het twijfelen. Jess raakt door alles wat er gebeurt onzeker en labiel maar toch lukt het haar overeind te blijven en te volharden in de zoektocht naar Eden. De dag van Eden is doorspekt met de vele emoties die bij de jongeren door het lichaam razen en Flanagan heeft dit uiterst tastbaar neergezet. Dit is dan ook geen boek dat voortdurend vrolijk stemt want deze emoties dringen diep door en weten te raken. Maar dat is juist de reden waarom jong en oud dit boek moet lezen, want het geeft inzicht in de gevoelens van een jongere, en hoe zij omgaan met bepaalde trauma’s. Daarnaast is De dag van Eden een mooi verhaal over vriendschap, maar wat wel jammer is dat doordat de emoties overheersen er niet het gevoel is een thriller te lezen. Een pittig boek met sterk neergezette karakters, een meeslepend boek dat na het lezen even moet bezinken.