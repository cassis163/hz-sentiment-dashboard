Het debuut van van de jonge schrijfster Imogen Hermes Gowar. Een kloek boek: het telt 575 pagina’s. Ik ben benieuwd , weet de schrijfster mijn aandacht vast te houden? Weet het boek mij aan de bank te kluisteren. Het antwoord is een volmondig ja.

De meermin en de courtisane is gesitueerd in het 18de eeuwse Londen. Het is het verhaal van de koopman Jonas Hancock en de prostitué Angelica. Door de bijzondere aankoop van een meermin veranderd het leven van Jonas of beter, gaat het leven veranderen van Jonas. De meermin heeft er ook voor gezorgd dat Jonas en Angelica elkaar ontmoeten. Al die sleutelmomenten - de aankoop, de ontmoeting - worden kleurrijk en beeldend beschreven. En dat is een van de vele sterke punten van ‘De meermin en de courtisane’. Het is met oog voor detail geschreven waardoor ik het oude Londen beleef. In mijn verbeelding loop ik door de vieze straten, straatvuil omzeilend, ruik ik de stad en de mensen. ‘En jawel, hij ( Simeon) moet zorgvuldig het vuil ontwijken, rillend van afkeer als hij over de geul met viezigheid stapt’.

Uit het verhaal blijkt dat de schrijfster met kennis over het 18de eeuwse Londen schrijft. Maar ze overstelpt je niet met te veel feitjes. De vaart in het verhaal blijf erin. Met mooie zinnen en interessante personages, zoals de eerder genoemde Simeon, de huisknecht van de omvangrijke madam Chappell. Maar ook de hoofdpersonen, Hancock en Angelica vergeet je niet zo gauw. Gedurende het verhaal maken ze een positieve ontwikkeling door maar daar wijd ik niet te veel over uit. Ik wil natuurlijk niet te veel weggeven over het verhaal.

En natuurlijk de mooie zinnen. Zover ik het kan beoordelen is de vertaling goed gedaan. Aan het begin van het verhaal bijvoorbeeld lees je over een kraai, niet met een zwarte verentooi, nee het is vertaald als: ‘ .. die nu zijn zwartbombazijnen verentooi schikt....’

Een zeer geslaagd debuut. De meermin en de courtisane is zo’ n verhaal wat je graag voor een tweede keer wil lezen. Want bij een tweede keer lezen, ontdek je waarschijnlijk nog meer interessante details. Een boek waarvan ik hoop dat het zijn weg gaat vinden naar nog meer lezers.