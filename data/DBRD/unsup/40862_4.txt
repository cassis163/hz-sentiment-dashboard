Toen de 12-jarige Ciaran Devine bekende zijn pleegvader vermoord te hebben, ging er een schokgolf door het land.

DCI Serena Flanagan, toen een ambitieuze jonge rechercheur, nam Ciarans bekentenis af na dagenlang gewerkt te hebben aan het winnen van zijn vertrouwen. Hij is haar vriendelijkheid nooit vergeten – sterker nog, Flanagan is in de zeven jaar dat hij opgesloten heeft gezeten nooit helemaal uit zijn gedachten geweest.

Reclasseringsambtenaar Paula Cunningham, die nu belast is met de taak Ciaran weer te begeleiden bij zijn terugkeer in de maatschappij, vermoedt dat er meer achter de moordzaak zit dan de politie destijds heeft ontdekt. Ciarans bekentenis heeft zijn broer Thomas gered van een veel zwaardere straf, en Cunningham ziet dat Thomas nog steeds een onnatuurlijk overwicht heeft op zijn jongere broer. Als ze met haar theorie naar DCI Flanagan stapt, begint het web van leugens rond de broers te ontrafelen, met mogelijk fatale gevolgen…

Stuart Neville is een veelbekroonde auteur van zes boeken. Hij woont in Belfast, Noord-Ierland. Nevilles boeken verschijnen in vijftien landen. Zijn werk werd genomineerd voor alle belangrijke thrillerprijzen, waaronder de CWA Ian Fleming Steel Dagger en de Edgar Award. Het bloed kruipt is het eerste boek van zijn hand dat in het Nederlands verschijnt.

"Thomas' lippen warm tegen Cierans oor. 'Alles komt goed', zegt hij. Cieran sluit zijn ogen. 'Jij en ik, met zijn tweetjes' zegt Thomas. 'Net als vroeger. Verder niemand. Ik zal ervoor zorgen dat je niets gebeurt. En jij zorgt ervoor dat mij niets gebeurt. Niemand kan ons iets aandoen. Al die klootzakken, ze kunnen ons niets maken. En als ze het proberen...' "

In dit boek volgen we het verhaal vanuit een aantal verschillende invalshoeken. We lezen mee met het heden, met Cieran, Thomas, en Flanagan en Cunningham. Hoe vergaat het de broers nu, zoveel jaar later, nadat ze zo lang gescheiden waren van elkaar?

Ook kunnen we een terugblik lezen. We lezen de situatie net na de moord op hun pleegvader. Hoe werd de situatie aangetroffen? Hoe zat het nou met de broers?

Ook maakt Neville nog gebruik van een soort tweede verhaal binnen dit verhaal, namelijk nog een moord, die in het hier en nu plaats vindt. Is er een verbinding?

Neville hanteert een schrijfstijl die niet anders genoemd kan worden dan beeldend. Hij beschrijft alles zodanig, dat het als het ware een scene wordt voor je ogen. Je kunt er niet omheen, maar zit er middenin. Hierdoor leeft het verhaal heel erg en voel je de verbintenis met de diverse personages. Tenminste, degene waar jij je in kunt vinden.

In het begin van het verhaal kon ik mij erg vinden in Flanagan. Zij is een gedreven agente met hart voor de zaak. Alleen raakt zij, naar mijn mening soms wat te betrokken bij deze zaak. De manier van omgaan met Cieran vond ik echt te ver gaan. Dit bleef zich ook herhalen, zelfs nadat hier door andere personages in het boek wat van gevonden werd. Hierdoor begon ik mij te storen aan haar gedrag. Het is allemaal net wat te veel.

De spanning in het boek wordt perfect opGebouwd. Neville wist mij van begin tot eind geboeid te houden. En de clue, ja daar zat ik toch mooi even naast. Geweldig gedaan, zo op het verkeerde been gezet. Chapeau.

Het bloed kruipt is een aangrijpende thriller die de band tussen broers als geen ander weet vast te leggen. Het laat je huiveren en lief hebben tegelijkertijd.