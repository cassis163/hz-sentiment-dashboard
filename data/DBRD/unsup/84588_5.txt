Laat je niet voor de gek houden door de kleurrijke en onschuldige cover van dit debuut van Anne van Driel. Superhelden is een geniaal staaltje van moderne mixen, van emoties en trauma, en vol van hedendaagse verwijzingen. Wat je ook verwacht, dit verhaal laat je verrassen.

Het verhaal

De zeventienjarige Australische Camille heeft al heel wat meegemaakt. Ze is dol op verhalen van superhelden en meent het prima in haar eentje te redden. Dat haar ouders zich zorgen om haar maken vindt ze maar stom. Nog stommer is dat mede door de schuld van haar ouders ze lid wordt van de schoolband. In deze band zit warempel haar eigen superheld. Althans, zo meent ze. En wie is die jongen die juist de kleur uit de omgeving ontneemt? Is er dan toch kans op een happy ending voor haar?

Thema’s

Voordat ik ga uitweiden over de sfeer is het belangrijk te weten dat dit boek een waar staaltje genialiteit bevat en prima op elke literatuurlijst van elke middelbare school zou passen. Met de actuele thema’s die dit boek biedt, en veel herkenbare punten voor tieners, is dit boek een echte young adult novel die een zeer pijnlijk probleem tentoonstelt. Camille is namelijk niet verhuisd zonder reden. Haar ouders zijn niet voor niets overbezorgd. En de demonen die Camillie ziet die bestreden moeten worden door een superheld zijn niet uit het niets gekomen. Wat we lezen is de nasleep van een traumatische ervaring, voortkomend uit één domme actie van Camille, maar iets waar jaarlijks velen jongeren in trappen.

Verliefd zijn, jezelf blootgeven, gestalkt worden en bedreigd. En al is het gevaar geweken, de nasleep van alle pesterijen die Camille heeft moeten ondergaan wordt piekfijn weergegeven in een boek waarin Camille haar best doet haar leven weer op te pikken. Dit doet ze in eerste instantie door iedereen bij haar weg te duwen: ze is immers bang om weer gekwetst te worden en iemand vertrouwen is erg moeilijk. Haar beste vrienden hebben zich immers tegen haar gekeerd na haar stommiteit. De lezer volgt Camille en zal merken dat haar gedachten soms tegenstrijdig zijn met haar acties. Prachtig, want daardoor zie je als lezer de vooruitgang die Camille boekt.

Het is knap dat een tiener, een al moeilijke hormonale periode zónder trauma, zich verder weet te worstelen, wetend dat de nachtmerrie van het verleden haar blijft achtervolgen. Alles is nog steeds te vinden op het internet.

De sfeer

Hoopvol, dat is het eerste dat opvalt. In de grimmige sfeer van de interne strijd van Camille overheerst meer en meer de hoop om uit het verleden te kruipen, om de schaduwen en de demonen van het trauma achter zich te laten. In dit verhaal doet bijna iedereen rondom Camille zijn of haar best om haar weer een normaal leven te laten leiden. Maar deze pogingen worden soms juist verkeerd door haar opgevat. Het thema van het boek is zwaar en het is daarom geen licht of luchtig leeswerk.

Schrijfstijl

De schrijfstijl van Anne is heerlijk en vloeiend. De gedachten van Camille, steeds schuingedrukt door de tekst verwerkt, zijn een mooi mechaniek om haar gevoelens en emoties te tonen maar ook de progressie die zij doorgaat. De titel en de cover zijn perfect uitgekozen voor bij het verhaal. De verwijzingen zorgen voor extra flair en een kleine lach bij de lezer. Camille denkt veel in overeenkomsten en vergelijkingen. Zo heeft ze vissen in een kom waar zij zichzelf mee vergelijkt. Deze vergelijkingen zijn er volop en kunnen even wennen zijn, maar staan er niet voor niets. In de loop van het verhaal veranderen deze vergelijkingen in haar gedachten, waarmee het proces van de verandering in haar duidelijk wordt gemaakt aan de lezer. Een schrijnend proces terwijl wij als lezer hopen te zien dat Camille de draad weer weet op te pakken. Ik was blij verrast met de wendingen in het verhaal. Helaas kan ik daar niets over weggeven, maar dat het een pareltje is kan ik wel zeggen.

Fanfiction

Uitgegeven door uitgeverij Fanflicks kan het niet anders dan dat dit verhaal ook een fanfic is geweest op Wattpad. Waar zit het fanfictie element dan in? Camille woont in Australië en houdt wel van zingen. Dat haar ouders deze kennis misbruiken door haar in de schoolband te krijgen is een lieve zet van ze, en een goede. Deze schoolband telt enkele leden van een Australische boyband 5 Seconds to Summer. Het verhaal is tegelijkertijd een fictieve beschrijving van hoe de band bij elkaar komt en tot succes komt en daarmee is het verhaal makkelijk naast de realiteit te leggen. Alles sluit prachtig op elkaar aan en wat Camille met Nederland heeft…. Daarvoor zal je het boek zelf moeten lezen. Een beetje onnodige gimmick maar wel een leuke.

Aanrader?

Als je een vrolijk fantasie verhaal verwacht zit je hier fout. Dit Young Adult verhaal gaat over zware thema’s met online vernedering en afpersing, tot bedreigingen en mentale trauma aan toe. Het is zeker interessant geschreven en een verhaal waarin de ontwikkeling van de hoofdpersoon centraal staat. Voor een happy verhaal zit je fout, voor een realistisch overkomende fictie zit je goed. De velen verwijzingen naar moderne popcultuur maken dit een fris boek: een boek dat ik op de middelbare school wel had willen lezen in plaats van de ‘ouderwetse’ literatuur die wij aangeboden kregen. Hier kan je als jeugd je beter in verplaatsen en een wijze les uit trekken. Het maakt je bedacht op de effecten van online pesterijen en toont hoe iemands leven eruit kan zien en hoe hard iemand vrienden en vertrouwen nodig kan hebben. Het is een prachtig boek voor elke literatuurlijst.