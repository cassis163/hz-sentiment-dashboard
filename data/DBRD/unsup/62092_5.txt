Dit meesterlijk geschreven roman debuut van Femmetje de Wind zou ik iedereen willen aanraden. Het aloude vader-dochter thema krijgt een extra dimensie. Heel knap worden de twee tijdslagen in het verhaal afgewisseld waardoor je het oorlogsverleden van de vader en o.a. de amoureuze verwikkelingen van de dochter Rivka met elkaar verbindt. De moeilijke, mopperige man heeft nogal wat te verstouwen gehad en de snelheid en het gehaaste leven in het heden maken het verwerken daarvan niet makkelijker.
Heel knap vind ik de oplossing die Rivka heeft gevonden door in moeilijke situaties haar (overleden) twee ooms en tante commentaar en raad te laten geven. In haar hoofd, natuurlijk. Slim en ontzettend grappig af en toe.
Uiteindelijk begrijp je dat de vader op zoek blijkt te zijn, vanaf de onderduikperiode tot in het heden. Je hebt als lezer zo je twijfels over de betrouwbaarheid van zijn herinneringen en dat maakt dat je een zwak krijgt voor deze oude brompot. Ook dit is knap gedaan. De joodse achtergrond en gebruiken zijn door het hele verhaal verweven, maar niet te overdreven.
Als boekverkoper heb ik dit boek meerdere keren aangeraden en de reacties hierop waren elke keer heel positief. Prachtboek!