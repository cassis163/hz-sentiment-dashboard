Ik krijg niet zo heel vaak meer een puur science fiction boek in handen. Als het dan zover is kan ik er extra van genieten want ik hou ervan mits het goed geschreven is natuurlijk. Ooit begon die liefde bij het boek ‘Ender’s Game’ van Orson Scott Card. Daar kan tot nu toe echter geen enkel ander SciFi boek aan tippen maar ik geef graag elk verhaal een kans.

Het leuke van ‘Het teken in de lucht’ is dat het een verhalenbundel betreft. Wat ik mij hierbij voor moest stellen, hoe dit uitgewerkt zou zijn, was voor mij een raadsel dus ben ik maar gewoon begonnen met lezen.

Uiteraard vind ik het ene verhaal in deze bundel beter dan het andere, maar over het algemeen vind ik het een heel tof en vermakelijk boek. De titel wordt duidelijk verklaard in één van de verhalen. Ook al is de complete setting van alle verhalen futuristisch, de menselijke aard blijft hetzelfde qua ontwikkeling (zoals o.a. wat betreft haat & nijd, liefde, etc.), vergelijkbaar met de mensen in de huidige tijd bedoel ik. Ergens doen de verhalen in de bundel mij ook denken aan de Netflix serie ‘Black Mirror’ waarin elke aflevering ook weer een nieuw verhaal uitbeeld en het juist ook heel erg draait om hoe mensen handelen en ontwikkelen in extreme, bizarre maar soms ook eng realistische situaties.

Al zijn het allemaal verschillende verhalen in dit boek, diverse tijdlijnen en karakters, is er wel een rode draad die voor de verbinding zorgt. Omdat het voor een groot deel dus om de menselijke aard draait blijft het grotendeels realistisch aanvoelen ondanks al het ruimtevaart specialisme. Ik kon mij al lezende zeker wel zo’n (beangstigend genoeg, nabije) toekomst voorstellen. Maar ik heb dan ook een grote fantasie.

Nu vraag je je misschien ook nog af hoe het zit met de schrijfstijl van Johan Klein Haneveld in deze galactische sferen. Ik moet zeggen dat ik de bundel vlot las door het soepele taalgebruik en dat de ruimtevaarttermen mij niet stoorde. Dit laatste, die termen, geeft juist extra sfeer aan de bundel.

Alles bij elkaar genomen is het absoluut een vermakelijke verhalenbundel in ruimte achtige sferen waarbij je weg kan dromen.