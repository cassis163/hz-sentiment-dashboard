Oliver Stone is de naam van een vroegere huurmoordenaar die door de Amerikaanse overheid was getraind en gebruikt. Inmiddels is hij al tientallen jaren uit dienst en houdt zich samen met een paar vrienden, die zijn verenigd in de Camel Club, de overheid in de gaten. Wanneer de club op een avond getuige is van de moord op een agent van de Secret Service, gaan ze op zoek naar de waarheid. Die ligt echter diep verborgen in de krochten van de geheime dienst, waar Stone opnieuw botst met oude vijanden.
Baldacci heeft met De samenzwering weer een goed boek aan zijn omvangrijke oeuvre toegevoegd. Het boek komt langzaam op gang, dat is het enige minpunt wat ik er aan kan ontdekken. Maar wanneer hij eenmaal los gaat, is de vaart niet meer te stuiten. Van meet af aan is duidelijk wie de goeden en wie de slechten zijn, maar Baldacci zou Baldacci niet zijn als hij er op het eind niet nog een onverwachte draai aan weet te geven.