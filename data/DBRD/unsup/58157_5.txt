Wow, wat staat hij mooi op de voorkant van zijn boek Mauro de ruimtereiziger, op zoek naar een nieuwe planeet. Trots en vol zelfvertrouwen.
Mauro wil astronaut worden om nieuwe planeten te gaan ontdekken. Wanneer hij zijn ogen sluit, komt zijn grootste wens een beetje dichterbij. In één van zijn dromen vliegt Mauro in zijn ruimteschip door de dampkring en ontdekt hij een nieuwe planeet. Hij is geland in een wonderlijke tuin met bomen, planten en kleurrijke bloemen. Dit heeft hij nog nooit eerder gezien. Hij ontmoet daar kleine groene buitenaardse wezentjes, die hem een verhaal vertellen over hun planeet. Een planeet, die door de zonnekoning in vuur en vlam wordt gezet en al het groen vernietigt. Kan Mauro de planeet redden?
Mauro, de ruimtereiziger op zoek naar een planeet is een prachtig verhaal voor kinderen die dromen hebben, die moed hebben en houden van aanpakken. Lees hoe Mauro de zonnekoning gaat opzoeken en al zijn moed verzamelt om de aandacht van de koning te trekken.
De illustraties bij het verhaal zijn prachtig. Ze zijn lekker groot, kleurrijk en heel sfeervol. Je waant je op de nieuwe planeet, je voelt de hitte van de zonnekoning en het water van het grote meer. De kleine stukjes tekst, die het verhaal vertellen, zijn mooi verwerkt in de prenten.
Tot slot geeft Mauro je een kijkje in zijn droomdagboek….zo is het avontuur begonnen Mauro, de ruimtereiziger op zoek naar een planeet!