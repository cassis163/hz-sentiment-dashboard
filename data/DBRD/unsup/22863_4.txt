In Huwelijkse Voorwaarden schrijft Maan Leo over het huwelijk tussen Maan (26) en Ian (51). Maan is zowel de schrijfster als het personage in het boek, maar de grens tussen deze twee blijft schemerig. Ian weet niet dat Maan er buiten hun huwelijk BDSM-praktijken met een andere man op nahoudt, hoewel ze deze praktijken in haar debuutroman fijntjes uit de doeken doet. Wanneer Ian na het vinden van een verdachte zwarte handschoen op onderzoek uitgaat volgt een spel van bedrog en ontmaskering waarin hun huwelijk zwaar op de proef wordt gesteld.

‘Geinig dat postmoderne spel tussen fictie en realiteit, hoewel enigszins uitgemolken.’Ian raadpleegt de debuutroman van Maan om meer over de geheimzinnige vondst in zijn woonkamer te weten te komen. De roman van Leo staat vol met dit soort zinnen, zinnen die de lezer erop wijzen dat het spel tussen fictie en realiteit inherent is aan deze roman. Slim gevonden en misleidend tegelijk, de lezer weet net zo veel als Ian: niks. ‘De meeste lezers verlustigen zich tegenwoordig immers maar al te gretig aan zogenaamde “waargebeurde verhalen” […]’.

Vijftig Tinten
Leo vergelijkt de BDSM-scènes met Maan graag met Vijftig Tinten Grijs, alleen maar om aan te geven dat de praktijken van Maan het ‘echte werk’ zijn. ‘Niks huisje boompje zweepje á la Fifty Shades.’ Toch zou de lezer de roman van Leo geen recht aandoen als deze alleen maar vergeleken wordt met Vijftig tinten. Het is duidelijk dat Leo over elk woord in haar roman heeft nagedacht, alles is zeer zorgvuldig uitgezocht. Dubbele bodems, valkuilen en intelligente spelletjes getuigen van een auteur die donders goed weet waar ze mee bezig is; het misleiden en verleiden van de lezer. Ian en de lezer worden steeds op een dwaalspoor gebracht.

Hoewel de huiveringwekkende BDSM-scènes menig lezer tegen de borst zullen stuiten, is Huwelijkse voorwaarden voor de literatuurliefhebber echt de moeite waard. Zelden werden fictie en werkelijkheid op zo’n intrigerende wijze vervlochten. De roman kan misschien nog het beste beschreven worden als een complete mindfuck. Een verhaal dat nog lang zal blijven rondspoken in de hoofden van de lezers die zich aan deze wervelende, in sneltreinvaart ontluikende roman durven te wagen.

[Deze recensie verscheen eerder (2014) op CLEEFT]