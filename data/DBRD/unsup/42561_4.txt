The Perfect Girlfriend is het debuut van Karen Hamilton. De schrijfster heeft tot voor kort als stewardess gewerkt en weet dus hoe alles werkt voor, tijdens en na een vlucht. Zij debuteert met een psychologische thriller over de sociopathische stewardess Juliette Price. Het is te merken dat ze in deze wereld goed thuis is.
Het verhaal opent met een flashback waarin de tienjarige Lily haar jongere broertje meeneemt om te gaan picknicken. Zij let niet op en hij verdrinkt. Deze gebeurtenis zal zijn sporen nalaten. Na deze proloog is het jaren later. Elizabeth Juliette Magnolia Price volgt een cursus om stewardess te worden. Ze is een half jaar eerder door haar vriend, de piloot Nathan (Nate) Goldsmith, gedumpt. Ze is nog steeds gek op hem en wil hem terugwinnen. Ze wil dit doen door stewardess te worden bij de maatschappij waarvoor Nate vliegt. Om opnieuw in de smaak van Nate vallen, wil ze zich anders presenteren en laat ze zich voortaan Juliette noemen. Wanneer ze de cursus afgerond heeft, staat als eerste een vlucht naar Mumbai op haar programma. De avond ervoor belt haar tante haar op met de boodschap dat Juliette's moeder overleden is. Juliette gaat naar haar begrafenis en erft haar moeders cottage. Omdat ze in de buurt van Nate wil wonen, verkoopt ze de cottage. Op allerlei manieren poogt Juliette Nate te benaderen en hem voor zich te winnen. Als het niet direct blijkt te lukken, moeten Nate's naasten, zoals zijn zus Bella en diens vriend Miles het ontgelden. Juliette gaat steeds verder met haar onverzettelijke pogingen. Waartoe een obsessie al niet kan leiden.
Juliette is de hoofdpersoon en de verteller in de eerste persoon. Ze blinkt uit in het manipuleren van mensen. De auteur heeft een interessante keuze gemaakt om niet het slachtoffer, maar de 'kwelgeest' de rol van verteller te geven.
'My head spins and I feel light-headed. The bark is rough and cool against my skin. I am mere metres away from him. With my phone, I snap a couple of photos of him. Why don't I go to him now? What am I waiting for? It's been over seven months. I've given him his pointless space.'
Juliette is ervan overtuigd dat zij het gelijk aan haar kant heeft en ze redeneert vrij consequent vanuit deze optiek. Voor haar is het niet te geloven dat Nate niet ziet dat zij de perfecte vrouw voor hem is. Ze doet alles om te bewijzen dat ze dit wel is en meent dat haar onrecht wordt aangedaan. Doordat Hamilton korte passages met gebeurtenissen uit Juliette's verleden in het verhaal heeft opgenomen, waarin zij teruggrijpt op Juliette's tienerjaren en haar tijd op de kostschool, waar zij gepest werd, wordt het voor de lezer acceptabel te begrijpen hoe Juliette tot dit gevoel van onrecht is gekomen. Aanvankelijk roept dit medelijden op, maar later in het verhaal verandert dit in onbegrip.
Het verhaal bevat geen ingewikkelde zinsconstructies. De zinnen zijn doorgaans kort en de dialogen zijn helder. De auteur schenkt veel aandacht aan de gedachtenkronkels van Juliette, zodat de lezer in staat is te begrijpen waarom ze tot haar ongewone daden komt.
De roman verkent thema's als liefde, obsessie, schuldgevoel, jaloezie en wraak. Hoe ver kan een vrouw gaan om te krijgen wat ze wil? De beschrijving van de acties die Juliette onderneemt om haar doel te bereiken zorgen voor het spannende thrillerelement in het boek. Een plot met twists ontbreekt, maar de lezer zal dit niet als een gemis ervaren.
Voor wie veel reist kan dit boek een feest der herkenning zijn. Naast Londen doet Juliette een reeks plaatsen aan, waaronder Central Park in New York, Bangkok, Barbados en last but not least Las Vegas met het fraaie casino The Venetian.
Karen Hamilton schreef met The Perfect Girlfriend een meer dan verdienstelijk boek. Het zit goed in elkaar. Ook al is de hoofdpersoon een behoorlijk gestoorde vrouw, de schrijfster weet het zo in te kleden dat de lezer enigszins kan begrijpen hoe ze zo geworden is.