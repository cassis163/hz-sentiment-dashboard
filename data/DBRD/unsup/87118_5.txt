Vastzitten op een treinstation door treinstoringen vanwege slecht weer hoeft nog niet altijd zo vervelend te zijn. Om de tijd te doden ben ik de AKO binnengelopen en daar viel me direct dit boek op. Een rustige kaft met sterk grafische opdruk met een sierlijke, glimmende titel die tussen de rest van de boeken direct in het oog valt. En spijt van deze aankoop heb ik zeker niet...

Op de dag dat een zwart met witte zwerfkat inziet dat de mens, genaamd Saturo, het beste met hem voor heeft en hij zijn hulp nodig heeft blijkt een mensenkat worden toch niet zo erg te zijn. De zwerfkat met de geknikte staart lijkt op een zeven en daarom besluit Saturo hem Nana te noemen, het Japanse woord voor zeven. Samen leven ze vijf jaar in een vast ritme en harmonie, maar daar komt verandering in wanneer Saturo Nana mee neemt op reis. Tijdens de reis ontstaat er een dieper inzicht in de relatie tussen Saturo en Nana, wat op een humoristische maar ook ontroerende wijze verteld wordt.

Het is een boek wat heerlijk weg leest en alles wordt op zo'n prachtige manier beschreven dat alle beelden voor je ogen tevoorschijn komen.

Prachtig, ontroerend verhaal over de vriendschap tussen mens en dier. Hiro Arikawa geeft een prachtige verwoording van een liefde en waardering voor een huisdier die iedereen met een huisdier direct zal herkennen.