Het boek Spice Wise is ontstaan uit een droom die gedwongen uitkomt. De SVH-meesterkok Michel Hanssen werd door ziekte overvallen en moest daarom zijn zware werk in een professionele keuken neerleggen. Én mocht ook vooral geen zout meer eten. Wat nu? Zeeën van tijd en een nieuwe uitdaging in de keuken.
Tijd om een lang gekoesterde droom in vervulling te laten gaan; het schrijven van een kookboek. De noodzaak om te leren koken zonder zout heeft geresulteerd in grote kennis over kruiden en specerijen. Deze krijgen een geheel nieuwe dimensie in de keuken van Michel Hanssen.

Het eerste deel van het boek is dan ook echt een aanwinst. Je leert alles over specerijen en kruiden. Ze worden allen uitgelegd en daarna maakt Michel er vele verschillende kruidenmixen mee.
Om een altijd openstaande vraag als eerste te beantwoorden:
‘Maar wat is nu het verschil tussen kruid en specerij?...Meestal worden inheemse planten, die in ons gematigde klimaat kunnen groeien, kruiden genoemd. Deze hoeven we niet te importeren en kunnen we dus vers of gedroogd gebruiken. Specerijen zijn afkomstig van exotische planten uit tropische streken. Dit kunnen allerlei plantendelen zijn, zoals zaadjes, bast, bloemen, bessen, vruchten, pitten of wortels. Vaak worden ze verkocht in gedroogde vorm.’
De kruidenmixen zijn spectaculair en in totaal worden er meer dan 40 samengesteld. Denk aan bekende mixen als Chinees 5-kruidenpoeder, kerriepoeder en garam masala.
Naast vele nieuwe mengsels: patatkruiden, stampotmix, bobotie-kruidenmix en appeltaartspecerijen.

Het tweede deel van het boek, de recepten zelf, vind ik minder van toegevoegde waarde. Tuurlijk alle heerlijke mengsels van het eerste deel worden gebruikt, maar de recept keuzes zijn niet heel verrassend. Ze vliegen van hot naar her en zijn in meerdere kookboeken terug te vinden. Hier zie ik echt pas de toegevoegde waarde wanneer je verder moet leven zonder zout. Elk recept is dan helemaal voor je uitgezocht en uitgeprobeerd.
Deel twee is ingedeeld in bouillons, voorgerechten, hoofdgerechten en nagerechten.
Achterin het boek staan overzichten over welk kruid bij welk vlees, vis of groente het beste past. Zoals het klinkt, heel erg handig. En daarnaast zijn er twee soorten registers opgenomen dus een recept terugvinden gaat ook zeker lukken.

Zelf ben ik aan de slag gegaan met pitabroodje falafel en chilisaus. Het pitabroodje en de falafel laat ik hier achterwege. Beide waren ze uiteindelijk niet naar tevredenheid; de broodjes waren crackers geworden en de falafel was wel heel droog. Of dat aan het kookboek ligt of aan mijn kookkunsten zal ik in de toekomst proberen te achterhalen.
Máár de Chilisaus wil ik absoluut met jullie delen. Wat een genot en overal in te zetten; zeg maar als pikante tomatenketchup.

Chilisaus
Ingrediënten (voor 2-3 potjes)
1 eetlepel gedroogde uienstukjes
2 theelepels gemalen cayennepeper
1 theelepel gedroogde knoflookstukjes
2 theelepels paprikapoeder
1/3 theelepel gemalen komijnzaad
½ theelepel gemalen korianderzaad
1 theelepel gemalen witte peper
500 gr gezeefde tomaten
1 blikje tomatenpuree (35 gram)
60 ml azijn
100 gram geleisuiker speciaal 

Bereiding:
Meng de droge specerijen. Breng de gezeefde tomaten, tomatenpuree en azijn aan de kook en roer de specerijen en geleisuiker erdoor. Roer alles goed door, laat de saus 3 minuten zachtjes pruttelen en blijf af en toe roeren.
Vul schone (jam)potjes tot de rand met de chilisaus, doe de deksels erop en zet de potjes ondersteboven tot ze afgekoeld zijn. De saus is 3 maanden houdbaar buiten de koelkast. Is het potje eenmaal geopend, bewaar het dan in de koelkast en gebruik het binnen 3 weken.

Echt heerlijk.
Wil je graag leren koken met kruiden en specerijen, en je zoutgehalte zwaar verlagen,  dan is dit een heel mooi boek. Het enthousiasme om te leren koken en genieten door je keuken te verrijken met hun bijzondere smaken en aroma’s is wat dit boek je graag wil leren.