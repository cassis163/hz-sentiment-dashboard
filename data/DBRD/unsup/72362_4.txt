Een tijdje geleden besloot ik om een van de laatste exemplaren van de eerste druk van 'Geestverwanten' aan te schaffen. Ik bewaarde het boek voor een rustig moment tijdens mijn vakantie. Ik was er aangenaam door verrast.
Het boek leest vlot weg en houdt je in spanning tot het einde. Reserveer er best wat tijd voor, want dit wordt een moeilijke om weg te leggen. Er hangt een constant dreigend sfeertje in het verhaal. Ik werd regelmatig op het verkeerde been gezet, dus vond het absoluut niet voorspelbaar. Ik vond het ook mooi om te zien hoe de relaties tussen de personages evolueren, vooral dan die tussen Merthe en haar ouders.

Hoewel ik niet tot de doelgroep behoor, ben ik blij dat ik het boek in mijn persoonlijk bib heb. Ik kijk eigenlijk al uit naar het vervolg. Benieuwd naar welke wendingen Hilda Spruit nu uit haar mouw zal schudden en hoe het pad van Merthe verder gaat! Het was ook een mooie leerschool voor mezelf als debuterend Young Adult-auteur.