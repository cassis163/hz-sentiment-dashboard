Het begin is intrigerend – niemand kan op twee plaatsen tegelijk zijn, dus hoe zit het nou met die gruwelijk moord op dat jongetje? Later in het boek, als je eenmaal weet hoe de vork aan de steel zit, is het minder spannend; dan hoeft “alleen nog maar” de Slechterik te grazen genomen worden. ;-)

Het boek is een typische Stephen King: de Goeien krijgen het zwaar maar overwinnen het Slechte – met uiteraard wat verliezen. Het is voldoende spannend; ik las het 446 pagina’s tellende boek in een paar dagen uit (dat gebeurt me zelden), maar het is ook een pietsie formule-achtig. Wel (ook) leuk is de connectie met de Mr Mercedesboeken, die ik hier niet zal spoilen.

Dat allemaal gezegd zijnde: ik ben een groot fan van Stephen King; hij heeft het schrijven zo perfect in zijn vingers zitten en kan zulke intrigerende plots bedenken. Dit boek vind ik niet zijn allerbeste, maar ook hier is het hoofdplot slim bedacht en goed uitgewerkt. Dat hij nog maar lang door mag gaan. Zijn volgende boek zal ik direct aanschaffen.