Lily wordt wakker in het ziekenhuis. Het enige wat ze zich nog herinnert, is dat ze net verhuisd is en in een bar werkt. Nadat ze ontslagen is uit het ziekenhuis, blijkt echter dat ze al drie maanden op haar nieuwe adres woont. Het is een merkwaardig huis waar vreemde dingen gebeuren. De televisie en de lampen gaan vanzelf aan en uit en ze heeft vreemde dromen over een aantrekkelijke man.

Ze ontmoet Sam, die vervolgens verdwijnt. Dan ontmoet ze Vince, die ook verdwijnt. En dan wordt Kevin, een vriend van haar, vermoord. Wanneer ze vervolgens Vayo ontmoet, is het liefde op het eerste gezicht. Maar Vayo's familie is nogal merkwaardig en Lily's familie wil niet dat ze met Vayo omgaat. Wat voor geheimen houden ze verborgen voor Lily? En zal Vayo bij haar blijven of overkomt hem ook iets ergs?

'Zielsverbond' is een spannend Fantasy/Young Adult-verhaal.
Op de omslag zie je twee personen, de ene blond tegen een fleurige achtergrond, de ander donker tegen een onheilspellende achtergrond. Ze zijn samengebracht tot één persoon! Hierdoor werd ik benieuwd en ging ik het boek lezen.
Ik werd niet teleurgesteld in mijn verwachtingen; het is een verhaal dat me bleef boeien. Soms spring je mee terug in de tijd, maar dat wordt goed aangegeven zodat dat geen problemen op gaat leveren voor de lezer.
Het is een drukte van belang door alle personages die ik tegenkwam in het verhaal en dat was soms wat verwarrend. Maar ik ging gewoon door met lezen en de rust keerde terug. Nou ja... rust is wat veel gezegd in dit boek waar moord en doodslag en geheimzinnige gebeurtenissen aan de orde van de dag zijn.
Het eerste en laatste hoofdstuk zijn hetzelfde, maar het past in het verhaal. Bijzonder knap gedaan!

Het voorlaatste hoofdstuk heeft een open einde en dat zat me helemaal niet lekker. Het was helemaal niet af en ik voelde me niet voldaan. Ik ben zeker benieuwd naar deel 2 waarvan ik het eerste hoofdstuk achterin het boek als extraatje heb kunnen lezen.