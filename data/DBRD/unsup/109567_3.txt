Op de cover prijkt dit citaat van NRC Next. 'Een combinatie van de Amerikaanse TV-serie 24 en de Da Vinci Code.' Ik ben een liefhebber van de boeken van Dan Brown en heb ook met plezier enkele seizoenen van 24 gezien. Dit moest dus wel een interessant boek zijn. Ik was sowieso wel nieuwsgierig, omdat ik de schrijver eigenlijk alleen ken van zijn kritisch-satirische TV-programma 'Zondag met Lubach'.

Op het moment dat ik op ongeveer een derde van het boek was, vroeg ik me toch af of we hier te maken hadden met een rip-off van de Da Vinci Code. Het verhaal lijkt slechts in de details te verschillen. Er zijn andere personen, andere relaties, andere omstandigheden, maar het verhaal lijkt als twee druppels water op dat van Dan Brown. Dat gevoel verdween echter gaandeweg het boek. De gelijkenis was er nog wel, maar toen het verhaal mij in zijn greep kreeg verdween de ergernis daarover meer naar de achtergrond. De link met de TV-serie 24 werd gaandeweg het boek juist steeds prominenter aanwezig.

Uiteindelijk zijn de personages en omstandigheden toch dermate eigen dat je de neiging krijgt om uit te willen zoeken wat er aan het verhaal kan kloppen. Bestaan die ... werkelijk? Heeft hij werkelijk ... geschreven? Zou het destijds echt zo en zo gegaan zijn? Overigens doe ik dat, net als bij de boeken van Dan Brown, achteraf toch niet.

Wat blijft is een boek dat lekker vlot leest. Een echte Nederlandse variant van werken van bijv. Dan Brown, A.M. Dean of Steve Berry. Wat mij betreft ook een aanrader voor elke Nederlandse liefhebber van die schrijvers. Het blijft jammer dat het teveel lijkt op de Da Vinci Code. Ik kijk uit naar een nieuwe thriller van Lubach en hoop dat dat een origineler verhaal wordt. Vier krijgt van mij dan ook net geen 4 sterren.