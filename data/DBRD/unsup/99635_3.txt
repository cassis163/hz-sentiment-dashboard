River Page is nieuw in het dorp en ze raakt al snel in de ban van geheimzinnige familie Grace. De rijke familie is erg gesloten en het gerucht gaat dat de familie Grace heksen zijn. River is vastbesloten om vriendschap te sluiten met Summer Grace, de jongste dochter van het gezin. Zo leert ze steeds meer over de familie en ook over Summers knappe broer Fenrin…

'De Graces' is het september-boek voor de Hebban 7Days Reading Challenge en ik werd al snel benieuwd naar dit boek. De cover is mooi en laat duidelijk zien dat het verhaal over paganisme zal gaan. Een verhaal over heksen, magie en geheimen… dat spreekt me wel aan!

De hoofdpersoon River wordt nooit bij haar echte naam genoemd, ‘River’ is de naam die ze voor zichzelf heeft uitgekozen. Het verhaal is geschreven vanuit Rivers perspectief en je vertrouwt op haar waarnemingen. Dat River zelf ook niet altijd eerlijk is over haar verleden is vanaf het begin duidelijk. Ze krijgt niet veel diepgang omdat er informatie over haar wordt achtergehouden. Alleen door haar obsessie vorm je een beeld van haar, ze blijft het hele verhaal op een beklemmende wijze geobsedeerd door de familie Grace. Haar vriendschap met Summer is voor haar belangrijk, maar dan vooral om zo dicht mogelijk bij haar crush Fenrin te komen. Ze heeft duidelijke doelen voor zich en doet alles om die ook te bereiken en tegelijk ‘cool’ over te komen.

Eerst vond ik het iets teveel als 'Twilight' aanvoelen. Een familie die buitenstaander is maar toch heel populair is en veel gezag heeft. Broers en zussen die veel bij elkaar blijven. En een nieuwkomer die opgenomen wordt in de familie onder de jaloerse blikken van anderen. Toch weet 'De Graces' ook een vernieuwende verhaallijn te beginnen door meer de focus op spanning en mysterie te leggen en minder op een ontluikende romance.

Toen ik eenmaal het boek uit had moest ik even nadenken wat ik er nu echt van vond. Het is een verrassend boek, zeker door de manier waarop het wordt verteld vanuit River. Sommige twists zag ik aankomen, over andere heb ik zo mijn twijfels. Nu ik het uitheb, merk ik dat ik niet per se nieuwsgierig ben naar het tweede deel. Voor mij hebben de personages niet genoeg mijn interesse gewekt om over ze te blijven lezen. De personages blijven te oppervlakkig, te cliché om echt met ze in te leven. Alleen Summer stelt zich op gegeven moment kwetsbaar op en vond ik interessant, maar niet genoeg om het tweede deel te lezen.

'De Graces' van Laure Eve is een spannend en mysterieus boek. Het is vlot lezende thriller, maar de oppervlakkige personages weten uiteindelijk mij niet over te halen om verder te lezen.