Een vreemde vraag natuurlijk, maar voor introverte mensen heel herkenbaar. Het is een verademing om je even zonder gewetenswroeging terug te kunnen trekken uit een sociale gebeurtenis en weer even op te laden.
Het boek; de kracht van stille mensen geschreven door Sophia Dembling ( zelf introvert ) verhaalt in korte hoofdstukken over de introverte mens. Heel herkenbare situaties die me regelmatig deden knikken of een glimlach opleverden. Daarnaast ook bevestiging dat het niet zo vreemd is om graag alleen te willen zijn, dat introvert zijn niet wil zeggen dat je verlegen bent of onge√Ønteresseerd. Dat introverte mensen heel sociaal kunnen zijn en communicatief vaardig.

De schrijfster zet introvert en extravert zijn tegenover elkaar. Soms is dat zinvol en beschrijft ze de kracht van beiden. Soms is het voor mijn gevoel ook wat te zwart - wit en vond ik het storend. Ook de regelmaat waarmee ze verhaalt over feestjes, recepties en cocktailparty's vond ik wat teveel. Twee hoofdstukken met tips hiervoor waren voldoende geweest. Het kan er ook mee te maken hebben dat ze Amerikaans is en dat daar nu eenmaal meer feestjes zij en dat ze vanwege haar beroep ( journaliste ) veel meer te maken heeft met netwerken en de daarbij behorende feestjes.

Het deed me twijfelen tussen 3 of 4 sterren. De herkenbare beschrijvingen, de input die er ook is van introverte medemensen die via haar blogs hebben gereageerd zijn echter boeiend genoeg om de doorslag te geven voor 4 sterren.