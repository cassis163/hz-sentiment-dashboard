De kaft trekt mij enorm, hij is heel mooi vormgegeven met de ranke gracieuze dame onder water. De auteursnaam maakt me nieuwsgierig omdat ik er nog nooit van heb gehoord. Alle reden dus om dit boek op te pakken.
Het verhaal speelt zich af in het heden en verleden van Kirsten. Beide verhaallijnen lezen lekker al is het af en toe wel even omschakelen als je er pas een paar zinnen later achter komt in welke tijd je zit. Het verleden vind ik erg interessant om te lezen, de vriendschappen, en het geworstel met zichzelf en loyaliteit in de beginnende pubertijd. De tweede verhaallijn gaat voornamelijk over Kirsten die in het huis van haar oma trekt en op zoek gaat naar een medehuurster.
Ika heeft een fijne schrijfstijl zonder moeilijke woorden. De personages worden goed beschreven evenals de omgeving. Het zijn veelal korte hoofdstukken waarvan er veel eindigen met een cliffhanger waardoor je denkt ‘nog 1 hoofdstukje’.
Op een geven moment is de dader zowel bij de lezer als bij de personages in het boek bekend en krijg je een gevoel van is dit het nu? Maar niets is minder waar, op het laatst komt er nog een plotwending. Het maakte dat ik erover dacht om het boek gelijk nog een keer te gaan lezen om te zien of ik ergens aanwijzingen zou kunnen vinden in het verhaal voor dit verrassende einde. 4****
Schrijfstijl: 4
Psychologie: 4
Spanning: 3
Plot: 5
Leesplezier: 4