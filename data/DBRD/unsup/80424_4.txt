De succesvolle, maar stronteigenwijze zakenman Charles Wang heeft als immigrant een enorm cosmetica-imperium opgebouwd in Amerika. Van de een op de andere dag raakt hij al zijn bezittingen kwijt. Charles Wang is boos op alles en iedereen, maar niet op zijn gezin. Samen met zijn vrouw Barbra en zijn kinderen Andrew en Grace maakt hij een onvergetelijke tocht richting zijn derde kind Saina, waar het gezin onderdak hoopt te vinden. Tijdens dit avontuur belandt het gezin in hachelijke situaties en leren ze elkaar beter dan ooit kennen. Uiteindelijk komt Charles Wang voor een lastige keuze te staan, blijft hij in Amerika of laat hij alles achter om het land van zijn voorouders in China te claimen?

Schrijfster Jade Chang heeft met De Wangs vs. de wereld een roadtrip beschreven die men niet snel zal vergeten. Als lezer stap je samen met het gezin in de auto om vervolgens in een emotionele roadtrip te belanden. Humor, angst en boosheid wisselen elkaar af, maar de liefde voert de boventoon. Het gevoel dat het boek je geeft is lastig te omschrijven. Als een naaste begint te huilen, steekt diegene al snel iemand anders aan. Vaak eindigt dit in een kamer met lachende mensen die hun tranen wegvegen, waarbij de tranen snel zijn vergeten. Dat gevoel. Je leest het verhaal met een grote glimlach, terwijl de emotionele rand wel degelijk bij je binnenkomt.

Het is onwijs knap hoe Jade Chang de verschillende gezinsleden heeft neergezet in dit verhaal. Charles Wang had een grote droom, liet die uitkomen en bij het uiteenspatten liet hij zich niet kisten. Deze elementen komen bij alle kinderen terug, al is het soms kleinschaliger. Andrew wil stand-upcomedian worden, Grace houdt driftig een styleblog bij en Saina is een redelijk succesvol kunstenaar. Met voor- en tegenspoed bewandelen zij hetzelfde pad dat hun vader reeds heeft bewandeld. De binding die je met de personages voelt is enorm, waarvoor niets dan complimenten voor Jade Chang.

Is het een en al euforie met De Wangs vs. de wereld? Nee, maar zo is het leven van Charles Wang ook niet. Veelal beginnen dialogen met Chinese zinsneden, wat op een bepaald moment gaat irriteren. Het voegt weinig tot niets toe, waardoor het meer fout dan goed doet. Daarnaast kwam het einde wat rommelig over. Veel elementen gebeuren nogal plotseling, terwijl minder relevante onderdelen te langdradig zijn. De dosering van gebeurtenissen is een van de krachten van het boek, maar bij het einde laat Chang wat steekjes vallen.

De Wangs vs. de wereld is een roadtrip om niet snel te vergeten. Trieste momenten worden afgewisseld met schaterlachen, maar zoals altijd overwint uiteindelijk de liefde.