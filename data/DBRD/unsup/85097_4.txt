Ik las Hoofdzaak van Mariska Overman omdat ze op de longlist staat voor de Hebban Debuutthriller. En het leek me leuk om dit jaar daar zoveel mogelijk van gelezen te hebben.
Het moet gezegd : ik was vanaf de eerste pagina in de ban van het verhaal.
Het hoofdpersonage Isabel Dieudonn√© wordt door haar halfbroer, David, opgebeld omdat er een menselijk hoofd op zijn keukentafel ligt. Samen met een heel team proberen ze erachter te komen waarom het hoofd van deze vrouw bij David is terechtgekomen, en nog belangrijker, wie haar vermoord heeft?
Door gebruik van herinneringen en flashbacks wordt het verleden kenbaar gemaakt aan de lezer en daarmee komen ook de spanningen tussen de personages bloot te liggen.
Het hoofdthema is 'Familie' en hoe kinderen kunnen beschadigd worden door het gedrag van hun ouders. Om dit op een goede manier in een thriller te verwerken moet je wel van goede huize komen.
De schrijfstijl is erg prettig en nodigt uit tot verder lezen. Ik ben in het boek begonnen en ik heb het niet meer weggelegd tot het uit was. Er ligt een vlot tempo in het boek, er wordt weinig gebruik gemaakt van herhalingen.
De ontknoping is verrassend maar niet ongeloofwaardig, en blijft heel mooi binnen het thema.
Als je als lezer zit te wachten op een bloedstollende thriller dan kom je wel bedrogen uit. Er zit zeker spanning in het boek, maar die bevindt zich meer tussen de personages en in de psychologische ondertoon van de gebeurtenissen.
Kortom : Een passende titel, een sterk plot, een vlotte schrijfstijl en dat alles overgoten met een vleugje psychologie en spanning. Wat wil een mens nog meer op de zondagmiddag!?