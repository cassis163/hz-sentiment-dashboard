‘Spel van zon en schaduw’ is een bundel van twee romantische verhalen.
Het eerste verhaal heet ‘Spiegeling van de ziel’. In dit verhaal maken we kennis met Cassidy St. John, een jonge vrouw die als schrijfster furore probeert te maken. Dat lijkt in eerste instantie niet te lukken, met allerlei tijdelijke baantjes probeert zij het hoofd boven water te houden. Ze werkt nu als verkoopster in een modewinkel. Daar heeft ze geen talent voor. Ze geeft de klanten haar eerlijke mening en dat wordt zowel door de klant als door haar bazin niet op prijs gesteld. Na weer een modeblunder begaan te hebben, krijgt Cassidy haar ontslag. Moedeloos zwerft ze daarna door de mistige haven in haar woonplaats, ze zal toch snel een ander baantje moeten vinden om de huur te kunnen betalen en wat te kunnen eten. Dan loopt ze letterlijk Colin Sullivan tegen het lijf, de beroemde schilder. Hij bezorgt haar een baantje; ze moet model staan voor zijn volgende schilderij. Dat gaat goed, veel te goed. Colin Sullivan is geen man voor vaste relaties maar als Cassidy zich dat realiseert, is het al te laat. Ze is smoorverliefd op hem. Cassidy trekt zich terug uit het leven van Colin, ze stort zich weer volledig op het schrijven. Maar hoe voelt dat voor Colin?
‘Donkere cipressen’ speelt zich af op een zonovergoten Grieks eiland. Morgan James is door haar beste vriendin en haar steenrijke man uitgenodigd voor een luxe vakantie. Die kan Morgan wel gebruiken want haar relatie met Jack is net ten einde. Haar vriendin is vastbesloten om Morgan ‘aan de man’ te brengen en nodigt daartoe enkele aantrekkelijke vrijgezellen uit in hun villa. Een van hen is de mysterieuze Nicholas Gregoras. Morgan herkent hem: ze heeft hem al eerder ontmoet in een spannende situatie midden in de nacht. Welke rol speelt Nicholas in het verhaal rondom de lucratieve smokkel van drugs op het eiland? Er schijnt namelijk een levendige smokkelroute te bestaan tussen het Griekse eiland en Turkije. Aan het hoofd van de smokkelbende staat een man die altijd gemaskerd is en waar niemand tot nu toe de identiteit van heeft kunnen achterhalen. Morgan wordt tegen wil en dank betrokken bij een spannend complot. Wat een luxe vakantie leek te worden, ontaardt in een drama waarbij zelfs een dode valt. Morgan gaat zelf op onderzoek uit, maar weet op den duur niet meer wie wel en wie niet te vertrouwen is. Alleen Nicholas, die vertrouwt ze intuïtief. Of is er meer aan de hand?

Mijn mening: ‘Spiegeling van de zee’ is een verhaal wat vlot wegleest. Het verhaal is redelijk voorspelbaar maar daarom niet minder leuk. ‘Donkere cipressen’ is qua verhaal veel beter opgebouwd. Hierin herken je de hand van Nora Roberts. Ze combineert spanning en romantiek als geen ander. Het verhaal wordt nergens voorspelbaar, de ontknoping is spannend. Pas op het eind krijg je door wie waarvoor verantwoordelijk is geweest. Het eerste verhaal zou van mij drie sterren krijgen maar het tweede verhaal vind ik beduidend sterker, daarom toch voor de gehele bundel vier sterren.