Een roman met een thrillerrandje dat Roger Jon Ellory waarschijnlijk vast in zijn systeem heeft zitten. Een boek vol mooie woorden en zinnen waar je als amateurschrijver alleen maar stinkend jaloers op kunt worden, jezelf afvraagt hoe hij tot dit prachtigs komt. Talent of een gave? Het maakt me in principe helemaal niets uit – een genot om te lezen is het sowieso!
Je wordt meestal al vanaf de eerste zin uitgenodigd om het boek in te stappen, je te wentelen in een sfeer om er dan vervolgens uren te vertoeven en er niet meer uit te komen tot de laatste finale punt is bereikt.
Als ik het in een woord zou moeten samenvatten zou ik zeggen: Meesterlijk!

‘Een rein geweten is niets meer dan een slecht geheugen.’
Dit was, voor wat het waard was, het laatste dubieuze pareltje wijsheid dat Evan Riggs aan Henry Quinn te bieden had op de dag dat hij uit Reeves County Farm Prison werd ontslagen.

Daar heb je het al, een pakkende beginregel …
We schrijven het jaar 1972.
Het verhaal over twee broers – Carson en Evan Riggs met als verbindende factor de jonge Henry Quinn die door jeugdige stommigheid een fout maakt en in de gevangenis in Reeves belandt.
Als celmaatje van de moordenaar Evan Riggs, een countryzanger met 1 album op zijn naam getiteld The Whiskey Poet (kom ik op terug!), heeft Henry een soort van beschermengel in de doorgaans harde wereld van het gevangenisleven. Als Henry uiteindelijk na drie jaar vrijkomt neemt hij zijn belofte aan Evan dan ook bloedserieus. Op zoek gaan naar diens dochter en haar een brief bezorgen.

Makkelijker gezegd dan gedaan …..

Henry vertrekt naar Calvary – Texas.
A man on a mission waar hij met geen mogelijkheid vanaf te brengen is
Het stugge stadje lijkt een poel van verderf en geheimzinnigheid, inwoners die in de zak van de plaatselijke sheriff lijken te wonen en hun mond dan ook stevig dicht houden over het verleden.
Evan's dochter. Het lijkt er op dat Henry allereerst op zoek moet naar Carson, sheriff – broer van Evan en zoals Evan denkt voogd van zijn dochter Sarah.
Als Henry vragen begint te stellen stuit hij op veel, heel veel weerstand. Als hij de mooie Evie ontmoet lijkt hij uiteindelijk toch een bondgenoot te hebben in zijn zoektocht. De twee trekken steeds meer naar elkaar toe en komen in gevaarlijke situaties terecht, zal de aanhouder winnen?

Het boek verhaalt in twee tijden.
Het begint met Henry in de “tegenwoordige tijd” en wordt afgewisseld met het verhaal van William en Grace Riggs, die in 1918 trouwen, en hun zonen Carson en Evan krijgen.
Steeds om en om lees je de voortgang van Henry en de muren die hij moet afbreken op zoek naar Sarah en de geschiedenis van de familie Riggs en de reden voor de Broedertwist die leidde tot veel ellende en ook nog steeds in de huidige tijd speelt.
Langzaam maar zeker verweven de twee verhalen tot een mooie climax die je onderweg laat genieten van stukken tekst – zinnen en woorden die je gulzig indrinkt en ruimte geeft voor je eigen creatieve inbreng als het om verbeelding gaat. Geschetste situaties en omgeving komen tot leven in een waanzinnig goed opgebouwd verhaal dat doordrenkt is met verbazingwekkende simpelheid (zo lijkt het tenminste) en een vleug humor. Genieten geblazen was het weer!

http://josesprakeloos.blogspot.nl/2016/12/rj-ellory-broedertwist.html