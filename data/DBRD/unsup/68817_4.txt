In “Wakker! Levenslessen van een Apachepiloot” biedt auteur Peter Gordijn ons de mogelijkheid om ons beeld over het leven van een militair piloot bij de Nederlandse Koninklijke Luchtmacht scherp te stellen. Hij nam tevens deel aan VN-missies naar Afghanistan en Mali.
De cover toont een close-up van een militair piloot en straalt in eerste instantie een stoer (bijna macho) beeld uit. Het is voornamelijk de ondertitel “Levenslessen van een Apachepiloot” die duidelijk maakt dat het boek meer te bieden heeft dan enkel heldhaftige verhalen van een leven in zesde versnelling.
Er is een hemelsbreed verschil tussen dit boek en fictieboeken over oorlogen, welke vaak neigen naar een opbod aan actie, geweld, sensationele taferelen. Hiermee vergeleken legt dit boek veel meer de nadruk op hoe de mens de missie ervaart en zijn de gebeurtenissen per definitie realistischer (vermits het non-fictie betreft).
Vooraf had ik een bepaald beeld van wat militaire missies inhouden voornamelijk op basis van wat ik in de media zie of lees en deels gekleurd door fictie (films/boeken). Dit boek heeft er zeker toe bijgedragen om dit beeld scherp te stellen.
Het boek geeft mooi weer hoe Peter Gordijn evolueert van een stoere, op materialisme gerichte Apachepiloot naar iemand die het oogklepdenken wil afgooien en via zelfreflectie en aandachtstraining naar de onderliggende levenslessen op zoek gaat.
Dankzij zijn specifieke levenservaring, heeft Peter zich al heel wat levenslessen kunnen eigen maken.
De toonzetting is vrij adequaat. Het inderdaad ernstige onderwerp wordt bijwijlen luchtig behandeld en het verhaal is met de nodige humor doorspekt zonder dat het een karikatuur wordt.
Het boek is mijn inziens geschikt voor iedereen die belang hecht aan persoonlijke ontwikkeling en groei en dit gaat dus veel verder dan de voor de hand liggende doelgroep van mannen tussen de 20 en 40 jaar.
Het boek geeft een zeer goed beeld van het leven van een militair piloot en heeft daarnaast ook heel wat interessante levenslessen te bieden die voor iedereen waardevol kunnen zijn. Het boek is ook met veel zorg vormgegeven: het vakjargon wordt degelijk toegelicht en de katern met foto’s vormen een duidelijke meerwaarde.