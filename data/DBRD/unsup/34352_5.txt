Het zevende deel in de serie rondom hoofdinspecteur Berg is ook zeer goed te lezen zonder de andere delen te hebben gelezen, echter nadien ontstaat zeker de wens de rest van de serie ook te lezen. Berg is een aansprekend karakter, gedreven in zijn werk en gepassioneerd in zijn hobbyâ€™s. Ook de overige karakters in De mythe van Methusalem zijn goed uitgediept en neergezet, waarbij Claes ook voldoende aandacht heeft gehad voor de onderlinge relaties. Vanaf de proloog weet Claes je met een flinke dosis spanning het verhaal in te trekken, een spanningsboog die hij tot het einde weet vol te houden. Zelfs op de laatste pagina weet Claes met de laatste zinnen nog even de spanning weer flink op te bouwen, waardoor je als lezer met een voldaan maar vragend gevoel achterblijft. De Mythe van Methusalem heeft een ijzersterk plot waarbij het hoofdonderwerp op een geweldige manier verwerkt is in een zeer spannend boek. Claes laat geen losse eindjes achter maar weet, zonder te vroeg teveel info weg te geven, de verhaallijnen in de laatste hoofdstukken op adembenemende wijze bij elkaar te voegen. Een boek dat iedere thrillerliefhebber gelezen moet hebben! Een terecht nominatie voor de Hercule Poirotprijs 2014, waar ook de winst zeker op zijn plaats was geweest.