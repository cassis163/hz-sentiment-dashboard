Al jaren is uitgeverij De Arbeiderspers samen met het L.P. Boon-documentatiecentrum bezig met de publicatie van het ‘Verzameld werk’ van Louis Paul Boon. Uiteindelijk zal dit 24 delen beslaan, een reeks goed verzorgde paperbacks met zijn belangrijkste werk. De delen verschijnen niet in volgorde, waardoor ‘Memoires van de Heer Daegeman / Eros en de eenzame man’ weliswaar deel 18 is, maar het veertiende deel dat uitkwam. Nog tien te gaan dus.

Dit deel bundelt twee indringende, maar ook omstreden romans van Vlaanderens grootste schrijver. Allebei hebben ze de vorm van een nagelaten bekentenis. In ‘Memoires van de Heer Daegeman’ (1975) is de verteller asociaal en crimineel, in ‘Eros en de eenzame man’ (1980, een jaar na Boons dood) is het een voyeur en exhibitionist die vooral op jonge meisjes valt. Boon gaf die personages zoveel van zichzelf mee, dat lezers de boeken als min of meer autobiografisch gingen beschouwen.

Het mooie van deze nieuwe editie is het nawoord van zo’n honderd pagina’s. Dat geeft, slechts hier en daar een beetje hoogdravend, een veel beter zicht op beide romans en hun plaats in het werk van Boon. Zeer verhelderend. Alleen al daarom is deze uitgave onmisbaar voor de liefhebbers.

(Eerder gepubliceerd in Boekenpost)