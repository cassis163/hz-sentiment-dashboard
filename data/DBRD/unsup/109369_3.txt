Via de Hebbanbuzz kreeg ik de kans om Een stap te ver van Tina Seskis te lezen.

Na de informatie over het boek gelezen te hebben, leek het me een heel interessant boek.
het verhaal gaat over Emily Coleman die in het eerste hoofdstuk van het eerste deel in de trein zit met het plan haar 'oude leven' compleet achter zich te laten op weg naar Londen om een nieuw leven onder een nieuwe naam op te bouwen. Als Cat Brown vindt ze een kamer om te wonen en een nieuwe baan.
In het huis waar ze de kamer huurt leert ze Angel kennen die zich als een engel over Cat vouwt en zich over haar ontfermt. In zeer korte tijd zijn ze vriendinnen.
Het eerste deel van het boek kabbelt voort en leer je de personen in het boek kennen. Heden en verleden worden per hoofdstuk afgewisseld. Hoofdstukken zijn erg kort en komen soms wat verwarrend over.

In het tweede deel komt het verhaal ineens in een stroomversnelling. We zijn 9 maanden verder en Cat is inmiddels een aantal promoties op haar werk verder (hoe dan? realistisch is het niet). Angel en Cat wonen inmiddels met z'n tweetjes in een appartement. Als we inmiddels een jaar verder zijn, gebeuren er ineens vreemde dingen waardoor Cat met de politie in aanraking komt en als ze op borgtocht vrij wordt gelaten, zit haar man Ben op haar te wachten.

In het derde deel neemt Ben Cat/Emily mee naar een hotel en wil dat ze daar verteld wat er die ene dag is gebeurt. Wij als lezers weten nog steeds niet waardoor Emily op de vlucht is geslagen en eindelijk komen we dit na ruim 270 pagina's gelezen te hebben te weten. Heel heftig! Dit is het enige deel in het boek dat mij echt heeft weten te raken.

En in deel 4 zijn we ineens een eind verder in de toekomst en is het ineens eind goed, al goed als in een sprookje.

Op de voorkant van het boek staat dat het boek een literaire thriller is. Ik heb echt 0 komma 0 spanning gevoeld bij het lezen alleen heel veel verdriet in het derde deel.
Dus het genre dat aan wordt gegeven klopt echt niet.

Veel had ik verwacht van het boek, maar kwam toch bedrogen uit.
Het is een vlot geschreven boek dat -als je eenmaal aan heden/verleden- gewend bent vlot weg leest. Maar het is geenszins een thriller.
Dit debuut van Tina Seskis krijgt van mij 3 sterren omdat het lekker leest, maar een hoogstandje is het zeker niet.