Riders is het eerste deel in de nieuwe serie van Veronica Rossi. De lezer kent Rossi al van haar trilogie Een wereld zonder hemel die in 2012 verscheen bij Boekerij. De serie werd verkocht in 25 verschillende landen en Warner Bross Studios nam een optie op de filmrechten. Riders is geïnspireerd op de Bijbelvoorspelling over de vier ruiters van de Apocalyps. Daarmee heeft het boek een wat duister historisch randje. Het verhaal volgt Gideon, de verwezenlijking van de ruiter Oorlog.  

Gideon is net doodgegaan. Maar waar normaal de dood het einde is, begint zijn leven dan pas. Na een ontmoeting met Daryn blijkt dat hij de verwezenlijking van Oorlog is: een van de ruiters van de Apocalyps. Zijn taak is de sleutel te beschermen die een poort naar een andere wereld kan openen voor de Horde: een groep gevallen engelen die de mensheid tot slaaf wil maken. Eerst moet hij echter op zoek naar de andere ruiters, die niet direct zijn beste vrienden blijken te zijn. In een zoektocht naar de Ruiters moet Gideon zichzelf leren kennen om zo zijn talenten als Ruiter volledig te kunnen ontwikkelen.  

Gideon vertelt zijn verhaal onder verdoving in een kleine ondervragingsruimte. Daardoor krijgt het boek een vertelstructuur. Rossi heeft een schrijfstijl die snel te lezen is, waardoor je als lezer door het boek vliegt. De vertelstructuur zorgt voor de nodige stops in het verhaal waardoor zowel Gideon als de lezer gedwongen worden om een adempauze te houden. Soms is dit erg hinderlijk, omdat je een chronologisch verhaal en een verhaal in de nabije toekomst leest waardoor de lezer zijn aandacht moet verdelen en de ene verhaallijn op momenten spannender is dan de andere. Het boek is diepgaand maar toch makkelijk te begrijpen. Op bepaalde momenten had Rossi wat verder mogen uitweiden over de achtergrond van de Ruiters, maar aangezien de Ruiters op dit moment zelf weinig weten zal dat wel de reden zijn dat de lezer dit ook nog niet weet.  

Het grootste minpunt aan de verhaallijn is de structuur van de verhaallijn naar het einde van het boek toe. Daarin gaat een halfjaar voorbij waar bijna niet over wordt uitgeweid, terwijl de opbouw van vriendschap wel heel belangrijk is! Daar had meer over geschreven mogen worden.  

Rossi heeft de verschillende personages echt verschillende karaktertrekken gegeven. Dat maakt ze origineel en realistisch. Het is jammer dat er buiten Gideon niet echt op de personages wordt ingegaan. Misschien dat in een vervolg het verhaal uit het perspectief van een andere Ruiter kan worden verteld. Dat zou de personages wat meer diepgang kunnen geven. Het is heel duidelijk dat elk personage zijn eigen verhaal meebrengt. De acceptatie van de personages van het feit dat ze Ruiters zijn en van de beperkte informatie die ze krijgen is niet geheel geloofwaardig. Ook de relatie tussen Gideon en Daryn gaat wel heel snel. Het is een beetje een ‘liefde op het eerste gezicht’-verhaal. Dit heeft het boek niet nodig en leidt af van de plot.  

Het concept van Riders is heel aantrekkelijk en trekt de lezer lekker snel mee in het verhaal. Er wordt gedoseerd informatie gegeven, waardoor het boek spannend blijft. Er had verder uitgeweid mogen worden over de verschillende personages en het achtergrondverhaal, maar daardoor blijft er ook genoeg te vertellen in een vervolg. Een boek voor iedereen die houdt van spanning en mysterie in het young adult-genre!