Korte inhoud

Tijdens de jaren ’70 gaat de jonge Paulo mee met zijn tijd, en spendeert hij veel tijd in de hippie gemeenschap. Daardoor heeft hij in zijn thuisland een aanvaring met de geheime politiecel van de Braziliaanse regering. Hij doorstaat er zeer zware martelpraktijken en beslist hierna om naar Europa te gaan en daar de hippies op te zoeken. Van Italië reist hij door naar Amsterdam waar hij Karla leert kennen. Karla wil met de Magic Bus naar Nepal en is op zoek naar iemand om met haar mee te komen. Uiteindelijk overtuigt ze Paulo, die eigenlijk het liefst van al auteur wil worden.


‘ Zijn droom was schrijver worden, maar daarvoor was het nog te vroeg, en hij twijfelde of boeken wel die macht hadden,
maar hij zou zijn best doen om dat wat de anderen nog niet zagen, te laten zien.’

Hun reis met de Magic Bus is voor hem het begin van een periode die Paulo diepgaand zal veranderen, vooral zijn kijk op de wereld zal tijdens deze ervaring vorm krijgen en hij zal ook nieuwe waarden leren kennen.

Conclusie
Paulo Coelho is een bekende Braziliaanse auteur, zijn boeken staan zijn in heel wat landen op nr 1. Hij schrijft vooral over religie, filosofie en spiritualiteit, en voelt zich verwant tot de New Age beweging. In de meeste van zijn boeken verlaat het hoofdpersonage zijn of haar omgeving en gaat op zoek naar hun zijn of haar lotsbestemming. Bovendien heeft hij meerdere internationale literatuurprijzen gewonnen.

Hippie is zeker een boek dat aangeraden kan worden aan de lezers die reeds andere boeken van Paulo hebben gelezen. Het boek is namelijk grotendeels autobiografisch en na het lezen van Hippie wordt het ook duidelijk waar Paulo zijn inspiratie voor zijn boeken heeft gehaald. Bovendien bevat het boek ook alle typische Paulo Coelho- elementen: de queeste van het hoofdpersonage naar zichzelf en geluk, een geliefde, spiritualiteit, een vleugje magie…dit in een eenvoudige schrijfstijl die vaak meerdere dubbele bodems bevat.

Toegegeven, als lezer heb ik Paulo Coelho moeten leren appreciëren. De eerste keer dat ik een boek van hem las vond ik er niet veel aan, maar moest ik die nu herlezen zou ik die waarschijnlijk wel wat beter vinden en dit mede dankzij het lezen van Hippie.

Maar Hippie is veel meer dan dit. Het is een flashback naar de jaren ’70 waarin jongeren op zoek gaan naar vrijheid en vrede. Overal waren er conflicten waaronder de Vietnamoorlog er één van was, jongeren waren niet akkoord met de politieke beslissingen van toen en kwamen vredelievend de straat op om te protesteren. Experimenteren met allerlei drugs was ook niet uit den boze. London en Amsterdam werden beschouwd als een soort Mekka van de hippie-wereld. Lange haren, kleurrijke kledij, jongens met baarden, bloemen in het haar en meisjes zonder bh hoorden daar allemaal bij. Op straat werden hippies aangekeken en de gewone man van de straat begreep hen maar niet. Dit boek geeft dan ook een bijzondere inkijk in het leven van de hippies van toen en hoe zij zich voelden. Wat best wel interessant is.

Voor mij was Hippie een leerrijk boek niet alleen op vlak van wat het hippie-zijn betekende maar ook vanwaar Paulo zijn inspiratie haalde en hoe hij geworden is tot wat hij nu is. Een van de boodschappen van het boek is zeker nu nog actueel, vaak beoordelen we mensen aan de hand van hun uiterlijk en negeren we hun innerlijk, wie zij echt zijn. Iemand die er anders uitziet wordt vaak ten onrechte veroordeeld.

Hippie is zeker een leuk boek voor de Paulo Coelho fans, maar ook lezers die nog nooit iets van hem hebben gelezen is het een goede starter, omdat je het dan als een soort van inleiding kan zien op zijn ander werk. Het is zijn meest autobiografisch werk; deze kunnen soms wat saai en langdradig overkomen, maar dat is Hippie zeker niet, omdat het in een verhaalvorm werd gegoten.

Ik heb van dit boek genoten en scoor het dan ook een 4 sterren en ik hoop dat Paulo ooit de kans krijgt om Karla nog een keertje te ontmoeten.