Will Trent lijkt, gesterkt door zijn liefde voor Sara, eindelijk afscheid te kunnen nemen van zijn verleden. Maar wanneer Amanda Wagner hem bewust buiten het onderzoek naar de moord op een jonge studente houdt, ontdekt hij dat het verleden hem nooit met rust zal laten. Will verricht zijn eigen speurwerk en keert daarvoor terug naar het weeshuis waar hij ooit opgroeide. Daar treft hij onverwacht Amanda aan. Ze zullen beiden de demonen uit hun verleden moeten verslaan om te voorkomen dat er zich in Atlanta een nog grotere ramp zal voltrekken.

Ik moet heel eerlijk zeggen dat dit niet het beste boek is van Karin Slaughter. De overgang van heden en verleden zijn nogal verwarrend, omdat de hoofdstukken te lang zijn en je daardoor helemaal in een bepaald tijdperk zit. Dat maakt het soms wel wat taai.
Had er moeite mee om er helemaal bij te blijven moet ik eerlijk bekennen en dat gevoel heb ik bij een Slaughter nog nooit gehad. Uiteraard heb ik het wel helemaal uitgelezen en wordt dat ook beloond doordat dan uiteindelijk duidelijk wordt wat de reden is van de episodes uit het heden en het verleden. Naarmate het einde nadert komt het ijzersterk plot als een verrassing.
Vrouwenhaat is een van de themas in dit boek, zowel bij het politiekorps in de jaren 70 als bij de volkomen geflipte seriemoordenaar die werkelijk een gruwelijke methode gebruikt om de vrouwen te verminken en uiteindelijk te vermoorden. Het andere thema is rassendiscriminatie, blank tegenover zwart. Al met al toch heel goed boek, maar wel met minder plezier gelezen dan vorige boeken van één van mijn favoriete schrijfsters.
Dit boek krijgt van mij, ondanks het verwarrende gedeelte, toch 4 sterren.