Onbezonnen - Vera Lundi
Genre; Thriller
Uitgever; Agemo Uitgeverij
ISBN; 978 90 821370 5 7
Uitvoering; Paperback
Aantal pagina’s; 271
Uitgave; november 2015

Dank aan Agemo Uitgeverij voor het beschikbaar stellen van dit recensie exemplaar.

Korte inhoud;

Roy Peters wordt zinloos vermoord. Zijn vrouw Monica blijft achter met twee kleuters. De tijd staat stil. Het enige dat haar op de been houdt, zijn haar twee dochters. Acht jaar later beseft Monica dat het leven ongemerkt is doorgegaan.

Door een bericht dat ze onder ogen krijgt, wordt de woede die ze voor de dader voelt aangewakkerd tot een onmetelijke haat. Ze heeft nog maar één doel. De moordenaar moet lijden, zoals zij al jaren doet. Om haar daden te rechtvaardigen wikkelt Monica zich in een web van leugens.

Er is geen weg terug!

Samenvatting;

Joost Kanters is leraar maatschappijleer en nog iemand van ‘de oude stempel’. Gezag wil hij over zijn klas, maar een stelletje pubers van zestien jaar maken het hem wel heel moeilijk.

Patrick van Vliet, meeloper eerste klas, heeft eindelijk aanzien als hij het pistool van zijn stiefvader meebrengt naar school. Voor het eerst kijken zijn vrienden Teus, Milan en Kris naar hem op. Als Teus besluit om hun leraar maatschappijleer eens een lesje te leren kan Patrick niet anders dan instemmen.

Roy Peters, politieman in hart en nieren, woont samen met zijn vrouw Monica en zijn twee dochtertjes Esther en Myra, in een rustig dorp met als buren Joost en Kim Kanters. Als op een avond bij de buren ingebroken wordt, is Roy er als eerste bij. Door deze onvoorziene tussenkomst is er paniek bij de inbrekers en wordt Roy in koele bloede neergeschoten.

‘Dit is het dan’

Patrick van Vliet stapt in het busje met tralies. Hij is beschuldigd van moord op een politieagent, hoewel hij zelf bij hoog en laag beweerd onschuldig te zijn. Twee jaar jeugddetentie, hij telt de dagen af.

‘Nog zevenhonderdnegenentwintig lange dagen te gaan’

Monica, de vrouw van Roy leeft verder voor haar kinderen, maar blijft zich wentelen in haar verdriet en een allesoverheersende haat voor de moordenaar van haar man. Wraak, dat wil ze, maar ze heeft geen idee hoe ze haar wraak in plannen moet omzetten.

Na zijn vrijlating ontmoet Patrick Mandy. Zij gelooft in zijn onschuld en ze worden verliefd. Alles lijkt goed te gaan en zij kan Patrick op het rechte pad houden, tot hun baby Mischa geboren wordt. Als Patrick dan ook nog zijn baan kwijt raakt en inplaats van werk te zoeken op de bank of in de kroeg hangt, gaat het steeds meer bergafwaarts met hem.

Via een fake profiel op Facebook komt Monica erachter dat Patrick een zoontje heeft. Een kind dat zij en Roy nog graag samen hadden gehad. Langzaam vormen zich plannen in haar hoofd. De moordenaar van haar man moet lijden en hetzelfde voelen als zij. Monica besluit haar plannen uit te voeren en weeft een web van leugens rondom zichzelf en haar dochters. Zij gaat zelfs zover, dat haar dochters argwaan krijgen en in gevaar komen. Hoe kan ze dit nog stoppen?

Na zijn scheiding van Mandy en een leven als crimineel, is Patrick het beu en wil hij zijn leven terug op de rails krijgen. Opnieuw ontmoet hij zijn jeugdvriend Teus en opnieuw laat hij zich meeslepen. Teus, die ondertussen een goede baan heeft, belooft Patrick werk en onderdak....... maar voor wat hoort wat!

‘Berouw komt na de zonde’

Conclusie;

‘Onbezonnen’ is gebaseerd op een ware gebeurtenis, een politieman die om het leven kwam toen hij een inbraak probeerde te verijdelen.

Het verhaal wordt verteld vanuit verschillende personages en verschillende tijdspannes. De hoofdstukken zijn kort, het taalgebruik is simpel en het lettertype is opvallend groot, waardoor het vlot leest.

Na de proloog, die vraagt om verder te lezen en mij nieuwsgierig maakte, valt het verhaal stil. Het wordt onnodig langdradig gemaakt door de steeds terugkomende herhaling van Monica haar verdriet. Ik had verschillende déjà vu momenten en een ‘nu weet ik het wel’ gevoel.

De karakters zijn goed uitgewerkt door Lundi. Je voelt tijdens het lezen wat voor persoon je voor je hebt. Vooral het personage van Patrick komt goed uit de verf. Het verhaal van een jongen die bij voorbaat gedoemd is om te mislukken. Geen gelukkige jeugd, slechte vrienden en tijdens zijn detentie onaangename ervaringen met zijn bewakers. Getekend voor het leven. Even hoop je dat het goed komt met hem, maar ook dat wordt hem niet gegeven.

Het karakter van Monica is ongeloofwaardig en onevenwichtig. Niet enkel haar karakter is ongeloofwaardig, er zijn ook verschillende passages in het boek waar ik mijn bedenkingen bij heb. Bovendien mist de wraak, die zij uitwerkt op Patrick, totaal zijn doel.

Toch werkt Lundi duidelijk naar een plot toe. Een opbouwend verhaal met een veelbelovende start en naar de uiteindelijke plot best spannend te noemen, maar daartussen helaas langdradig en niet erg realistische verhalenlijnen. Ook jammer van de foutjes die erin geslopen zijn. Er had volgens mij meer ingezeten.

De opzet van het verhaal blijft origineel, evenals het psychologisch spel dat gespeeld wordt, maar de uitwerking en geloofwaardigheid laat helaas te wensen over. 2,5 ster voor ‘Onbezonnen’.