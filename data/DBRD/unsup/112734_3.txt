The Treatment was een heerlijk boek om te lezen; de schrijfstijl was nog net zo meeslepend als in het eerste deel. Het verhaal vond ik persoonlijk iets minder sterk, maar desondanks ben ik een hele nacht opgebleven om dit boek uit te lezen...

Wat ik erg tof vond aan dit tweede deel van de serie, is dat we wat meer achtergrondinformatie krijgen over The Program, The Treatment en het ontstaan hiervan. Hierdoor krijg je een beter beeld van de wereld waarin Sloane leeft. Toch bevat The Treatment net als het eerste deel maar weinig actie, hoewel dit naar het einde toe iets toeneemt.



De romantiek in dit boek is voor mij heel onrealistisch, er ligt veel nadruk op zoensessies en seks, waardoor het soms voelt alsof de auteur het er te dik bovenop legt, te graag wil laten zien hoe jongeren verliefdheid beleven. O en dan komt er ook nog eens een love triangle om de hoek kijken..

Wat ik persoonlijk wel erg goed vind is dat er condooms vermeld worden - op een keer moeten ze snel op de vlucht slaan en hebben ze de condooms op hun laatste schuilplaats vergeten. Hierdoor kunnen ze geen seks hebben. Ik heb laatst voor een opdracht aan de universiteit onderzoek gedaan naar de representatie van seksualiteit in YA boeken en het komt helaas heel vaak voor dat anticonceptie niet genoemd wordt in boeken, terwijl dit toch zeker een wezenlijk onderdeel is van seksualiteit. Een dikke thumbs up dus voor Suzanne Young om dit in ieder geval bespreekbaar te maken!



Inhoudelijk vond ik The Treatment behoorlijk tegenvallen. Waar The Program me met haar verhaal wist weg te blazen, bleef ik hier toch een beetje teleurgesteld achter. De schrijfstijl is nog altijd heerlijk en we krijgen meer achtergrondinformatie, maar het boek mist naar mijn mening toch echt wel wat actie!