Onvoltooide zomer, een boek van Peter Robinson dat ik tot de politie-boefje boeken reken. Bij de recensie van Verdronken verleden merkte ik al op dat het voor Robinson geen probleem is om met Alan Banks verschillende soorten verhalen te schrijven. Zonder dat ik dit vooraf wist, lag het bewijs ervan al naast me.
Onvoltooide zomer is zeker geen slecht boek maar ik reken het ook niet tot de literaire hoogstandjes van hem. Op eenvoudige wijze worden de doodsoorzaken van twee jeugdigen door Alan Banks onderzocht. Hierbij is het een leuke bijkomstigheid dat Graham een jeugdvriend van hem is waardoor we veel over de jeugd van onze speurneus komen te weten.
En dan is het leuk om alle Engelse pophelden van de jaren 60 en 70 langs te zien komen. Aardig gevonden door Robinson maar het geeft het verhaal niet zoveel diepgang.
Ik wil daarom dit boek samenvatten als een lekker stukje ontspannend leesvoer waar je heerlijk in weg kunt duiken. Opperste concentratie wordt niet vereist, je zit er snel in en kunt na een onderbreking de draad ook weer snel oppakken.
Dus gewoon een goed boek dat voor mij een waardering verdient van drie sterren.