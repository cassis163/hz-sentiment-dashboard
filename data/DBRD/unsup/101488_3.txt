'Moord aan zee' is een superdunnetje. Het is een kortverhaal van 16 bladzijden dat in 2015 een tijdje gratis werd uitgedeeld bij aankoop van een boek en op 8 juli 2015 ook op de Belgische kusttram. Het werd uitgegeven om het 30-jarige schrijverschap van Claes te vieren. Omdat het zo dun is, is het onzinnig om het volgens de maatstaven van een boek te beoordelen en te recenseren. Het verhaal kan wel een aanzet zijn voor diegenen die Jo Claes zijn boeken niet kennen om ze te gaan lezen.

Wat de lezer in ieder geval meekrijgt, is de liefde van Thomas Berg voor eten, voor mythologie en voor koffie. Voor andere eigenschappen van Berg zoals zijn wat norse natuur, zijn aversie van foutieve spelling, zijn kookkunsten en zijn orchideeÃ«n, is in dit kortverhaal geen plaats. Ook de afwikkeling van de moordzaak gaat enorm snel. Te snel in feite. Voor wie de boeken van Claes nog niet kent, heeft dit kortverhaal te weinig om het lijf om als echte kennismaking te kunnen dienen. Meer nog, de snelle afhaspeling van het verhaal geeft misschien foutief de indruk dat Claes zijn boeken ook zo zijn, terwijl deze net indrukwekkend dik en gelaagd zijn. Het voorwoord van de uitgever is wat dat betreft dan ook betere reclame. Wie al fan is, wil dit boekje natuurlijk graag aan zijn collectie toevoegen.