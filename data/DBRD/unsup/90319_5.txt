Deze dichtbundel bevat een selectie van honderd mooie gedichten, gekozen uit de dichtbundels die verschenen in 2013-2014 door juryvoorzitter Peter Vandermeersch van de VSB-poëzieprijs. Naast de genomineerden voor de prijs zijn er ook gedichten van andere dichters in opgenomen. Er is voor gekozen om de gedichten op alfabetische volgorde van de achternaam op te nemen. Vandermeersch schrijft in zijn inleiding dat hij de rijkdom uit al die bundels wil laten lezen. Dat doet deze bundel uitstekend. In deze bundel vindt de lezer een grote variatie in thema, stijl, ritme, metafoor.

Van Hester Knibbe, de winnares van de VSB-poëzieprijs, zijn er enkele gedichten in de bundel opgenomen. Ik lees in haar gedichten over leven en dood, de cyclus van het leven. Ze neemt elementen en thema's uit de Bijbel, zoals Abraham die zijn zoon moest offeren in het gedicht Thebe, en vermengt deze op geweldige wijze met elkaar en moderne elementen (de discomuziek uit datzelfde gedicht) zodat er een nieuw beeld ontstaat.

Stuk voor stuk zijn de gedichten uit deze bundel aansprekend, knellen ze (bijvoorbeeld Kindsoldaten van Gwy Mandelinck) of roepen ze beelden op (zoals Les cheveux blancs van Kreek Daey Ouwens). Dat maakt van deze bundel een bundel om keer op keer op te pakken, een gedicht te lezen of een gedicht te herlezen. Een waar woorden-rijkdom.