Zijn laatste wil, zo heet het nieuwe boek van Elizabeth George. De meeste boeken van deze schrijfster heb ik met veel plezier gelezen. Ik was dan ook zeer benieuwd naar haar meest recente. Het boek telt meer dan 600 bladzijden en het speelt zich af op Guernsey. Op de omslag staat dat het een Thomas Lynley mysterie is, maar Thomas komt maar heel even en zijdelings in beeld. Deze keer zijn de hoofdrollen weggelegd voor Deborah en Simon St. James. Ze schieten een Amerikaanse vriendin van Deborah te hulp als deze gearresteerd wordt op verdenking van moord. Het verhaal speelt zich voor een klein deel af in Amerika, het grootste deel beschrijft de gebeurtenissen op Guernsey. Guy Brouard, een rijk en plaatselijk bekend man, is vermoord. Heeft Deborahs vriendin genaamd China het gedaan?

Elizabeth George is een Amerikaanse schrijfster die als geen ander thrillers kan schrijven die op Engelse leest geschoeid zijn. Ook bij Zijn laatste wil is dit het geval en ze zet de Engelse sfeer en traditie waardig voort. Dat is en blijft bewonderenswaardig. Elizabeth George kan uitstekend relaties, verwikkelingen en dialogen beschrijven. Dat doet ze ook in dit boek.

Zoals gezegd is het een lijvig boek, dit is vaak het geval bij de boeken van George. Daar is niets mis mee. Als het de schrijver lukt om de lezer honderden paginas lang vast te houden en te boeien, dan is het zelfs een grootse prestatie. Deze keer is dat bij mij helaas niet gelukt. Ik vond het verhaal te breed uitgesponnen en er waren, naar mijn smaak, teveel passages met uitvoerige beschrijvingen die mij maar matig konden boeien. Ook vond ik het boek op meerdere momenten niet echt spannend. Voor mij persoonlijk geldt dat Elizabeth George meer de leidraad zou mogen volgen dat schrijven soms ook schrappen betekent. Wel blijft overeind dat ze een meesteres is in het schilderen van een levensechte omgeving, in het schrijven van goede dialogen en het weergeven van relationele beslommeringen. De balans opmakend kom ik tot drie sterren. Het blijft knap, maar ik heb betere van haar gelezen.