In 2002 begon Camilla Läckberg met haar Fjällbacka-serie over inspecteur Patrik Hedström en zijn vrouw Erica Falck. Het eerste boek in deze serie, IJsprinses, schreef ze voor een cursus thrillers schrijven, die ze als kerstpresentje had gekregen van haar echtgenoot, moeder en broer. Inmiddels worden de boeken wereldwijd verkocht en heeft deze Zweedse levensgenieter een grote schare fans verzameld. In 2010 verscheen Zeemeermin, het zesde deel in de veelgeprezen serie.
De bewoners van Fjällbacka en omstreken zijn in de ban van de net verschenen debuutroman van Christian Thydell: Zeemeermin. Het boek krijgt prachtige recensies en de kersverse sterauteur wordt alom geprezen. Hij wordt echter niet alleen overladen met loftuitingen, er bereiken hem ook een aantal wraakzuchtige anonieme dreigbrieven. Christian raakt hiervan onthutst en is totaal van slag als hij, tijdens de perspresentatie van zijn boek, weer zon brief krijgt. Hij krijgt een mentale tik en stort in. Op vrijwel hetzelfde moment vindt de politie, onder aanvoering van inspecteur Patrik Hedström, een dode man vastgevroren in het ijs. Het blijkt de persoon te zijn die al vier maanden wordt vermist: Magnus Kjellner, een oude jeugdvriend van Christian. Patrik vermoedt dat er een verband is tussen de dreigbrieven naar Christian en de moord op Magnus. Hij start, samen met zijn vertrouwd team, een onderzoek. Na een tijdje komen ze erachter, met enige hulp van de nieuwsgierige Erica Falck, dat twee andere jeugdvrienden van Christian ook dreigbrieven ontvangen. Het vermoeden van Patrik wordt sterker en hij besluit het verleden van de vier vrienden door te spitten. De gevolgen zijn schokkend ...

Camilla Läckberg levert met Zeemeermin een vlot lopend verhaal af met veel afwisseling. Zo worden de hedendaagse gebeurtenissen afgewisseld met stukken uit de jeugd van Christian, waardoor de plot zich langzaam ontvouwt. De spanning wordt knap opgebouwd, wat resulteert in een verrassend einde en een dijk van een ontknoping.

De kracht van Läckbergs thrillers zit in de sterk uitgediepte personages en hun onderlinge relaties. Deze zijn zo strak uitgewerkt, dat de lezer met hen meevoelt, meedenkt en meeleeft. In Zeemeermin is Christian Thydell zon krachtig karakter. Hij leidt een gecompliceerd en heftig leven, maar Läckberg weet dit zo te beschrijven dat elke actie vanuit zijn karakter te verklaren valt. Verder maken de vertrouwde personen in de serie de nodige ontwikkelingen mee, waarbij vooral de vele zwangerschappen opvallen.

Er is weinig negatiefs aan te merken op Zeemeermin. De boeken van Läckberg staan als een huis. Een huis waaraan hopelijk nog veel meer wordt gebouwd. En voor de amateurschrijvers met ambitie: Kerstmis komt er weer aan ...