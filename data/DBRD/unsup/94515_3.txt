Drie aanbevelingen: niet s nachts lezen, niet lezen als je net gegeten hebt en niet lezen als je een zwak hart hebt. Je bent gewaarschuwd! De tekst van auteur James Rollins op het omslag is al genoeg om de lezer de stuipen op het lijf te jagen, nog voor hij Infectie gelezen heeft. Staat er op de achterflap ook nog Sigler is meesterlijk in het bij de keel grijpen van de lezer, en hij laat gewoon niet meer los. Dit is één grote, bizarre, recht in je gezicht gillende griezeltrip van een boek van Lincoln Child (van Preston & Child), dan is de angst compleet. Durf je m nog open te slaan?
Een vreemd, onbekend virus verandert gewone mensen in paranoïde moordenaars die vreemden, familie en zichzelf de vreselijkste dingen aandoen. Agent Dew Phillips onderzoekt de zaak, samen met virusspecialiste Margaret Montoya. Maar ze kunnen niet veel zonder levend slachtoffer.
Ex-footballspeler Perry Dawsey ontdekt bultjes op zijn lichaam. De bultjes beginnen verschrikkelijk te jeuken en te groeien tot grote driehoeken. En Perry verandert langzaam van een normale jongen in een paranoïde schizofreen met agressieve trekjes
Het eerste hoofdstuk van Infectie is meteen spannend en behoorlijk heftig. Auteur Scott Sigler weet je meteen in het boek te trekken met een bloederig verslag over een slachtoffer van het virus, die eerst zijn vrouw en kind heeft vermoord, en dan zichzelf gruwelijk toetakelt. Daarna volgt een uitgebreide beschrijving van de lijkschouwing op het slachtoffer. Sigler beschrijft dit zo beeldend, dat het gruwelijker is dan wanneer je het op tv zou zien. Misselijkmakend goed, dat iemand zo kan schrijven dat de lezer het voor zich ziet, meebeleeft, alsof de lezer het zelf voelt. Stoppen dan maar? Nee, want de nieuwsgierigheid naar hoe het verder gaat, wint het van de angst om verder te lezen.
Infectie is een boek waar veel medische termen in voorkomen. Sigler gaat ver in het uitleggen van de oorsprong van het virus. Dit is ernigszins jammer, omdat de lezer die niet medisch onderlegd is, het moeilijk kan begrijpen.
Verder wordt het boek een beetje ongeloofwaardig op het moment dat de driehoeken uit het lichaam van slachtoffer Perry Dawsey komen. Voor die tijd is het vrij realistisch, daarna wordt het steeds ongeloofwaardiger. Jammer, want in dit verhaal was een terroristische aanval logischer en beangstigender geweest dan een aanval van buitenaardse wezens.
Samenvattend: Infectie is een gruwelijk en misselijkmakend debuut van de podcastingauteur Scott Sigler. Het boek begint goed, maar dooft helaas uit als een nachtkaars, in ieder geval voor diegenen die niet van science fiction houden