Historische Verhalen is de naam van een jonge uitgeverij die in 2016 begon met het online publiceren van korte geschiedenisverhalen. Maar liefst 27 stukjes werden er het voorbije jaar geschreven. Zou het geen goed idee zijn om al die schrijfsels te bundelen in een 'echt' boek, moet iemand toen gedacht hebben. En zo geschiedde. Ondertussen zijn er ook plannen voor een oudheidbundel (2017) en een bundel met middeleeuwenverhalen (2018). Vanzelfsprekend zullen ook de online geschiedenisverhalen van 2017 op papier gezet worden (2018), iets om naar uit te kijken dus.

Terug nu naar de 27 verhalen die vorig jaar al een eerste leven kenden en nu gebundeld op de wereld worden losgelaten. De meeste verhalen spelen zich af tussen de 15e en de 20ste eeuw, al zijn er ook die veel verder teruggaan in de tijd, tot zelfs in de prehistorie. Elk verhaal van gemiddeld 5 bladzijden wordt aangevuld met historische achtergrondinformatie, aangeleverd door ofwel de schrijver of de uitgever.

Thomas Lindblad, overduidelijk met Zweedse roots, mag de spits afbijten en neemt ons mee naar het Zweden van begin 19e eeuw. Geslaagd verhaal om de bundel mee te beginnen. En dan is het uitkijken naar de rest van het boek. Zullen we regelmatig moeten terugdenken aan de geschiedenislessen op school ? Of leren we heel nieuwe gebeurtenissen uit ons verleden kennen ? We reizen niet alleen Europa af, zo zal blijken, maar trekken bijvoorbeeld ook naar Mongolië, Mexico en Amerika.

Hoe beoordeel je een boek dat niet door één persoon is geschreven ? Je hebt immers niet één verhaal en plot, je hebt niet één schrijfstijl waar je al dan niet van houdt. Nee, je hebt te doen met verschillende auteurs (23 om precies te zijn), de meest uiteenlopende thema's en periodes uit onze geschiedenis, waarbij de ene je allicht meer zegt dan de andere.

Wie een verhaal graag uitgediept ziet, zal allicht een beetje op zijn honger blijven zitten. Het boek heeft dan ook niet de ambitie volledig en gedetailleerd te zijn, het is ideale lectuur voor wie een stukje van onze boeiende geschiedenis wil meepikken. Perfect ook voor mensen met weinig leestijd, je hoeft immers geen schrik te hebben dat je na een paar dagen de draad kwijt bent.

Bij sommige verhalen is niet meteen duidelijk naar welke historische feiten verwezen wordt, dat kom je pas te weten wanneer je de aanvullende achtergrondinformatie leest. Dat is helemaal niet erg, niet elk verhaal hoeft een geschiedenisles te zijn. Thema's die vaak terugkomen zijn – hoe kan het ook anders – kerk versus staat en religie versus rede. Een paar liefdesverhalen ontbreken gelukkig ook niet. We lezen onder andere over Vikingen, het Osmaanse rijk, heksen die op de brandstapel belanden, de Spartaanse opvoeding, de Beeldenstorm, Piet Hein, de pest, literatuur en sjamanen. Te veel om op te noemen, een geslaagde mix, zoveel is duidelijk.

Historische Verhalen biedt een springplank voor heel wat schrijvend talent, het merendeel nog onbekend bij de doorsnee lezer. Wie dit boek met prachtige cover in huis haalt, krijgt daar geen spijt van.