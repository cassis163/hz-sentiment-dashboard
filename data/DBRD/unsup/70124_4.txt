Alles in dit boek draait om Tess, het jongere zusje van vertelster Beatrice. Ze is verdwenen en dood teruggevonden. Ze was zwanger van haar docent die niets van de baby wilde weten en deed mee aan een medicijnproef waardoor haar kind met taaislijmziekte al in de baarmoeder behandeld en genezen was. Maar wat is er met haar gebeurd? Klopt de sectie en was het zelfmoord of is ze toch vermoord zoals haar zus zeker weet? Het boek begint met een prachtige waarschuwing voor de vele details die nog zullen volgen: Ik hoop dat de stipjes een beeld zullen vormen, zoals bij een pointillistisch schilderij, en dat we door het voltooide werk zullen begrijpen wat er is gebeurd en waarom. Dit maakte mij erg nieuwsgierig. Beatrice schrijft aan haar overleden zus en vertelt in haar brief over de verhoren door het OM en hoe zij alle gebeurtenissen beleeft. Langzaam maar zeker leiden alle kleine brokjes informatie inderdaad naar een ontknoping die je voor een groot deel wel aan ziet komen, maar toch niet helemaal. De net iets te doorzichtige dader is wat mij betreft het enige minpuntje aan dit boek. Maar ach, het is een debuut, daar moet toch iets aan te verbeteren zijn. De prachtige vertelstijl maakt dit eigenlijk meer dan goed. Iets wat vrij uniek is voor een thriller. De spanning wordt daardoor wel langzaam opgebouwd. Dat kan je tegenstaan, maar dat was bij mij beslist niet het geval. Daarbij heeft het boek ook nog behoorlijk wat diepgang. De band tussen twee zussen is erg ver en goed uitgewerkt. De tegenstelling, het contrast, maar ook de liefde en hoe ze uiteindelijk misschien toch meer op elkaar lijken dan ze dachten. De personages naast de twee zussen zijn ook goed uitgewerkt. Al met al vind ik dit een goed boek, een bijzondere combinatie van een fijne thriller met veel personages en een goede puzzel om de dader te ontmaskeren en een prachtige, bijna romantische vertelstijl en goede thematiek. Tel daarbij op dat boeken die spelen in Londen bij mij zonder aanwijsbare reden (ik ben er nog nooit geweest) sowieso al +1 hebben, dan kom ik uit op 4 sterren. Waarom heb ik dit boek niet veel eerder gelezen?