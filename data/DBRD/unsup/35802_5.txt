"Quid pro quo."

"The winner takes it all."

Journaliste met de zachte g, Eline Hagens is sinds vier jaar werkzaam voor het toonaangevende maandblad Heat. Samen met hoofdredacteur Boris van Zanten is zij verantwoordelijk voor de redactie van het magazine. Wanneer Boris plotseling niet op komt dagen op het werk, valt zijn afwezigheid in eerste instantie bij niemand op. Alleen Eline, die stiekem een oogje op hem heeft, maakt zich zorgen. Waarom stonden er geen afspraken buitenhuis in zijn agenda?

"Allemaal informatie over mij die ik niet naar buiten wil hebben. Een heel spoor heeft hij al, vernietigend, fataal, desastreus. Geheimen die geheimen moeten blijven. Daar heb ik veel voor over. Heel veel. Hij weet nog niet eens hoeveel."

Wanneer Boris na twee dagen nog steeds geen enkel teken van leven heeft gegeven, neemt Eline’s bezorgdheid immense vormen aan. Ze loopt met haar ziel onder de arm en kan zich niet meer concentreren, haar gedachten dwalen telkens af naar Boris. Iets wat ze absoluut niet kan gebruiken, want de werkzaamheden voor Heat gaan ondertussen gewoon verder, het is drukker dan ooit en alles komt op haar schouders terecht.

"Elk spoor is het proberen waard. Elke manier de moeite."

Eline kan het niet loslaten en gaat zelf op onderzoek uit. Waar is Boris gebleven? Hij kan toch niet zomaar in rook zijn opgegaan? Tijdens haar zoektocht stuit ze op een aanwijzing, Boris had een spannende date die vrijdag waarop hij verdween.

"Als het ruikt als een probleem, als het klinkt als een probleem en als het lijkt op een probleem, dan is het meestal ook een probleem."

"Na jaren van zaaien, is het nu tijd om te oogsten."

Eline’s speurwerk wordt duidelijk niet gewaardeerd, iemand probeert haar de stuipen op het lijf te jagen en dat lukt aardig, al haar zintuigen staan op scherp. Komt Eline te dichtbij? Wat heeft dit allemaal te betekenen, in wat voor smerig zaakje is Boris betrokken geraakt? Was hij iets op het spoor? Of had hij geheimen en was hij niet wie ze dacht dat hij was? Lukt het Eline om het mysterie van Boris’ verdwijning op te lossen?

"Wat er ook gebeurt, altijd blijven lachen."

Vanaf het moment dat ik Verstrikt, het thrillerdebuut van Eveline Karman in de aanbiedingsfolder van uitgeverij De Fontein zag staan wist ik het, dat boek moet ik lezen. Inmiddels is het zover en heb ik het boek afgelopen week gelezen. Heeft Eveline Karman mij weten te verrassen?

Verstrikt heeft een oogstrelende cover, een die direct opvalt, prachtig. De titel past op meerdere manieren bij het verhaal, waar is Boris in verstrikt geraakt? De omschrijving op de achterkant van het boek smaakt direct naar meer.

Verstrikt bestaat uit 43 hoofdstukken, gaat van start met een bizarre spannende proloog en sluit af met een mooie epiloog. De hoofdstukken hebben een nummer en de naam van Desi of Eline, de hoofdstukken zijn namelijk geschreven in wisselend perspectief vanuit hoofdpersonages Desi van Duijnhoven en Eline Hagens, twee totaal verschillende vrouwen. Tussendoor kent het verhaal ook nog stukken cursief gedrukte tekst, geschreven vanuit de dader, een hebberig, moordlustig, grof, cynisch personage.

Eveline Karman heeft een geheel eigen schrijfstijl die heerlijk leest. Haar schrijfstijl is vlot, je vliegt echt door het verhaal heen, inlevend, modern, populair, cynisch, spannend en geheimzinnig, echt op en top genieten. Vanaf het moment dat ik begon met lezen hield Verstrikt me in zijn greep (gelukkig niet letterlijk) en bleef ik doorlezen.

Karman heeft met Verstrikt een origineel, gedurfd, niet alledaags verhaal neer weten te zetten. Vol hebzucht, haat, afgunst en wrok. Een indrukwekkend debuut mag ik wel zeggen. Het verhaal bestaat uit twee verhaallijnen, die van escortbureau eigenaresse Desi en journaliste Eline, die op een uitstekende manier in elkaar zijn verweven. Het verhaal zit perfect in elkaar en is goed uitgewerkt. Het verhaal begint met een spannende proloog, daarna neemt de spanning af, wat ik niet als hinderlijk heb ervaren want Eveline heeft echt een geweldige manier van schrijven met veel vaart. Het verhaal is geheimzinnig, waar gaat het verhaal heen? De verdenkingen schieten tijdens het lezen over en weer, uiteindelijk denk je te weten waar het naar toe gaat en blijkt het toch weer anders te zijn dan gedacht door een verrassende wending. In het laatste gedeelte is de spanning weer helemaal terug en nemen we de sneltrein, dit stuk heb ik met ingehouden adem van de spanning, gelezen.

Eveline Karman heeft spraakmakende, levendige, goed uitgediepte karakters, allemaal een persoonlijkheid an sich, voor Verstrikt gebruikt. Desi van Duijnhoven en Eline Verhagen zijn de hoofdpersonages, twee totaal verschillende hardwerkende carrière vrouwen in een compleet andere wereld, die toch meer op elkaar lijken dan je zou verwachten, waar ze uiteindelijk op hopen is voor beide hetzelfde, succesvol zijn in hun werk en gelukkig zijn. De veertigjarige Desi is sinds vier jaar eigenaresse van high class escortbureau Femmetastique. Een groot begrip in Amsterdam, de crème de la crème van de escortwereld. Er is voor elk wat wils beschikbaar bij Femmetastique, blond, donker, lang, kort, exotisch, girl next door, kortom voor iedere man de perfecte date. Desi is trots op haar zestien meiden met al hun perikelen. Desi heeft een opvliegend karakter en heeft nogal een eetobsessie, met haar stekels en eeuwige spijkerbroek en gympies is ze een beetje in de jaren zeventig blijven steken. Samen met haar goede vriendin Rosalie, die het nogal hoog in haar bol heeft en ook werkzaam is voor Femmetastique vormt ze the beauty en the nerd. Rosalie is alles wat Desi niet is, blond, lang en sexy, zij windt alle mannen om haar vinger. In tegenstelling tot Desi die al haar tijd in haar bedrijf steekt, keihard werkt en ondertussen steeds verder dichtgroeit en haar prins of prinses op het witte paard nog niet heeft gevonden. Limburgse journaliste in hart en nieren, Eline is sinds vier jaar werkzaam als rechterhand van afdelingshoofd Boris van Zanten, bij het toonaangevende maandblad Heat. Haar grote droom is ooit de lang gehoopte scoop te mogen schrijven en daarmee herkenning te krijgen voor haar werkzaamheden. Tien maanden geleden werd ze gedumpt door haar grote liefde Dennis, wat haar rauw op haar dak viel, aangezien ze heilig overtuigd was van hun liefde voor elkaar, zo zie je maar weer hoe schijn kan bedriegen. Haar moeder kan zich hier niet bij neerleggen en vindt het bovendien ook maar niks dat Eline zo ver van huis in Amsterdam is gaan wonen, waar ze zo haar eigen beweegredenen voor had. De meest betrouwbare chauffeur die Femmetastique ooit heeft gehad, Jermain. Jermain hoort en ziet alles, hem ontgaat niets, hij houdt er een bijzondere hobby en voorliefde voor metalmuziek en afgehakte ledematen op na. Afdelingshoofd Boris, een druk baasje met een losse agenda, die opeens niet meer op komt dagen op het werk, zijn afwezigheid valt niet iedereen direct op, behalve Eline. Eline maakt zich grote zorgen en stort zich op het mysterie van de verdwijning van Boris, zich niet bewust van de beerput die zij daarmee opentrekt. Wie was Boris? En hoe goed kende zij hem echt?

Ik hoop van harte dat Eveline Karman momenteel alweer plannen aan het maken is voor haar volgende boek of hier misschien zelfs alwel mee bezig is, want ik kijk er alvast naar uit. We hebben er een nieuw thrillertalent bij in Nederland.

Verstrikt, fantastisch thrillerdebuut, afgunst en hebzucht in de high class escortwereld, maakt geld meer kapot dan je lief is? Aanrader!