Er zijn nogal wat reeksen thrillers rondom inspecteurs van politie, detectives, pathologen of andere aan misdaad gerealteerde beroepen. Het interessante van dergelijke reeksen is dat je de hoofdpersonen steeds beter leert kennen en hun werkwijze begint te herkennen en je gaat meedenken.
Voor de schrijver is het de kunst om telkens weer een ander thema te bedenken waarbinnen de misdaad kan worden geplaatst. Je ziet ook dat het aantal thema's niet eindeloos is want bij diverse thrillerschrijvers kom je dezelfde reeks thema's tegen. Dat geeft niks, want ook in de levens van mensen zijn overeenkomsten. Het gaat er dan om hoe de thema's worden uitgewerkt.
Maar veel interessanter wordt het wanneer de schrijver een onderwerp weet te bedenken dat tamelijk uniek is. Faye Kellerman doet dat. In De Vergetenen (ik las de Engelse versie The Forgotten) grijpt zij terug op de holocaust en aangezien de hooffiguren inspecteur Peter Decker en zijn vrouw Rina Lazarus joods zijn ontstaat een uitermate boeiend thema. Ik vind het een goede thriller; misschien niet haar beste, maar wel een van de betere.