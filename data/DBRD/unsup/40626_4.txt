In 1927 werd door de MGM filmstudio de film London after midnight uitgebracht. Een stomme film die werd geregisseerd door Tod Browning en waarin de legendarische Lon Chaney de hoofdrol vervulde. De film was een groot succes niet alleen financieel maar ook artistiek en dat vooral door het indrukwekkende acteerwerk van Lon Chaney. De laatste kopie van de film is verloren gegaan tijdens een grote brand in 1967. Sinds de brand doen geruchten de ronde dat er nog een kopie van de film in handen van een onbekende verzamelaar zou zijn en daarmee kwam London after midnight terecht op de lijst van de meest gezochte films aller tijden.

De excentrieke verzamelaar van artefacten uit de tijd van de stomme film Forrest J. Ackerman roept de hulp in van de gepensioneerde FBI-agent Scott McKenzie. Hij geeft hem de opdracht de enig overgebleven kopie van de film Londen na middernacht op te sporen. McKenzie, ooit de vertrouweling van FBI-directeur J. Edgar Hoover, aanvaardt de opdracht en zo begint een soms uitermate gevaarlijke zoektocht naar de Heilige Graal van de stomme film. Veel tijd heeft McKenzie niet want Ackerman verkeert in het beginstadium van de ziekte van Alzheimer en begint dingen te vergeten.

Augusto Cruz García-Mora is een Mexicaanse misdaadauteur die in 1953 in Tampico werd geboren. Hij studeerde cinematografie in Mexico en aan de Universiteit van Californië. Voor zijn cinematografisch werk ontving hij prijzen van o.a. het Instituto Tamaulipeco para la Cultura y las Artes en het Centro de las Artes van Oaxaca. Aan Londen na middernacht zijn vele jaren van intensieve research en studie vooraf gegaan en Cruz kan beschouwd worden als een groot kenner op het gebied van film. Hij heeft een verbluffend beeldende en kleurrijke schrijfstijl waarmee hij de lezer introduceert in de wereld van de stomme film. Iedere acteur die hij noemt heeft echt geleefd, alle verhalen die rondom films de ronde doen zijn waar gebeurd en dat maakt het boek uitermate interessant. Er gaat een wereld voor je open. Het verhaal is met uitzondering van de ontknoping niet echt spannend in de betekenis van thriller-spannend maar het is zo boeiend geschreven dat je vanaf de eerste bladzijde volop geniet. Ook de terugblik op de tijd waarin McKenzie de vertrouweling van J. Edgar Hoover was en de Verenigde Staten roerige tijden doormaakten, worden uitstekend beschreven en gedocumenteerd.

De uitgever presenteert Londen na middernacht als een roman maar dat doet geen recht aan het boek, dat eerder een misdaadroman is. McKenzie laat bij zijn zoektocht zien dat hij een uitstekend speurder is die aanwijzingen de betekenis geeft die anderen over het hoofd zien en verbanden legt die voor anderen niet bestaan. De ontknoping van het verhaal is bloedstollend spannend en geloofwaardig.

Londen na middernacht is een boeiende misdaadroman over een zoektocht naar een film die als verloren wordt beschouwd maar ook een uitstekend en interessant document over de wereld van de stomme film en de nadagen van J. Edgar Hoover als de onaantastbaar gewaande directeur van de federale politie.