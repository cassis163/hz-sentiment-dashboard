De reddingsboot, geschreven door Charlotte Rogan; een literair Juweeltje.

Twee jaar na de ondergang van de Titanic vergaat er, na een explosie op het schip, weer een boot,  The Empress Alexandra.
Aan boord bevindt zich Grace Sachs, een beetje een gelukzoekster, samen met haar man Henri. Hij regelt een plaats voor haar in een reddingsboot, een boot met 39 schipbreukelingen aan boord. De boot is veel te vol, alle ballast gaat dan ook direct overboord, maar toch constateert de heer Hardie, één van de overlevenden en bemanningslid van de Alexandra, dat de boot bij het minste of geringste zal zinken.
De drenkelingen zijn doodsbang, ze lijden honger en dorst er is geen enkel comfort op de reddingsboot. Ook moeten zij de kou, regen en wind trotseren.
In de dagen en weken die hierop volgen, volgen we de onmogelijke dilemmas waar iedereen mee worstelt.
Wie kan en mag overleven?, hoe ga je om met keuzes die te maken hebben met leven of dood?
Er ontstaat een machtsstrijd tussen de heer Hardie en mevrouw Grant, een passagier.
We lezen over vriendschap, haat, frustraties maar toch ook over hoop op een goede afloop.

De reddingsboot is een prachtig geschreven verhaal, het stemt tot nadenken, wat doe je als je midden op de oceaan totaal aan jezelf bent overgeleverd?