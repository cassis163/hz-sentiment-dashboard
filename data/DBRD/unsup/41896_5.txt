Alafair Burke studeerde aan de universiteit van Stanford rechten en werd vervolgens plaatsvervangend officier van justitie in Portland met als specialisatie huiselijk geweld. Als dochter van James Lee Burke, een alom geprezen schrijver van Amerikaanse misdaadromans, trad ze al snel in zijn voetsporen. De echtgenote is haar twaalfde boek dat ze solo schreef. Onder deze twaalf boeken zijn twee series, de eerste met detective Ellie Hatcher als hoofdpersoon en de tweede met Portland's plaatsvervangend officier van justitie Samantha Kincaid als protagonist. In de Hebban Readers Clubprijs eindigde de originele versie, The Wife, als tweede. Dit verhaal wordt bewerkt voor een speelfilm, waarbij Alafair Burke zelf het scenario schrijft. Haar vorige boek, The Ex, werd in 2017 genomineerd voor een Edgar Award for Best Novel. Volgens de auteur is van al haar boeken De echtgenote het meest moreel dubbelzinnig. Dit actuele verhaal had ze al voltooid voordat Harvey Weinstein werd aangeklaagd en de #Me-Too-beweging opgang maakte.  

Econoom Jason Powell is getrouwd met Angela. Jason is een succesvol docent, consultant en auteur. In TV-programma's treedt hij op als deskundige. Voordat Angela met Jason trouwde had ze al een zoon. Als tiener werd ze gekidnapt en drie jaar gevangengehouden. Op een dag wordt Jason door een stagiaire beschuldigd van ongepast gedrag. Angela kan het niet geloven en Jason zelf reageert laconiek. Wanneer echter een tweede vrouw, een zakelijke klant van Jason, hem aanklaagt voor verkrachting, begint Angela eraan te twijfelen of Jason de waarheid spreekt.  

In het begin van het verhaal lijkt de zaak niet erg ingewikkeld. Als lezer denk je al snel de waarheid te kennen, maar met kleine hints laat de schrijfster de lezer meermaals van gedachte veranderen over de rol van Jason, Angela en de vrouwen die Jason aanklagen. Zo lokt Alafair Burke de lezer geleidelijk dieper het verhaal in.  

Angela Powell is een gecompliceerd hoofdpersoon. Vanuit verschillende perspectieven krijgt de lezer zicht op haar karakter. Zij is de enige die haar versie van de gebeurtenissen in de eerste persoon vertelt en het bijzondere is dat ze nooit tegen de lezer liegt. Een tweede belangrijk personage is de vastberaden detective Corrine Duncan. Haar verhaal wordt in de derde persoon verteld. Zij weet niet wat er in Angela's hoofd omgaat en moet erachter zien te komen wat de waarheid is rond de aantijgingen tegen Jason. In veel opzichten is Corrine het tegenovergestelde van Angela. Corrine is een carri√®revrouw die speurt naar wat juist is en wanneer dit niet meteen duidelijk is, voorzichtig opereert en geen miskleun riskeert. In feite is ze het morele geweten van het verhaal. Tussen de verhalen van Angela en Corrine heeft de schrijfster politierapporten en e-mails tussen Jason en zijn advocaat Olivia Randall geplaatst. Hierin staat de versie van Jason met betrekking tot de gebeurtenissen, die daarmee aanmerkelijk beperkter is dan de versies van Angela en Corrine. De lezer kan er niet uit opmaken of de versie van Jason te vertrouwen is: is hij een liefhebbende of een ontrouwe echtgenoot?  

Een slim samenspel tussen het perspectief van Angela en dat van Corinne leidt uiteindelijk tot de ontknoping. Met een hoog tempo, complexe karakters, veel subtiele twists, een perfecte timing en een briljant plot presenteert Alafair Burke een verhaal met een actueel thema, dat verlangend doet uitzien naar haar dertiende boek over twee van elkaar vervreemde zussen.