Esther, een jonge vrouw, is op zoek naar liefde en heeft hier een romantisch beeld bij. Ze maakt hierin keuzes waarvan ze de verstrekkende gevolgen niet overziet. Ze kiest hierbij voor mannen met problemen waarbij ze het gevoel heeft dat ze hen kan helpen en redden. Als ze veel liefde geeft, moet het toch goed komen? Maar het komt niet goed, hélemaal niet. Verslaving is niet op te lossen met liefde, maar maakt juist alles kapot. De verslaafde zichzelf, de partner, de kinderen, het hele gezin. Als het steeds verder bergafwaarts gaat, Esther er bijna aan onderdoor gaat, maakt ze een heel moeilijke keuze voor haar kinderen.

Daarna is er ruimte voor herstel, maar dit gaat zeker niet zonder slag of stoot, het is hard werken. In die periode leert ze God, waar ze altijd in heeft geloofd, maar die ver weg was, beter kennen. Ze kan degene vergeven die haar veel pijn hebben gedaan en ze kan zichzelf vergeven voor keuzes die ze heeft gemaakt. Nu wil ze graag iets betekenen voor mensen die zich in vergelijkbare situaties bevinden, want er is veel nood.

Wie in het boek gaat lezen, kan het niet meer wegleggen. De ellende stapelt zich op, grijpt enorm aan en laat je niet zomaar los. Tegelijk is het verhaal een krachtig getuigenis van een sterke vrouw vol liefde die zonder iemand ook maar iets te verwijten, bij elk hoofdstuk eerlijk reflecteert op haar keuzes, ziet hoe zij daardoor in de greep kon komen van ‘het kwaad’, maar de weg vindt naar God waar vergeving, genezing, kracht en èchte liefde te vinden is. Deze liefde bevrijdt en overwint alles. Deze boodschap wil Esther graag weer aan anderen doorgeven.