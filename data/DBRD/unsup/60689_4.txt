Vooropgesteld: ik ben onder de indruk van de schrijfstijl en daar heeft de vertaling van Mariette van Gelder veel mee te maken. Heb altijd gedacht dat vrouwen het best thrillers kunnen vertalen. Hier nog eens een bewijs. Ik neem de hoed in de hand
Maar is dit een thriller ? Op de achterzijde wordt 'Waar is ze ?' van Alex Marwood als "een donkere, zenuwslopende thriller" aangeprezen. En ook een grootmeester als Stephen King haalt de loftrompet boven: "Verschrikkelijk spannend". Hij heeft het ook over "geweldige personages". Dat is waar. Maar van nagelbijten heb ik echt geen last gehad.
Marwood heeft wel een boeiende 'whodunnit' geschreven. De mooi uitgewerkte plot - veel flashbacks en verschillende perspectieven - komt pas op de laatste pagina tot een climax. Echt ingewikkeld is het toch allemaal niet, een beetje oplettend lezer heeft al op de cover veel in de gaten.
Mocht u bij wat vooraf gaat, besluiten het boek alsnog niet te kopen, zou dat een jammerlijke vergissing zijn. 'Waar is ze?' is om vele redenen literaire fijnproeverij.