Niets is belangrijk – Krijn van der Heijden

Over de schrijver:
Krijn van der Heijden publiceerde eerder, behalve een aantal juridische boeken, drie psychologische romans. Niets is belangrijk is zijn thrillerdebuut. Hij werkte in diverse functies bij een aantal gemeenten en de provincie Gelderland. Ook was hij jarenlang trainer en opleider van ambtenaren. Krijn woont in het Gelderse Vorden.

Achterflap:
Psychiater en psychotherapeut Pirotti geeft assertiviteitstrainingen. Tijdens een communicatieoefening hoort hij Rudolf, één van zijn cursisten, fluisteren dat deze een moord heeft zien plegen. Als Rudolf bij de tweede bijeenkomst van de training niet komt opdagen, gaat Pirotti op onderzoek uit en ontdekt hij dat Rudolf dood is.

In Rudolfs huis wordt Pirotti duidelijk dat deze man er een bijzondere hobby op na hield, waarmee hij bepaald geen vrienden maakte.

Voor Pirotti is het al snel duidelijk dat Rudolf is vermoord. Maar zijn eigen verleden beïnvloedt het onderzoek. Want de rechercheur die de dood van Rudolf onderzoekt wil hem als ex-gedetineerde niet geloven en concludeert al snel dat Rudolf een natuurlijke dood is gestorven. Pirotti staat er uiteindelijk alleen voor om uit te zoeken wat er is gebeurd. Hij brengt daarmee zichzelf als mens en als psychiater in gevaar. Zijn onderzoek leidt tot één van de merkwaardigste diagnoses in zijn medische carrière. En hij zal al zijn professionele en persoonlijke vaardigheden moeten inzetten om het er levend vanaf te brengen.


Mijn mening:
Niets is belangrijk is een titel die mij na het dichtslaan van het boek gelijk tot nadenken zet, voor mij is namelijk alles in het leven belangrijk. Het boek heeft een omslag bestaande uit bergen waarin ogen verwerkt zijn die wanhoop uitstralen.
Het verhaal start met een proloog uit 1981, hierin worden twee persoonlijkheden neer gezet die mij gedurende het hele verhaal gevolgd zijn, continu vroeg ik me af welke personen in het heden deze personen zouden kunnen zijn. Het betrof hier een meisje van 8, gewend alles te krijgen wat ze wil, last van jaloezie en een jongen van 12 die door het meisje gebruikt wordt om zelf alle aandacht te krijgen.
Het verhaal is grotendeels geschreven vanuit de ik-persoon Ramon Pirotti, de psychiater die momenteel alleen maar assertiviteitscursussen geeft. Hij vertelt over zijn zoektocht naar de moord die een van zijn cursisten heeft zien gebeuren. Deze man, Rudolf genaamd leefde toch wel een eigenaardig leven. De voelsprieten van Pirotti blijken echter te kloppen en hij besluit zelf op jacht te gaan als hij vindt dat de politie hem niet serieus neemt.
Terwijl Pirotti op onderzoek uit gaat gebeurt er ondertussen ook nog iets vreselijks met zijn dochter Corinne die hij sinds de scheiding van zijn vrouw Josien al langere tijd niet heeft gezien. Josien weet zich geen raad en zoekt als een kat in het nauw contact met haar ex die van origine arts is. De relatie tussen Pirotti en zijn ex krijgt door deze gebeurtenis een positieve wending.
Het verhaal draait veel om het werk van Pirotti als psychiater, omdat ik werkzaam ben als psychiatrisch verpleegkundige is dit voor mij wel bekende kost maar ik kan me voorstellen dat het soms als wat langdradig wordt ervaren. De kennis van psychiatrische ziektebeelden maakt het lezen voor mij prettiger. In mijn ogen is Niets is belangrijk een boek wat vooral boeiend is voor lezers die interesse hebben in psychiatrie en hypnose. Het is niet de spanning die de boventoon voert maar vooral de psyche van de hoofdpersonen die de aandacht krijgt.
Halverwege het verhaal zakte voor mij de spanning wat weg, de beschrijving van wat Pirotti allemaal deed en beleefde had wat mij betreft iets minder gemogen, ik verloor hierdoor af en toe mijn aandacht.
De schrijfstijl is eenvoudig en makkelijk leesbaar, je vliegt als het ware door het boek. Waar ik normaal gesproken niet snel kies voor een verhaal vanuit de ik-persoon geschreven, vond ik het in dit boek niet storend.
De plot was voor mij deels verrassend, ik volgde een spoor wat klopte maar daarbij kwam er nog een aanvulling die ik niet aan had zien komen.

Schrijfstijl: ***
Originaliteit: ***
Spanning: ***
Psychologie: ****
Leesplezier: ***
Plot: ***

Niets is belangrijk krijgt van mij een mooie drie sterren.
Bianca