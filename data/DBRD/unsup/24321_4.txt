Mathilde Hoekstra werkte als redacteur voor diverse bladen en debuteerde in 2014 met de roman Bella Donna. In 2019 verscheen De ideale man, welk boek deels op haar eigen leven is gebaseerd. Momenteel werkt ze aan het vervolg op De ideale man.

In De ideale man worstelt Evelien met haar identiteit en de balans tussen haar eigen persoonlijkheid en haar verschillende rollen als vrouw, moeder, dochter en werknemer. Aan de buitenkant lijkt Evelien een perfect leven te leiden, maar toch is ze niet gelukkig. Tijdens een feestje ontmoet ze Kees, die haar over haar leven, ambities en geluk laat nadenken. Ze begint te twijfelen aan haar huwelijk en begint haar zoektocht naar echt geluk.

Hoekstra heeft een fijne, nuchtere schrijfstijl en de door haar geschetste scenes uit het leven van Evelien zijn erg herkenbaar en geestig. Het boek heeft een chronologische opbouw en bevat geen grote plotwendingen, maar is desondanks geenszins voorspelbaar. Bepaalde aspecten van het verhaal zijn bewust open of onduidelijk gelaten. Daarnaast heeft het boek een open einde, waardoor de lezer het boek ietwat verward dichtslaat. Wie weet worden de openstaande vragen in het vervolg beantwoord...

De ideale man is een mooie, nuchtere en eerlijke roman over relaties, moederschap en eigen identiteit, die vraagt om een vervolg.