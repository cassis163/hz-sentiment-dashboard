Vrij Spel is het zesde boek van Linda Jansma en het mag een parel genoemd worden. De verwachtingen voor dit boeken lagen zeer hoog. Na boeken als Kwetsbaar en Schuilplaats werd de lat voor Jansma zeer hoog gelegd, maar toch weet ze met deze voortreffelijke thriller de verwachtingen nog te overstijgen.

De zestienjarige Emma Overmars wordt op 7 februari in het park verminkt en verkracht door een straatbende. Vanaf die dag staat het leven van Emma volledig op zijn kop. Ze spreekt bijna nooit meer met vrienden af en wordt vaak schreeuwend wakker in het midden van de nacht.
Wanneer Gwen, Emma’s moeder, denkt dat ze aan de betere hand is, duikt er een ander probleem op. In oktober wordt Short-AS, één van de verkrachters van Emma, doodgeschoten op het perron in het station van Utrecht. De dader van dit incident is Nick Overmars, de vader van Emma.
Nick is politieagent in Utrecht en zet zich vanaf februari intensief in voor de zoektocht naar de daders van de verkrachting. Er wordt onmiddellijk een onderzoek gestart rond de moord op Short-AS. Nick beweert dat hij de jongen met een wapen zag. Het bewijs rond het onderzoek duidt er echter op dat de jongen niet in het bezit was van een wapen. Niet alleen de media stort zich volledig op deze zaak, maar ook de Saints, de bende waar Short-AS lid van was, bemoeien zich met de zaak. Ze starten een wraakactie tegen Emma en haar gezin. Zullen de Saints er in slagen om wraak te nemen of zal Emma eindelijk in rust kunnen leven?
De overheersende vraag in dit boek blijft echter: “ Schoot Nick terecht of was het vrij spel om voor eeuwig met de verkrachter van zijn dochter af te rekenen?”

Linda Jansma staat bekend voor haar realistische, geloofwaardige en meeslepende boeken. De kracht om haar boeken zo realistisch te maken, haalt ze uit haar research. Ze doet veel onderzoek naar de bepaalde thema’s waarover ze wil schrijven. Hierdoor is de geloofwaardigheid van haar verhalen enorm sterk. Zodra je start met lezen, word je meteen meegesleept in het boek en wordt het moeilijk om het nog weg te leggen. Door haar gedetailleerde en realistische beschrijvingen is het zeer gemakkelijk om je in te leven in het verhaal. Je wordt haast in het verhaal gezogen. Jansma weet de gevoelens van de personages zeer gemakkelijk over te brengen aan de lezer.

Doordat Jansma speelt met de vertelstandpunten en de data van de gebeurtenissen in het boek, weet ze de spanning en onverwachte wendingen perfect in beeld te brengen. Het personage van Gwen wordt ook steeds in de belevende ik-persoon geschreven, waardoor de gevoelens van de moeder levensecht worden. Dit leidt op zijn beurt tot kippenvelmomenten.
Er is duidelijk veel belang gehecht aan de uitwerking van de personages. Elk personage heeft zijn eigen karakter en zijn eigen mening, maar toch kon ik me in bijna elk van hen vinden.

Ik ben zelf niet echt een liefhebber van thrillers, maar Jansma blijft me elke keer weer doen teruggrijpen naar haar boeken. In “Vrij Spel” verwerkt ze het liefdesverhaal van Emma en Elias, waardoor het boek niet alleen spannend is, maar ook die romantische touch krijgt.

Kortom “Vrij Spel” is een boek dat je doet gruwen, beven, huilen en glimlachen. Het is een verhaal dat niet snel vergeten zal worden. Een boek dat gelezen moet worden en een schrijfster die geprezen mag worden.