In oktober 1994 worden door gravin Lanckoronska 150 kunstwerken geschonken aan het Koninklijk paleis in Warschau en het kasteel op Wawel. Hieronder bevinden zich twee Rembrandts, het Meisje in een schilderlijst en de Geleerde aan zijn lessenaar, die in de nasleep van de tweede wereldoorlog verdwenen zijn. Niemand behalve de familie Lanckoronski wist dat de schilderijen ongeschonden uit de oorlog waren gekomen. Gerdien Verschoor leest het in de krant en gaat regelmatig bij de Rembrandts kijken, maar pas na jaren besluit ze er een boek over te schrijven Het boek beschrijft de lange reis van de schilderijen en het boeiende leven van gravin Karolina Lanckoronska.

Gerdien Verschoor, kunsthistoricus en schrijver (1963), neemt je mee in de geschiedenis van Polen vanaf ongeveer 1700 en het boeiende leven van gravin Karolina Lanckoronska. Door deze twee te koppelen aan de plaatsen waar de Rembrandts zijn geweest blijft het verhaal interessant. Gerdien Verschoor heeft een prettige schrijfstijl waardoor je ondanks de vele feiten, geboeid blijft en dit boek als een roman leest. Afwisselend wordt de geschiedenis van Polen met de reis van de Rembrandts en de levensloop van de gravin beschreven. Een goede keuze want zo kan je alles wat je ervoor hebt gelezen even laten bezinken en wordt het boek niet saai. Snel moet je dit boek dan ook niet willen lezen want dan ga je stukken missen. Leg het boek af en toe weg en laat je gedachten eens gaan over de twee Rembrandts en gravin Karolina, zo kan je volledig genieten van deze bijzondere geschiedenis.