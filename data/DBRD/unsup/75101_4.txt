Ze is zoek  is het debuut van Emma Healey. Het ging niet onopgemerkt voorbij want het boek werd al bejubeld in de Britse krant The Guardian. De Nederlandse vertaling van het boek volgde snel op de publicatie in het Engels.

In Ze is zoek  is Maud Horsham in de herfst van haar leven. Haar dagen vullen zich met visites van haar verzorgende Carla, haar dochter Helen en haar jeugdvriendin Elizabeth. Maud lijdt aan beginnende dementie en heeft niet meteen door dat Elizabeth verdwenen is. Wanneer het haar begint te dagen slaagt ze er niet in haar omgeving te alarmeren. Wie neemt een oude vrouw met geheugenproblemen serieus? De waarschuwingen van haar omgeving negerend gaat ze eigengereid op onderzoek uit. Maud wordt daarnaast overmand door herinneringen aan een andere speurtocht uit haar verleden. In de nasleep van de Tweede Wereldoorlog verdween namelijk haar oudere zus Sukey. Ondanks alle pogingen van Maud en haar familie bleef de jonge vrouw spoorloos. De zoektocht van de bejaarde Maud naar Elizabeth wordt ook een beetje de zoektocht naar Sukey. Zal ze haar dierbaren nog terugvinden?

Emma Healey heeft Ze is zoek  opgebouwd rond een ongewoon hoofdpersonage. Maud Horsham is een dame op leeftijd die haar geheugen verliest. Ze is absoluut oncool, maar zo intrigerend door haar vindingrijkheid en koppige vasthoudendheid. In Ze is zoek  heeft de auteur de verhaallijnen uit het heden en het verleden met elkaar verweven. De lezer maakt eerst kennis met Maud, die haar vriendin Elizabeth mist. In de loop van Ze is zoek  komen de herinneringen van Maud aan haar vermiste zus Sukey regelmatig naar boven. De auteur linkt de gebeurtenissen op een mooie manier aan elkaar. De bejaarde Maud heeft bijvoorbeeld de gewoonte ontwikkeld om allerlei troep van de straat mee naar huis te nemen. De jonge Maud dacht dat ze op straat allerlei tips kon vinden over de verdwijning van haar zus, waarop ze massa's vreemde voorwerpen mee naar huis nam. De zoektocht naar Sukey krijgt in het boek meer diepgang dan die naar Mauds vriendin. De gebeurtenissen voor en zelfs jaren na de verdwijning van Sukey worden gereconstrueerd. Mauds pogingen om Elizabeth terug te vinden worden vooral gebruikt om haar mentale achteruitgang te illustreren.

In deze thriller voegt de auteur een extra laag toe bovenop het klassieke thema van een speurtocht. In de loop van Ze is zoek  maakt de lezer immers Mauds aftakeling mee. Ze zit vast in de klauwen van de dementie, wat het boek een beklemmende sfeer meegeeft. Op de momenten dat Mauds geheugen haar in de steek laat, wordt de angst die ze voelt erg sterk beschreven. Mauds haarscherpe herinneringen aan de gebeurtenissen rond Sukey's verdwijning staan in fel contrast met de verwarde Maud uit het heden. Haar veranderende toestand wordt erg geloofwaardig geschetst, net als de reactie van haar familieleden. Emma Healey is niet vergeten op onverwachte momenten een vrolijke noot aan te brengen, onder andere door de rare briefjes die Maud schrijft als geheugensteuntjes aan zichzelf. Bovendien vloeien aan het einde van het boek de verhaallijnen over Sukey en Elizabeth perfect samen en worden ze gelijk afgerond. Het taalgebruik van Emma Healey is eerder meeslepend dan moeilijk. Ze is zoek  leest dus erg vlot weg.

Met andere woorden, Ze is zoek  draait om het oplossen van de twee mysterieuze verdwijningen uit het heden en het verleden van het hoofdpersonage. Ze is zoek  bevat een akelig kantje en de meest onwaarschijnlijke speurneus is van dienst. Het is een bijzonder debuut.