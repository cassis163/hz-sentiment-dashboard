Het is sterk aan te raden met dit eerste boek van Alex Kava te beginnen. Ik heb eerst een ander boek van haar gelezen waardoor ik de plot van Duister kwaad al kende. Desondanks blijft dit een spannend boek dat lekker weg leest.
Het verhaal begint met Nick de sheriff die op een nacht wordt opgeroepen. Een jongen en een meisje hebben bij een rivier een lijk gevonden. Het is van een jongetje dat al een paar dagen wordt vermist. Hij is vreselijk toegetakeld en het lijkt wel of er rituelen op hem zijn toegepast. Dit vraagt om grondig onderzoek, maar het rechercheteam komt niet echt verder. Als een paar dagen daarna weer een jongetje verdwijnt, komt FBI-profielschetser Maggie O'Dell meehelpen bij het schetsen van een daderprofiel.
Nick is meteen verliefd als hij Maggie ziet en verzet flink wat werk om haar voor zich te winnen. Deze romance blijft als een rode draad door het verhaal sluimeren. Ik vond het niet storend, maar mogelijk dat sommigen hier anders over denken.
Als er vervolgens een familielid van Nick verdwijnt, wordt het helemaal tijd voor nauwkeurig onderzoek. Lees het boek zelf en ervaar de spannende uitkomst!