Harriet begint aan een nieuw schooljaar en is van plan om het helemaal anders te doen. Haar vrienden laten haar in de steek, dus moet ze een plan bedenken om populair te worden. Als ze terugkomt van een shoot in Marokko, wordt ze het middelpunt van de aandacht. Maar voor hoelang kan ze blijven stralen?

Ik had me al voorbereid op een verhaal dat weer exact hetzelfde was als de voorgaande delen. Gelukkig was dit totaal niet het geval! Ja, hij was voorspelbaar, je weet al hoe het eindigt nog voordat je met het boek begonnen bent. Maar hij was anders dan de eerdere boeken en dat was fijn.

Harriet was in dit boek veel fijner dan in de vorige delen. Ik kreeg op pagina 50 zelfs medelijden met haar omdat het zo sneu was. Toch maakte ze plannen waarvan iedereen weet dat ze nutteloos zijn (waarom maakt ze ze überhaupt nog?), maar dat is gewoon Harriet. Wel was ze enigszins verstandig geworden en verpestte ze eens een keer niet alles. Wow! Hoewel…
Op het einde had Harriet mensenkennis dus dat was fijn, maar ik betwijfel of ze aan het begin van het volgende boek ook zo verstandig is en niet zulke stomme plannen maakt. De kans is klein maar ach, we zullen zien. Het komt toch wel goed.

Waar ik Nick en Harriet aan het begin van de serie gewoon keihard shipte, begin ik nu te twijfelen. Ze heeft namelijk een nieuwe klasgenoot Jasper en hij is ook het shippen waard. Ik snap hem namelijk echt niet en vooral het einde was een beetje mysterieus.
Hij zou trouwens ook met Toby kunnen, bedenk ik me nu.
Ook vond ik tijdens het lezen dat Nick tijdens het interview wel heel erg leek op Peeta van De Hongerspelen als híj zijn interview heeft.

Wat me ook opviel tijdens het lezen, is de bril op de cover. In het boek koopt Harriet op het vliegveld van Marokko een rode (zonne-)bril. Op de cover staat een rode bril te shinen! Zou het dezelfde zijn?
Ook de titel is erg leuk en en iedere keer zo goed gekozen als je het eenmaal begrijpt. Leuk gedaan weer iedere keer!

Ohh, ik wil Wilbur nu niet vergeten met zijn prachtige sms’jes, want ze zijn gewoon geweldig.

Recensie is oorspronkelijk verschenen op:
https://secretsofthetales.wordpress.com/2018/11/05/recensie-gouden-bergen-holly-smale/