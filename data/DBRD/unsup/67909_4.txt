Oorspronkelijke recensie op mijn blog hillybillybeauty.nl

Tijdens mijn zomervakantie heb ik heerlijk veel boeken gelezen. Eentje daarvan was Operatie Hanokmin van Ronnie Rokebrand. Een thriller die mij zeer heeft verrast. Wellicht dat door de fel roze cover dit boek niet zo snel door mannen zou worden opgepakt in de boekhandel, maar ik kan je verzekeren dat mannen dit boek super zullen vinden! Want onderwerpen als terreur, Al-Qaida en gruwelijke scènes is dit boek niet voor tere zieltjes.

Achterflap

“De Nederlandse journalist Mike is er in Senegal getuige van dat een vrouw op gruwelijke wijze om het leven wordt gebracht. Het zijn beelden die hem in zijn dromen blijven achtervolgen. Wanneer hij na anderhalf jaar naar Rwanda reist is zijn beroep nog slechts een dekmantel voor zijn deelname aan een geheime internationale missie in samenwerking met de geheime diensten van Israël en Frankrijk. Het doel van deze samenwerking is het voorgoed uitschakelen van een van de gevaarlijkste mannen op het Afrikaanse continent en het vernietigen van een opleidingskamp van de terreurorganisatie Al-Qaida.

Als een vliegtuig met daarin de Rwandese president Habyarimana en de president van Burundi Ntaryamira met twee SAM 7 raketten wordt neergeschoten, werkt dat als een lont in het kruitvat en laait de stammenstrijd tussen de Hutu’s en de Tutsi’s weer op.
Een bloedstollend spannende thriller en de onrafeling van een complex en onvoorstelbaar complot.”

Ik was heel even bang dat ik moeilijk in het boek zou komen omdat ik zelf niet heel veel van Afrika, Hutu’s en Tutsi’s afweet. Omdat de politieke strijd van verschillende landen uit dat continent aan bod komt was ik even angstig of het verhaal niet als een soort informatie-bom op mij zou afgevuurd worden. Gelukkig weet Ronnie Rokebrand heel gedoseerd de informatie los te laten om ook lezers zoals ik bekend te laten worden met de politieke strijd.

Meteen in het begin van het boek ben je getuige van een gruwelijke moord. De auteur beschrijft deze slachtpartij (want iets anders kan je het niet noemen) heel gedetailleerd en dit zet meteen een duidelijk standpunt neer: dit is geen boek voor watjes!

Als lezer zal je snel merken dat Rokebrand weet waar hij over schrijft. Alle onderwerpen die worden beschreven, zoals de kwestie in Rwanda, de onrust tussen Hutu’s en Tutsi’s, terreur, wapens, alles komt zeer geloofwaardig over en heel duidelijk beschreven. Dit geeft het verhaal een levensechte sfeer en voel je de spanning opbouwen. Ook geeft het verhaal heel veel kennis en informatie aan de lezer en vond ik het naast dat ik het een spannend verhaal vond, ook een heel interessant boek die mijn kennis heeft verruimt.

Wat tijdens het lezen vaak door mijn hoofd schoot was het feit dat ik dit boek écht een “mannenboek” vind, maar ook zeker door vrouwen gelezen kan worden. Dit boek is uitermate geschikt ook voor mannen die nog niet zo heel veel van lezen houden, maar graag toch een boek willen lezen. Pak dit boek! Absoluut gegarandeerd dat mannen dit boek zullen verslinden!

Tijdens het verhaal volgen we Mike die zijn spannende en levensgevaarlijke missie probeert te volbrengen. Hij wil wraak nemen op de moord van Michelle waar hij getuige van was. De schrijfstijl van Rokebrand is prettig en door de duidelijke taal en duidelijke uitleg van bepaalde situaties en tradities raak je niet verward. De verhaallijn is hierdoor makkelijk te volgen en het plot is zéér goed! Een verrassend plot die je niet zal teleurstellen.

Mede door de veel waargebeurde elementen die Rokebrand in het verhaal heeft verwerkt blijf je als lezer geboeid. Het verhaal heeft mij geen enkel moment ongeïnteresseerd weten te krijgen door de beeldende manier van schrijven van verschillende landen en omgevingen. Een absoluut zeer geslaagd thrillerdebuut!