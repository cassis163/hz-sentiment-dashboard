Asha, dochter van de koning, is getekend door de draak Kozu. Nadat hij Asha heeft verbrand, heeft hij de stad in as gelegd. Zij jaagt op draken, doodt hen om de draken voor altijd uit te roeien. Binnenkort zal ze trouwen met de commandant van het leger van haar vader. Het is een gearrangeerd huwelijk, niet uit liefde. Als Asha niet wil trouwen zal zij de kop van Kozu aan haar vader moeten overhandigen.
Er ontstaat een onverwachte, maar verboden vriendschap tussen Asha en een slaaf genaamd Torwin. Hij kijkt voorbij de uiterlijke littekens die Asha draagt en ziet haar zoals zij werkelijk is.
Tijdens de jacht komt haar voorliefde voor de oude verhalen naar boven. De verhalen zijn verboden, maar trekken aan Asha, die er geen weerstand aan kan bieden. En het zijn juist die verhalen die haar de waarheid laten zien.
Wie zijn nu de echte monsters?

Het is een fijn en snel lopend verhaal dat gaat over jezelf leren kennen en leren accepteren, over vriendschap en opoffering, maar ook over eigen keuzes.
De schrijfstijl is erg prettig te lezen. Het is niet gecompliceerd, geen moeilijk woorden en hier en daar mag de woordkeuze best wel wat complexer, maar het leest erg fijn. Doordat het een relatief simpele schrijfstijl is, leest het supersnel.
Het verhaal van Asha wordt afgewisseld met de Oude verhalen. Verhalen die veel verklaren qua handelingen en gedachtegangen. Het zijn verhalen in een verhaal

De personages zijn zodanig beschreven dat het voldoende is om te weten wat nodig is, maar er blijft nog genoeg te raden over.
Met betrekking tot diepgang in emoties blijft het allemaal erg aan de oppervlakte. Dat had van mij meer gemogen. Maar gezien de doelgroep is de keuze hiervoor wel begrijpelijk.
Het concept draken had wat mij betreft echt verder morgen worden uitgediept. Bepaalde zaken lijken wel heel makkelijk te verlopen. Desondanks is het een heerlijk boek om te lezen.

Eigenlijk zou ik dit boek 3,5 sterren willen geven; 3 sterren voor de schrijfstijl en opbouw en 4 voor het leesplezier. Helaas kan dat niet, dus rond ik het naar boven af.