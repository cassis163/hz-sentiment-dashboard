Erik Rozing debuteerde dit jaar met De psychiater en het meisje. Hij is niet toevallig zelf arts en psychiater, en geeft ons met dit boek een inkijkje in deze gesloten wereld van de geestelijke gezondheidszorg.

Edgar Simons is een jonge onzekere arts die psychiater in opleiding is. Hij staat echter onder verscherpt toezicht omdat hij een inschattingsfout maakte met fatale gevolgen. Het meisje is Stella, een nieuwe borderline patiënte die een zware diagnose met zich meedraagt, en zich al verschillende keren van het leven wilde beroven en haar eigen armen toetakelt. Ze heeft al heel wat behandelingen en artsen gehad, maar Edgar probeert er alles aan te doen om haar te helpen.

Edgar zelf is echter ook niet vrij van problemen. Het is uit met zijn Marokkaanse vriendin die om haar familie een plezier te doen met haar neef trouwde, en hij drinkt te veel. En dan is er zijn oma die het leven ook moe is. Wie is er niet een beetje gek uiteindelijk? Stella geraakt geobsedeerd door Edgar, en ook hij kan haar maar moeilijk loslaten.

Een boek over de psychiatrie van 440 pag leek me eerst eerlijk gezegd niet zo boeiend, maar ik heb me duidelijk vergist! Het is een fascinerend verhaal waarvan ik tot op het einde genoten heb. Ontroerend verteld maar ook met droge humor. De psychiatrische patiënten die de revue passeren en hun artsen worden met veel menselijkheid geportretteerd. Al met al is dit een heerlijk debuut waardoor ik zeker meer van Erik Rozing wil lezen!

Voor de categorieën: een boek vol met romantiek, een romantisch boek van een mannelijke auteur