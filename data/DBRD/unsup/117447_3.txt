Natalie Koch schreef de trilogie ‘De verborgen universiteit’. Het eerste deel: ‘de erfenis van Richard Grenville’ neemt ons mee in de magische wereld van de verborgen universiteit. Alexa Westerhof gaat voor een semester naar een kleine universiteit in Londen. Eindelijk heeft ze de vrijheid gevonden en kan ze op haar eigen benen staan. Een van haar huisgenoten is een oude vriend van haar die ze na veel jaren eindelijk terugziet. Maar dan komt ze in contact met magi, mensen met bovennatuurlijke krachten en ze komt ook steeds meer te weten over haar vader, die ze nooit gekend heeft. Tot plots en docent en daarna haar huisgenote in een vreemde slaaptoestand geraken…
Het boek is wel een kanjer van formaat, heel uitgebreid en met veel details beschrijft Natalie de wereld van Alexa. Dit is leuk maar soms wordt het boek langdradiger dan nodig en krijg je veel informatie die het lezen vertragen en moeilijker om te volgen maken. Het verhaal is leuk om te lezen maar je moet je hoofd er wel echt bijhouden. De vele personages en de soms moeilijke namen maken het een boek dat je niet zomaar kan lezen zonder al te veel op te letten.
De inhoud van het boek vond ik dan weer heel origineel je komt in contact met nieuwe gedachten en met magi. Sommigen leggen meteen een link met Harry Potter maar ik vind dat Natalie haar eigen magische wereld heeft gecreëerd met voldoende originaliteit. Ook legt ze actuele linken, zoals een vergelijking tussen magi en mensen, de nuance naar racisme is niet ver te zoeken.
De hoofdpersonages zijn wel mooi uitgewerkt je leert ze steeds beter kennen. Ook de andere personages krijgen een achtergrond, maar durven weleens te vervallen in typetjes.
Het boek is deel van een trilogie dus je moet natuurlijk houden van drie lijvige boeken en volhouden voor je weet hoe alles in elkaar zit.
Al bij al vond ik het zeker geen slecht boek, maar mijn favoriet is het zeker niet daarom een welverdiende drie sterren.