Een kookboek? Of eigenlijk toch ook weer niet? Ja, toch wel, maar dan wel een bijzonder. Ans Withagen, onder andere van Kookgenoot, schreef Thuis in de keuken, een kookboek met heel veel extra’s. De eerste ruim 60 bladzijden gaan over van alles een thuiskok kunt doen om zonder stress een goede, gezonde en lekkere maaltijd op tafel te zetten. Over het inrichten van de keuken, over wat er in de voorraad aanwezig zou kunnen/moeten zijn, waar welke soort boodschappen te doen, over voorbereiden. Vooruit koken op tijden dat het minder druk in huis is dan vlak voor etenstijd.
Leuke informatie, voor de meer ervaren kokers niet veel nieuws. De voorraadlijsten kunnen wel zeer behulpzaam zijn voor mensen die nog maar pas beginnen met zelf koken en het inruimen van de voorraad-, koel- en diepvrieskasten. Bijzondere boodschappen doen bij de Turkse winkel, de toko of de natuurwinkel is niet voor alle lezers weggelegd, maar zoals zij ook stelt, webwinkels zijn er te over.

Na dit meer inleidende deel worden op een andere manier dan je vaak ziet, kookmogelijkheden gegeven. ‘Snelle smaakmakers’, ‘Al klaar’, ‘Even rust’, ‘In een handomdraai’ en ‘Er is nog wat over’ zijn de uitnodigende titels van de hoofdstukken met gerechten. Wat ook anders is dan gebruikelijk is dat er geen uitgeschreven recepten worden gegeven maar mogelijkheden.

Bij de door mij gemaakte smaakmaker Dukkah volgt eerst een inleiding wat het is, waar het oorspronkelijk vandaan komt en dan:

Wat gaat erin?
Noten, komijn- en korianderzaad, sesamzaad, zeezout, zwarte peper.

Wat kan er nog bij?
Soms voeg ik gedroogde tijm of oregano toe voor een kruidig accent. Of een gedroogd pepertje voor wat extra pit. Citroen- of sinaasappelrasp maakt het weer lekker fris en het staat mooi qua kleur. Ook lekker is het om wat gepofte kikkererwten grof te hakken en erdoor te mengen.

Het gaat zo:
1                    Rooster 2 flinke handen vol noten in een droge koekenpan tot ze beginnen te kleuren en lekker ruiken.
2                    Voeg dan 4 eetlepels sesam-, 2 eetlepels komijn- en 2 eetlepels korianderzaad toe en rooster die nog een minuut of 2 mee.
3                    Laat alles afkoelen, voeg naar smaak grof zeezout en zwarte peper toe en maal alles in een keukenmachine tot een half grof/half fijn mengsel. Dit kan ook met de hand in een vijzel.
4                    Bewaar in een goed afgesloten trommel of plastic bakje.

Favorieten:
.           Om te dippen (eerst in wat olie): stukjes brood, hardgekookte eitjes, rauwkost
.           Strooien voor extra crunch en smaak: over soep, rauwkostsalades, gegrilde of geroosterde groentes, een mootje vis, een gebakken kipfilet en ga zo maar door.

Bij alle gerechten wordt deze opzet toegepast. Soms wordt Verder heb je nodig gebruikt. Altijd zijn Wat kan er nog bij, Favorieten of de gegeven Tips het hulpmiddel om zelf verder te experimenteren. Een enkele keer ook nog Serveren met...

Het boek is gelardeerd met mooie en grappige foto’s van Danielle Krijtenburg, soms van het werk in uitvoering, soms van het resultaat. De recepten zijn heel toegankelijk en dus vooral bedoeld als hulpmiddel om ‘op gang te komen’. Zelf verder kijken naar wat er in de kasten aanwezig is en toepassen naar eigen smaak is vooral de boodschap. Veel gewone eenvoudige gerechten, maar door het ‘Wat kan er nog bij’ toch bijzonder gemaakt. En een beschrijving van een Tahindressing is dan weer niet zo voor de hand liggend toch?

Kookboeken zijn meestal leuk en inspirerend voor mensen die van kookboeken en koken houden. Dit boek is toch vooral heel zinvol en bruikbaar voor de meer beginnende kok. Het is mooi uitgegeven en SimplifyLife, imprint van de uitgever (Forte), zegt iets over de keuzes die zijn gemaakt. Mooi! En ja, het komt vast nog wel eens uit de kookboekenkast want bijvoorbeeld “Pasta met boter en salie”, is niet te versmaden.