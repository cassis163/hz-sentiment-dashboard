Een familiedrama maakt dat Aaron Falk terugkeert naar het door extreme droogte geplaagde stadje waar hij ooit met zijn vader hals over kop vandaan vluchtte. Heeft zijn jeugdvriend Luke zijn vrouw en kind vermoord en daarna de hand aan zichzelf geslagen, of heeft zich hier een heel ander drama voltrokken?

Als Aaron terugkeert naar Kiewarra voor de begrafenis van jeugdvriend Luke en diens vrouw en zoon, is hij van plan de volgende dag weer te vertrekken. Na de dood twintig jaar geleden van hun vriendinnetje Ellie is Aaron door het hele stadje met de nek aangekeken, volgens de bewoners wees alles erop dat hij iets met haar verdrinking te maken had. Reden voor Aaron zijn bezoek kort te houden. Echter de ouders van Luke smeken hem de zaak te onderzoeken, zij willen niet geloven dat hun zoon tot zo'n gruweldaad in staat was. Aaron blijft om met de plaatselijke agent op onderzoek uit te gaan, wat hem door veel bewoners niet in dank wordt afgenomen. Stukje bij beetje ontrafelen Aaron en agent Raco de ware toedracht van die vreselijke middag.

De schrijfster maakt veel gebruik van flashbacks tussendoor, waardoor het geheel een hoog filmisch gehalte krijgt. Meteen nadat er een stukje puzzel wordt gelegd, duik je in het verleden en wordt het voor je ogen afgespeeld. Dit maakt het een levendig pakkend verhaal. De ontknoping is verrassend, zowel van de dramatische gebeurtenis in het heden als in het verleden.

"We hebben blijkbaar allemaal zo onze geheimen, Aaron."

Kortom, een aanrader!