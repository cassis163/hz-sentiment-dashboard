Sinds het ongeluk op 9 november is Fallon zichzelf niet meer. Ze is ingetogen, verlegen en heeft de muren om haar heen omhooggetrokken. Daarnaast is er van een hechte band met haar vader absoluut geen sprake meer. Toch geeft ze hem een kans en gaat ze met hem lunchen, exact twee jaar na het ongeluk. Binnen no-time staat de “gezellige” lunch op springen en begint Fallons vader haar te kleineren. Tot Benton James Kessler plotseling opduikt en de situatie doet veranderen. Fallon en Ben brengen de dag samen door en besluiten elkaar voor de komende vijf jaar op iedere 9 november te zien.

Als er een award gegeven moet worden voor het boek met het beste plot, dan gaat de prijs naar 9 november. De korte samenvatting hierboven is nog maar het begin, want het boek is veel complexer dan dat. Het verhaal is makkelijk te volgen, tot er na een paar 9 novembers kleine barsten in de al complete puzzel ontstaan. Geleidelijk komen er meer vragen, theorieën en conclusies, waardoor Fallon en Ben van plottwist naar plottwist worden gebracht. De ene keer zijn ze elkaars tegenstanders en de andere keer zijn ze teamgenoten. De plot is intens, flexibel en interessant: kortom uitstekend!

9 november zou nog een volgende award winnen, namelijk voor het meest zoetsappige boek. Het is ongelofelijk hoe zowel Ben als Fallon telkens nee zeggen, maar de liefde toch toelaten. En ze weten van elkaar dat er “nee” gezegd wordt. In de 364 dagen dat ze elkaar niet zien kunnen ze elkaar niet uit het hoofd zetten. Daarnaast zijn de personages ontzettend behulpzaam naar elkaar. Ben lijkt een goede jongen, want hij zorgt ervoor dat Fallon zich zelfverzekerder voelt en zich ook zo gedraagt. Daarnaast zorgt Fallon ervoor dat Ben zijn toekomstige bestseller genaamd ‘9 november’ kan schrijven, met haar in de hoofdrol.

De derde award gaat naar de categorie humor. De chemie die vanaf het begin tussen Fallon en Ben is ontstaan zorgt ervoor dat ze elkaar liefhebben, maar elkaar hier en daar ook kunnen plagen. Kleine dingetjes die Ben doet of zegt zorgen voor een lach op je lippen als je erover leest. Zorg ervoor dat je het hardop lachen kunt beheersen, want als je in een openbare ruimte 9 november leest kan dit voor luide giechels zorgen.

9 november heeft al awards voor plot, zoetsappigheid en humor in de wacht gesleept. Krijgt het boek ook nog de prijs voor spanning? Waarschijnlijk wel, want het boek heeft de meest geweldige maar ook verschrikkelijke plottwists die je maar kunt bedenken. Het plaatje dat al in hoofdstuk twee compleet was, maar een paar novembers later helemaal kapot was, kun je pas na het lezen van het boek weer in elkaar puzzelen. Hoover heeft het verhaal goed in elkaar gezet met hier en daar aanwijzingen, maar ze verklapt zeker niet te veel. Eigenlijk is het boek perfect!