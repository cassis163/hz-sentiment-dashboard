Renate heeft een bewogen leven. Haar kinderen zijn het huis uit en ze heeft het idee dat haar man een affaire heeft met de stagiaire. Daar komt nog bovenop dat de vrouw van een vriendin van haar ernstig ziek blijkt en niet lang meer te leven heeft. Ze besluit om haar spullen te pakken om bij haar vriendin in Wales te zijn. Terwijl ze in Wales verblijft, blijft ze contact houden met haar zussen via de app. Daardoor krijgt ze dingen mee van het thuisfront.

Renate is het vervolg op Spijker’s roman ‘Tussen zussen’. Als je het vorige boek niet gelezen hebt, kan dat in het begin wat moeizaam zijn. Wie zijn al deze mensen en wat hebben ze allemaal meegemaakt? Dat voelt soms alsof je dingen gemist hebt en het niet allemaal meekrijgt, maar als je verder in het boek zit, maakt dat niet meer uit. Daardoor is Renate ook prima als losstaand deel te volgen.

Renate is een toegankelijk personage en dat maakt het prettig om over haar te lezen. Je voelt met haar mee en bent er nieuwsgierig naar volgende stappen die gezet worden. Zal ze bij Wim blijven of is hun huwelijk voorgoed voorbij?

Rita Spijker weet een goede roman neer te zetten die zo uit het leven gegrepen lijkt. Alles lijkt zo oprecht en realistisch. De flaptekst schrijft dat Spijker eerder al geroemd is om haar zintuigelijke schrijfstijl en dat komt in Renate meer dan terug. Spijker maakt veel gebruik van show don’t tell en zorgt dat je echt in Renate kan kruipen. Er gaat geen moment voorbij dat je niet weet wat ze voelt. Uitstekend gedaan.