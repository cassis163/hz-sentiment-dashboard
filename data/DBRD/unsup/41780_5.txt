seks en leed,De trouwe vrienden keken al langer uit naar de verdere ontwikkelingen in het leven van officier van Justitie en schrijver Penn Cage. Net als zijn schepper Greg Iles woont hij in Natchez, in de staat Mississippi. Iles is een schrijver die niet in elk boek leunt op vaste figuren. In ieder verhaal laat hij wel personages acteren die potentie hebben om nog meer avonturen te beleven. Op welk moment zijn geest aan zijn handen het signaal geeft dat met Penn Cage weer het een en ander staat te gebeuren is onbekend, maar die momenten zijn wel subliem gekozen. In Ontluistering sleept Greg Iles een aantal mondiale problemen het dorpje Natchez binnen. Het zou een wereldstad niet misstaan.
Penn Cage frist een jarenlang verwaarloosde vriendschap met zijn oude klasgenoot Drew Elliot op. De aanleiding is de vondst van het dode lichaam van Kate Towsend, een jong tienermeisje uit Natchez. Wanneer blijkt dat Elliot, als arts, een verhouding had met dit jonge meisje, zit Cage met een dilemma. Is er sprake van misbruik en moord, gepleegd door zijn vriend of zijn er nog andere kandidaten. De moeder van Kate, de advocate Elle Elliot, is verslaafd aan medicijnen en reageert niet altijd even begrijpelijk op de gebeurtenissen rond haar dochter. Een uitwisselingsstudent uit Kroatië, Marko Bakic, veroorzaakt op school veel problemen met de handel in ecstasy en andere drugs. Mia, de vaste oppas van Cages dochtertje Annie, zat bij Kate Towsend in de klas en weet veel van de leefwijze van de nieuwe generatie waar zijzelf deel van uit maakt en in het bijzonder van Kate.
Wanneer aan het licht komt dat Kate, op verzoek van Drew Elliot, zaken deed met een andere drugshandelaar, is zijn onschuld moeilijk overeind te houden. Waarom én door wie is dit knappe jonge meisje om het leven gebracht? Iedere poging om dit op te lossen wordt tot staan gebracht door nieuwe moorden of. nog erger.
In dit boek koppelt Iles een aantal maatschappelijke problemen uit deze tijd aan elkaar. De vrije levenswijze van de jeugd combineert hij met het gebruik van en de handel in drugs. Hij brengt de verschrikkingen die vluchtelingen uit het voormalige Joegoslavië hebben ondervonden, in beeldende bewoording over het voetlicht. Politieke intriges en corruptie komen ruimschoots aan de orde met maar één doelstelling: het verkrijgen van macht.
In een vloeiend verhaal neemt Iles de lezers aan de hand mee door een slangenkuil van spanning, seks, drugs en leed, in plaats van rock en roll. Dat hij je daarbij alle begrip van tijd doet vergeten is iets dat alleen de allergrootste schrijvers kunnen bewerkstelligen. Grote top!!!