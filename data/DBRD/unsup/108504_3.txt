Wie is er niet vatbaar voor het voldane gevoel dat een feelgoodroman kan geven? Zij Krijgt De Baan, en Zij Krijgt De Man. Laat dat warme dit-loopt-goed-af-gevoel toe en je weet waarom Scoop met tienduizenden tegelijk over de toonbank gaat. Met 't bovenstaande verklap ik overigens niks, dat Ze Elkaar krijgen en dat zij De Baan krijgt van die leugenachtige bitch is van af het begin duidelijk, daarom is het ook feelgood natuurlijk. Wat wel spannend is, is dat er 2 (twee) kandidaten zijn qua levenspartner. Ook hier krijgt de meest egoïstische vent het lid op de de neus – in de wereld van Houx wordt moralisme niet geschuwd. En wie geniet niet mee als de elleboogwerkende, valse, hufterige collega’s met hun grote brutale monden hun verdiende loon krijgen?

Aardig verwerkt zijn de drama’s die een bekende Nederlander of Vlaming kunnen overkomen. In Nederland is zo’n drama het nooit doorgegane huwelijk van zanger Sander de Buisonjé en cabaretière/presentatrice Wendy van Dijk – ik vraag me of of de jongere lezeressen van het boek zich dat nog herinneren... De leugenachtigheid van de roddelbladen – ‘alles voor Het Verhaal‘ is ook goed getroffen. Héél spetterend vond ik Scoop! ook weer niet, ook niet op zijn eigen terrein, er zijn zulke speelse, ondeugende, romantische schrijfsters in de VS… …mijn favoriet is Lisa Cach (o.a. confessions of a French maid)… ..,Aan de andere kant, toen ik aangestoken door de film Nights in Rodanthe van Nicholas Sparks las, was ik zo ongeveer het tegendeel van onder de indruk.

Kortom. Ik - man, 50plus - hoor niet tot de doelgroep. Dat zie je al aan de zoetgekleurde omslag met zwierige letters. Maar ik ben zeker niet ongevoelig gebleken voor de gezelligheid die een boek als dit oproept. Dat de sprankelende buddyread ontspoorde in een – in mijn ogen wel degelijk relevant – rondje bekentenissen over kantoormisdragingen (naar aanleiding van de hoofdpersoon die daarin uitblinkt nadat zij zelf eerst slachtoffer is), daarvan heb ik met volle teugen genoten, dat zegt toch ook wel wat. Ook ik ben vatbaar gebleken voor het 'feelgoodgevoel'.