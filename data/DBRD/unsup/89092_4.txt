Via de krant, het journaal of de social media worden we bedolven onder het nieuws waar weinig positiefs vanuit gaat. Toch is er onlangs een prachtige bundel verschenen met een twaalftal verhalen waarin het goede overheerst. Mensen die iets over hebben voor andere mensen, mensen die iets goeds doen en de wereld mooier maken.
Gewone mensen zoals u en ik zijn soms door de situatie gedwongen, soms louter toeval, op het pad gekomen van het ontplooien van prachtige initiatieven.
Met hart en ziel zetten ze zich belangeloos in voor andere mensen. Het zijn verhalen die je als lezer raken, uit iets verdrietigs kan toch een mooi idee zijn weg vinden naar andere mensen. Krachtige mensen die iets positiefs op poten zetten.
Een ogenschijnlijk klein krantenberichtje kwam onder de aandacht van de auteurs Franka Hummels en Karin Sitalsing en zij hebben deze unieke, krachtige verhalen gebundeld.
Op fijne wijze weten de schrijvers ons te boeien maar ook geven ze hiermee een boodschap af, kijk eens om je heen en kijk om naar je medemens. Een klein gebaar kan grote gevolgen hebben.
Elk verhaal is uniek op zijn eigen wijze, ik licht er geen verhaal uit, ik kan enkel aanraden om dit boek aan te schaffen of cadeau te geven.