Techniek, het is onmisbaar en overal aanwezig. Dat begint al als we nog maar hele kleine mensjes zijn. En kinderen zijn er maar wat handig mee. Ze lijken heel snel door te hebben hoe bepaalde dingen werken, hun nieuwsgierigheid helpt daar goed bij. Voor deze nieuwsgierige jongens en meisjes heeft Stichting Techniekpromotie het Techniek-doeboek gemaakt.

Stichting Techniekpromotie wil techniek integreren bij kinderen en jongeren van 4 tot en met 18 jaar. Om daar in te slagen organiseren ze onder andere Lego leagues en de Eureka!cup. Samen met partners, bedrijven en scholen bereiken ze jaarlijks zo'n 100.000 kinderen. En dat allemaal om in de toekomst voldoende technici te hebben.

In het 144 pagina's tellende Techniek-doeboek zijn allerlei verschillende proefjes te vinden. Ze zullen zeker voor een ruime doelgroep geschikt zijn, maar minder voor tieners. Toch is het leuk dat ook jonge kinderen aan de slag kunnen met het boek, al dan niet met behulp van een volwassene. De proefjes zijn opgedeeld in zeven onderwerpen, waaronder lucht, water, verkeer, tijd en licht. Wat dacht je bijvoorbeeld van muziek maken met water, balanceren met bouwwerken, kristallen maken of een heteluchtballon laten opstijgen. Met benodigdheden die je vrij eenvoudig in en om het huis vindt, ontstaan met het Techniek-doeboek interessante effecten.

Wat het Techniek-doeboek zo bijzonder en waardevol maakt, is dat kinderen niet alleen maar toekijken naar wat er gebeurt, maar zelf aan de slag moeten. Na een opsomming van de benodigdheden wordt eerst uitgelegd hoe je het moet aanpakken. Daarna ga je pas aan het werk. Eventueel worden er tips gegeven voor ouders om goede ondersteuning te kunnen bieden tijdens het experiment. Een leuke ouder-kind activiteit!
Instructies gevolgd en klaar met je experiment? Niet dus! Kijk naar je ontwerp en het effect dat is ontstaan. Wat gebeurt er, wat kan er beter en hoe kun je je ontwerp aanpassen? Het boek geeft tips.
Door kinderen uit te nodigen kritisch te kijken naar hun ontwerp en het verkregen effect, wordt het technisch inzicht van het kind aangesproken. Leuke weetjes en de heldere tekeningen van Frank Landsbergen maken het geheel compleet.

Nieuwsgierig naar hoe techniek werkt en hou je van dingen uitproberen? Dan is dit boek erg geschikt. Leuk om regelmatig eens uit te kast te pakken en techniek te (her)ontdekken!