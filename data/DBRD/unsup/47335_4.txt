Het is altijd afwachten wat het derde deel in een trilogie zal vertellen. Blijft het origineel, spat de voorspelbaarheid ervan af? Of kan het boek me nog verder boeien en het verhaal verder vertellen zonder saai te worden? Ik moet alvast vertellen dat ik ongeduldig uitkeek naar dit deeltje. Het vorige deel eindigt niet op een positieve manier en dat had ik het betreffende koppel waar het verhaal over gaat toch gegund. Het verhaal gaat over Natalie en Flynn, een gewoon meisje dat les geeft en een rijke filmster die een setje worden. Doorheen de eerste 2 : ‘Voor altijd gezien’ en ‘Voor altijd geliefd’ kan je de ontwikkelingen tussen Natalie en Flynn mooi opvolgen. Geen dagdagelijks koppel maar ze maken er iets van. Het zijn 2 personages met elk hun rugzak die ze moeten dragen. Met de nodige niet zo alledaagse problemen die het natuurlijk wat ingewikkelder moeten maken. Maar dit boet niet in op de leesbaarheid van de verhaallijn. Ook in dit boek kan de schrijfster me boeien met een goed geschreven verhaal. Dit leest gelijk een trein. Het boek weg leggen wordt me erg moeilijk gemaakt daar ik echt wel wil weten wat er gaat gebeuren. Als je denkt dat er iets zal gaan zoals jij denkt dan geeft Marie Force er toch net een ander draaitje aan. Met momenten heb ik me zelfs tot tranen toe gelachen wanneer ze bepaalde scenes toch erg humoristisch brengt. De zwaardere problematiek die soms naar voor wordt gebracht wordt niet tot in het einde uitgeweid zodoende dat men geen saai of verveeld gevoel krijgt om hierover te lezen. Ook dit derde deel is erotisch getint. Maar dit zijn eerder kleine delen van het verhaal. Ze zijn er op de juiste momenten en geven iets extra warmte in het verhaal. Het is een feelgood roman die luchtig leest en voor mij is deze trilogie echt een aanrader aan anderen die van dit genre houden.
Ik zou wel voorstellen van deel 1 en 2 zeker ook te lezen. Dat leest iets vlotter omdat je dan al de achtergrondinformatie hebt over de personages. Het is niet zo dat in dit deel alles weer opgerakeld wordt van de vorige 2 boeken. Het vertelt het verhaal gewoon verder.