Hoewel ik de vergelijking met de film 'Love actually' wel begrijp, vind ik dit toch niet helemaal recht doen aan Hallo liefde. 'Love actually' vond ik namelijk vluchtig en er is weinig van de film blijven hangen. Hallo liefde vond ik daarentegen een heerlijk boek!

Dat het boek zich in Amsterdam afspeelt is niet heel erg aan de orde, al is dit zeker een plaats waar je veel verschillende mensen tegen zult komen. Dat komt dan ook goed uit voor de opzet van dit boek waarin je de verhalen van zes personages leest. Zes verschillende karakters die je per hoofdstuk wat beter leert kennen. Misschien is het doordat Vollinga heel consequent is geweest in de lengte van haar hoofdstukken en het aanhouden van dezelfde volgorde in het vertellen van ieders verhaal. Dat de personages met elkaar in contact staan, al lijkt dat in het begin niet altijd zo, zal ook geholpen hebben, maar ik ben bijna verbaasd dat Vollinga er zo'n duidelijk verhaal van heeft weten te maken. Ik vind een boek met meerdere hoofdpersonages niet zelden ingewikkeld om te volgen. Of dan heb je een favoriet personage waardoor je andere hoofdstukken met minder interesse leest omdat je verder wilt met het verhaal van dat ene personage.

Vollinga weet het voor elkaar te krijgen dat je als lezer ieder uniek personage omarmt. Geen hoofdstuk heb ik met minder interesse gelezen en geen enkel personage vond ik minder leuk dan de anderen. Erg knap!

Dankzij de korte hoofdstukken en de constante afwisseling van personages, leest dit boek zeer vlot. Hoewel ik het een heerlijk boek vond om tijdens mijn vakantie te lezen, is dit geen must. Hallo liefde is geschikt voor elk seizoen en elk moment, vakantie of niet. Gelukkig maar! Eenmaal begonnen leg je het boek namelijk liever niet meer weg. Mocht dit toch onvermijdelijk zijn dan pak je het boek met gemak later weer op zonder je hoofd te breken hoe het verhaal ook alweer ging.

Normaal gesproken ben ik volledig tevreden wanneer een boek een mooi afgerond einde heeft. Je weet hoe het verhaal eindigt, je zit niet meer met vragen en alles is duidelijk. Hoewel ik ook bij Hallo liefde dik tevreden ben over het mooie en afgeronde einde, knaagt er toch iets. Vollinga heeft mij zo mee laten leven met deze prachtige personages, dat ik het ontzettend jammer vond dat het boek uit was. Ik zou veel langer toeschouwer willen zijn in het leven van deze figuren. Realistisch gezien snap ik ook wel dat dit niet kan en ben ik Vollinga al dankbaar voor het afrondende hoofdstuk dat 'Een jaar later' heet.

Mocht het nog niet duidelijk genoeg zijn, ik ben zeer enthousiast en geef dit boek graag 5 sterren. Iedereen die op zoek is naar een fijne feelgood, raad ik aan om Hallo liefde te lezen!