Een origineel kookboek met een heleboel niet-alledaagse gerechten. Inderdaad zijn veel recepten vrij eenvoudig klaar te maken, zoals de titel ook aangeeft. Alles staat overzichtelijk gerangschikt op de verschillende maaltijdmomenten van de dag. Van elk recept is een prachtige foto te zien, wat er aantrekkelijk uitziet. De meeste recepten zijn voor 2- of 4 personen. Overal staat een duidelijke ingrediëntenlijst bij. Wel is het af en toe even zoeken om sommige ingrediënten aan te schaffen, niet alles is eenvoudig verkrijgbaar.
Een aantal recepten zijn vrij exclusief, maar wel heel goed te gebruiken voor een bijzondere- of feestelijke maaltijd, zoals de Kreeftsalade met wasabi, limoen en avocado, de Vitello tonnata en de Aarbeien in champagne.
Andere gerechten passen heel goed in het gewone daagse leven, bijvoorbeeld de Cannelloni met gehakt, wilde spinazie en mozzarella of de Spaghetti carbonara met pancetta en doperwten.
Maar er is ook voldoende lekkers voor lunch-, koffie- of borrelmomenten. Denk daarbij aan Boerenuienbrood, Mini-kokosmakronen met pistache of heerlijke Kruidenboters.
Kortom een prima boek om mee te experimenteren en heel smakelijke gerechten samen te stellen.