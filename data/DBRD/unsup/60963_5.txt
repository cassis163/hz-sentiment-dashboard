Macy verliest haar geliefde moeder op jonge leeftijd. Ze blijft alleen achter met haar liefdevolle vader die alles in werking zet om zijn dochter te steunen en het leven te geven dat haar moeder voor haar gewild zou hebben.

Haar vader koopt een vakantiehuis waar hij samen met Macy weekenden en vakanties doorbrengt om te ontvluchten aan de druk en stress van hun thuisomgeving.

Al op de eerste dag ontmoet Macy haar buurjongen Elliot en ontstaat er een hechte vriendschap. Het lezen van boeken is hun gemeenschappelijke passie. Na enkele jaren komt er abrupt een einde aan hun vriendschap. Waarom?

11 jaar later is alles anders. Macy is inmiddels verloofd en is hard op weg een goede kinderarts te worden.
Dan loopt zij Elliot tegen het lijf.

De ontmoeting met Elliot zet het leven van Macy ondersteboven en zet haar aan het denken over haar huidige relatie en leven en over datgene wat er zich 11 jaar geleden heeft afgespeeld.

Jarenlang verslond ik de boeken van Jill Mansell maar ik merkte dat ik de hoofdpersonen qua leeftijd ontgroeit was.
Christina Lauren heeft mij weer een reden gegeven om Romans te lezen.

Het verhaal is goed, de hoofdpersonen krachtig en intens, evenals hun belevingen. Ondanks dat het in de categorie feel good valt blijft het verhaal tot het einde boeien en wordt pas op de laatste pagina`s duidelijk hoe dit verhaal eindigt.
Het leest dan ook snel weg.
Wat mij ontzettend aan dit boek heeft geraakt, is dat de emoties van zowel Macy als Elliot zo duidelijk en helder zijn beschreven, dat ik echt met hen ben gaan mee voelen.

Het verhaal wisselt af tussen heden en verleden. En dit zorgt voor een prachtige dynamiek in het boek. Beetje bij beetje passen puzzelstukjes in elkaar en uiteindelijk moet je gewoon weten hoe dit eindigt!

Absoluut een aanrader!