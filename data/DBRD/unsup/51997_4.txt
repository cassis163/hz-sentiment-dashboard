Volgens uitgeverij Karakter heeft het actiedebuut van Esther Verhoef, Onrust het potentieel van een Amerikaanse bestseller. Dat alleen was voor mij al een trigger om het boek te lezen. Het viel niet tegen! Verhoefs krachtige, stoere schrijfstijl maakt dat je in vliegende vaart door het boek heen raast en moet oppassen dat je niet uit de bocht vliegt. De combinatie van harde actie, gepassioneerde liefde en glitter en glamour maakten Onrust tot een veelbelovend begin van de ongetwijfeld lange en succesvolle thrillercarrière van Esther Verhoef.

Stel je eens voor dat je echt je gevoel mag volgen zonder dat je vastzit in het maatschappelijke keurslijf. Veel mensen zullen daar soms heimelijk naar verlangen, maar niet de moed hebben om daadwerkelijk uit te breken. De hoofdpersoon uit Onrust, Sil Maier, durft dat wel en dat maakt hem gelijk tot een onvervalste actieheld. Hoewel alles hem voor de wind gaat (eigen bedrijf, getrouwd, goed gevulde bankrekening) is hij doodongelukkig. Sil voelt zich niet langer thuis in zijn wereld die bol staat van het materialisme en de alledaagse sleur van huisje, boompje beestje met zijn vrouw Alice. Hij houdt wel van zijn vrouw, maar vindt bij haar niet de diepgang die hij zoekt. Die diepgang vindt hij wel bij Susan Staal, een fotografe die hij twee jaar geleden heeft leren kennen en met wie hij sindsdien intensief e-mailt. Om zichzelf niet te verliezen verkoopt Sil van de ene op de andere dag zijn succesvolle bedrijf en gaat hij op zoek naar de onbegrensde geestelijke vrijheid waar hij zon behoefte aan heeft. Hij heeft alleen een beetje een aparte manier om dat te bewerkstelligen. Hij besluit te gaan stelen van de georganiseerde misdaad, te weten de Russische Maffia. De spanning die daar bij komt kijken en de onzekerheid of hij het gaat overleven, geven hem de adrenalinerush die hij nodig heeft. Het in de ogen kijken van de fragiele grens tussen leven en dood geeft hem het gevoel dat hij intens leeft en maakt hem gelukkig. Maar dan gaat het mis. De Russische Maffia stelt het niet op prijs dat Sil ze steeds te slim af is. Vanaf dat moment is hij zijn leven niet meer zeker. Ternauwernood weet hij aan de dood te ontsnappen en uit te vinden wie de kopstukken van de organisatie zijn. Dit leidt tot schokkende en verrassende gebeurtenissen die maar op één manier tot een goed einde kunnen komen, het uitroeien van de maffiatop. Gelukkig hoeft Sil dit klusje niet in zijn eentje te klaren, Susan staat aan zijn zijde...

Wat mij vooral aansprak in Onrust was de gepassioneerde, rauwe liefde tussen Sil en Susan die de grens tussen goed en kwaad doet vervagen. Zonder boe of bah laat de brave Susan zich meeslepen in Sils wereld van moord en misdaad. Toch is haar stap naast het rechte pad geloofwaardig neergezet. In de flow van het verhaal is het niet meer dan een logisch gevolg op alle gebeurtenissen. Verder gaf het boek een realistisch beeld van het Nederland van nu. Sinds jaar en dag zijn wij een speeltuin voor criminelen in de wereld en gevallen van fraude zijn steeds vaker aan de orde van de dag. Het feit dat een gerenommeerd bedrijf functioneert als dekmantel voor de Russische maffia is daarom zeker niet ondenkbaar.

Onrust is een boek waar Verhoef trots op mag zijn. Ook voor thrillerfans die over het algemeen niet dol zijn op verhalen van eigen bodem is dit boek een aanrader. Ik kijk uit naar Verhoefs volgende boek en ben benieuwd of dit haar debuut kan evenaren of zelfs overtreffen. Ik houd u op de hoogte!