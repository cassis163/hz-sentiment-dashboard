Michael Connelly is een klassebak! Dat merk je vanaf de allereerste pagina’s van zijn nieuwste, Tweede leven. Speurder Harry Bosch zit in een spiksplinternieuw gebouw op de dienst ‘Moordzaken Speciaal’. Zijn partner Ignacio Ferras bezorgt hem kriebels. Ferras werd een jaar geleden neergeschoten. Harry begrijpt dat Ferras daarom tijdelijk wat minder scheutig is op actie, maar het gaat er toch over om je dan maar helemaal toe te leggen op administratie! Voor Harry mist Ferras toewijding. Dat is verdomd lastig, zeker als je voor honderd procent op je partner moet kunnen rekenen en zeker als je het sowieso al moeilijk hebt om anderen te vertrouwen. Voor Harry’s ergernissen echt de overhand krijgen, krijgt hij een nieuwe zaak voorgeschoteld. In een louche buurt in Los Angeles is een Chinese winkelier doodgeschoten. Het kost Harry de nodige overtuigingskracht om Ferras - die net naar huis wou gaan en betoogt dat zo’n ordinaire roofmoord niet bij ‘Moordzaken Speciaal’ hoort - mee te krijgen naar de plaats delict. Uiteindelijk zal Bosch in dit verhaal meer steunen op rechercheur Chu, die bekend is met Aziatische gebruiken en vijf Chinese dialecten spreekt.

Wat aanvankelijk inderdaad een ordinaire roofmoord lijkt, draait al snel in richting van Aziatische triades. Winkeliers worden gedwongen te betalen voor bescherming. Deze ondergrondse groeperingen zijn eveneens actief in mensenhandel, prostitutie en drugs. Ze zijn helemaal versmolten met de Aziatische cultuur en oppermachtig. Als Harry Bosch hen het vuur aan de schenen legt, pakken ze hem keihard terug op zijn kwetsbaarste plek. Harry’s dertienjarige dochter Maddie woont met haar moeder in Hong Kong. Ze is een rebelse tiener die af en toe overvliegt naar LA voor een weekendje met Harry. Harry weet nog maar sinds kort van haar bestaan af. Als hij uit Hong Kong bericht krijgt dat ze vermist is, twijfelt hij geen seconde: hij springt in een vliegtuig en zet alles op alles om zijn dochter terug te vinden.

Met Tweede leven schreef Connelly een prima thriller die prachtig vertaald werd door Martin Jansen in de Wal. Het verhaal is spannend, vlot, snel… prima dus, alleen verwacht de liefhebber van een Connelly méér, maar vindt dat helaas niet in Tweede leven. De duizend angsten die Bosch en zijn ex-vrouw moeten uitstaan bij de vermissing van Maddie, komen niet uit de verf. De actie is vaak over the top en de omstandigheden net iets te toevallig. Het maakt dat ook de karakters in deze actie en situaties niet echt geloofwaardig overkomen. Wat blijft er dan wel over? Zoals gezegd: een prima, snel verhaal, veel grappige momenten – zeker als Bosch zich binnen de Aziatische cultuur gedraagt als een olifant in een porseleinkast – en een onverwachte ontknoping. Een goed en genietbaar boek dus, maar geen Connelly-hoogvlieger.
(deze recensie verscheen eerder op ezzulia.nl)