MAN BOOKER PRIZE LONGLIST 2018
Everything Under
Daisy Johnson
---------------------------------------------------------------------------
'Children are supposed to leave their parents
Parents are not supposed to leave their children.'

Everything Under is geen gemakkelijk boek: door een aaneenrijging van verschillende verhaallijnen, is het belangrijk dat je de verhaallijn goed blijft volgen. Dit boek kent veel lagen, en héél veel symboliek, met wisselende tijdlijnen, en een wisselend vertelperspectief. Ook kom je genderwisseling tegen,

De auteur zet gelukkig richtingsborden uit: 'words are like breadcrumbs,' dus als je van het pad dreigt te raken, dan adviseer ik je de verhaallijn van Gretel te volgen, het meisje dat met haar moeder tot haar dertiende jaar op een riverboot woonde, en door haar moeder soms ook Hansel wordt genoemd. (ja, die Hansel …). Mochten de broodkruimels onderweg opgegeten zijn, dan is er altijd nog de rivier als leidraad, waar de 'Bonak' huist.

Gretel en haar moeder spreken onderling een verzonnen taal, woorden die voor anderen geen betekenis hebben; zij spreken in raadsels en codes. Gretel wordt door haar moeder fysiek als ook taalkundig geïsoleerd van de rest van de wereld, om uiteindelijk ook daadwerkelijk door haar moeder te worden achtergelaten.

En dan is er ook nog Margot, geboren met een voetafwijking, en tevens woordblind. Margot is bevriend met Fiona, – nu vrouw –.
Fiona legt de Tarot en vertelt Margot op een dag dat ze moet vertrekken. Ze heeft in haar kaarten gezien wat ze haar vader aan zal doen.

Een voorspelling, een voetafwijking, het achterlaten van een kind, blindheid .... - de geoefende lezer zal inmiddels wel begrepen hebben dat Everything Under een bewerking is van Sophocles' beroemde tragedie – Oidipous Rex.

Everything Under gaat over een toekomst die een negatieve blauwdruk is van het heden, met als belangrijkste thema dat wij als mens niet vrij zijn om onze eigen ouders, familie, geslacht, of afkomst te kiezen. Ook zijn wij niet bij machte aangeboren handicaps teniet te doen.
'The places we are born come back. They disguise themselves as migraines, stomach aches, insomnia.'

Strompelend en ziende blind is het de mens die zijn noodlot moet ondergaan.

Enige achtergrondinformatie van Oidipous Rex is wel handig, maar niet noodzakelijk voor het lezen van deze roman.

Let bij het lezen ook eens op zien/zicht, lopen, (de symboliek van), brood (kruimels), water, eieren.. en zoveel meer, maar vergeet daarbij vooral niet te genieten van de sprookjesachtige wereld die Johnson in Everything Under in haar roman heeft gecreëerd.

Een gruwelijk mooi boek, dat zo maar eens de Booker Prize 2018 kan winnen!