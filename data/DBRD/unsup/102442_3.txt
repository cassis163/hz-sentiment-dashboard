Moeras van Steve Toltz, het tweede boek na 'Een fractie van het geheel', is een ingewikkeld boek. Je wordt echt meegesleept in de absurde wereld van de hoofdpersonen Aldo en Liam, waarbinnen het normale leven verweven is. Aldo probeert allerlei ondernemingen op te zetten, waar je al van te voren weet dat het gedoemd is te mislukken. Het mooie aan Moeras is, dat niet vanuit Aldo al deze ondernemingen uitgebreid besproken worden, nee, ze worden in rap tempo opgesomd, en vervolgens worden alle randgebeurtenissen en gevoelens uitgebreid besproken. Moeras zit helemaal vol met prachtige volzinnen, beeldspraken, schijnbare tegenstellingen en literaire hoogstandjes. Chronologie is iets dat de schrijver absoluut niet heeft aangehouden, evenmin als een eenduidige schrijfstijl, hetgeen dan weer uitstekend past bij de situaties die worden beschreven. Het eind van het boek laat je in absurdistische situaties belanden, alsof het nog niet gek genoeg was wat er daarvoor allemaal gebeurd is. Ben je op zoek naar een boek dat makkelijk even tussendoor leest, neem dan niet dit boek. Neem echt de tijd voor het lezen, en laat je onderdompelen in dit moeras van zinnen.