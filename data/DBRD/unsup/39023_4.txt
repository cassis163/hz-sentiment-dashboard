Korte inhoud

Erika Foster werkte voorheen in het centrum van Londen, maar werd overgeplaatst naar het politiekantoor van Bromley ten zuidoosten van Londen. Hier werkt ze niet meer als rechercheur bij moordzaken, maar voor de brigade van de georganiseerde misdaad. Met haar team gaat ze in een groeve op zoek naar een grote lading drugs. Naast de lading drugs doen de duikers nog een andere bijzondere ontdekking, namelijk de overblijfselen van het lichaam van Jessica Collins. Jessica verdween in 1990 op zevenjarige leeftijd, wat in die tijd heel wat ophef in de media veroorzaakte.
Erika kan de zaak niet loslaten en vraagt aan haar oversten of zij deze verder mag onderzoeken, hier krijgt ze onder strikte voorwaarden uiteindelijk toestemming voor. Het blijkt een ingewikkelde zaak te worden om tot een ontknoping te komen, zal Erika er uiteindelijk in slagen de dader van de moord op Jessica Collins te ontmaskeren?

Conclusie

Dit is het derde boek van Robert Bryndza in de serie met inspecteur Erika Foster in de hoofdrol. In dit derde deel leren we Erika wat beter kennen en door haar ruwe bolster heen begin je nu als lezer haar meer en meer te begrijpen. Naast haar persoonlijkheid komen we ook meer te weten over haar privéleven. In de vorige boeken Meisje in het ijs en Stalker in de Nacht komt Erika over als iemand die eigenwijs is en steeds haar zin doet, hier in Donker Water zien we hoe Erika geleerd heeft van haar fouten en komt ze minder arrogant en eigenwijs over. Hieruit is duidelijk dat het hoofdpersonage Erika geëvolueerd is en dit is een van de aspecten die het boek zo boeiend maakt. Ook merk je dat de auteur gegroeid is, Donker Water is beter en gedetailleerder afgewerkt dan de vorige twee boeken, zijn schrijfstijl wordt steeds beter. Ook is het verhaal geloofwaardiger en realistischer dan de vorige twee boeken.

Het boek leest in een razend tempo, niet alleen door de korte hoofdstukken waar je doorheen vliegt, maar je wil steeds maar weten hoe het verder gaat, wie heeft de arme Jessica, een onschuldig meisje van zeven jaar vermoord? Er zijn ook veel onverwachte plotwendingen die je niet direct ziet aankomen. En er hangt zelfs een klein beetje romantiek in de lucht, die de spanning ook wel heeft doen stijgen.

Robert heeft een zeer vlotte schrijfstijl, en in vergelijking met zijn vorige boeken vond ik Donker Water beeldender geschreven, je kon als lezer alles zo voor je zien passeren net als in een film, dit zowel bij de personages als de settings. Ik kon mij zo de muffe geur van het huis van Amanda Baker voorstellen, en ook zag ik de woonkamer van Marianne Collins zo voor me. Wat zeker een pluspunt is, is dat je de boeken zeker ook afzonderlijk kan lezen. Voor een lezer die vaak thrillers leest, kan het plot misschien wel wat voorspelbaar zijn, maar in tegenstelling tot de vorige twee boeken was het hier niet storend, aangezien er heel wat bijkomende en verrassende plotwendingen waren.

Donker Water is voor de echte thrillerfans die van snelle actie houden. Ook wie de voorgaande boeken niet heeft gelezen kan ervan genieten, aangezien Robert de personages telkens nog eens kort voorstelt. Van mij krijgt het boek 4 verdiende sterren. Ik kijk al uit naar de volgende Erika Foster boeken.