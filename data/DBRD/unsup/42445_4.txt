De eerste boeken rond commissaris Liese Meerhout speelden zich af in Brussel. Ondertussen is de setting verlegd naar Antwerpen, en houdt Liese zich niet langer met kunstcriminaliteit bezig maar met het oplossen van moordzaken.

Uitgangspunt van dit boek zijn een dode priester en een dode ex-prostituee. Heeft de priester zich in het verleden schuldig gemaakt aan pedofilie of zijn er andere motieven in het spel ? Samen met haar team probeert Liese een bevredigende verklaring te vinden, wat er niet makkelijker op wordt als er nog een dode valt.

Toni Coppers is wat mij betreft één van de betere Vlaamse schrijvers. Hij heeft een enorm vlotte pen en weet de lezer urenlang te boeien. Ik zou ‘Dood water’ als een zorgvuldig geschreven misdaadroman omschrijven, geen echte thriller.