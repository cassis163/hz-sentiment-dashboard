Selma was geen heldin, maar een gewone Joodse Nederlandse vrouw die samen met haar vader de WO II oorlog overleefde, haar hart verloor aan een Chinese student tijdens haar studie in Cambridge, haar Nederlandse paspoort kwijtraakte toen ze met hem trouwde en als buitenlandse Chinese met haar kinderen in Peking ten tijde van Mao ging wonen. Ze was kordaat, recht door zee, verstandig, intelligent, opgeruimd, energiek en bovenal liefdevol en zelfredzaam onder extreem moeilijke omstandigheden. Kortom, een vrouw die Carolijn Visser terecht op de kaart gezet heeft van onze geschiedenis.
Een indringend en heel boeiend portret, omdat de feiten op een fijngevoelige, zintuigelijke manier opgediend worden. Daardoor vergeet je als lezer dat je een biografie leest. Samen met Selma of een van haar kinderen kijk je om je heen en zie je wat er gebeurt zonder vooroordeel of gezeur. Al met al heeft Selma zich niet laten kisten en haar beste beentje voorgezet om kleur en fleur te geven aan een vaak frustrerend bestaan, totdat ze haar vrijheid kwijtraakte en brak... Als je het boek gelezen hebt dan sterkt je dat om je eigen ditjes en datjes eens wat meer te relativeren en wat je hebt meer te waarderen en te genieten