Soms krijg je een boek in handen met een verhaal dat je bijblijft. Voor mij is Gebed voor de vermisten van Jennifer Clement zo’n verhaal. Ladydi Garcia Martínez is een onstuimig, grappig en slim meisje, dat onder belabberde omstandigheden opgroeit in een bergdorp in Mexico. Vrouwen zorgen voor zichzelf en hun kinderen; alle mannen zijn vertrokken naar het ‘beloofde land’ Amerika. Als meisje loop je constant het risico te worden geroofd door de drugsmaffia en daarom maken moeders hun dochters moedwillig lelijk.
Terwijl haar gedesillusioneerde moeder tevergeefs wacht op de terugkeer van haar man, droomt Ladydi hoopvol van een betere toekomst. Dankzij de immer hoopvolle hoofdpersoon is Gebed voor de vermisten een prachtige roman over liefde, familie en overlevingsdrang.