De schat in het klooster is het tweede boek van Kevin de Haan over de deels IJslandse Laufey Gísladóttir. Laufey heeft een beveiligingsbedrijf dat Islasec heet en is gevestigd in de Achterhoek. Haar werknemer heet Niels en hij is data specialist. Ze vormen samen een perfect team.

Laufey krijgt de opdracht om de Katholieke woongemeenschap en het aangrenzende kerkhof te voorzien van beveiliging. Dit omdat er de laatste tijd vernielingen plaatsvinden. Men denkt dat dit komt omdat er sprake van is dat er een schat verborgen zou liggen en mensen daar naar op zoek gaan. Ook tante Martha gaat op zoek naar de schat, maar vind iets heel anders. Zou dat te maken kunnen hebben met een man die tien jaar geleden verdwenen is?
Er verschijnen witte wieven en gebeuren er andere vreemde dingen.

Het is een makkelijk te lezen verhaal, goed te volgen ook zonder het eerste deel gelezen te hebben. De personen worden voorgesteld en de verhoudingen zijn duidelijk. Het is niet een spannend verhaal waarbij je op het puntje van je stoel zit, maar je wil wel door blijven lezen, omdat je wilt weten wat er aan de hand is. Ondanks de witte wieven is het geen zweverig of ongeloofwaardig verhaal. Het einde werd onverwachts nog even heel spannend.

Kevin de Haan heeft met De schat in het klooster een goed verhaal neergezet die naar meer smaakt.