Een geheel nieuw begin van een volgende serie binnen het ‘Hoe overleef ik …’- imperium van Francine Oomen. Het boek vangt aan met de verantwoording van het waarom van deze nieuwe serie. De lezers wilden weten hoe het leven van Rosa er voor de dertien delen op de middelbare school uit zag, dus we gaan even terug in de tijd. Fijn te lezen dat de auteur, die dit jaar haar 25-jarig jubileum viert, in contact is met haar lezersgroep.

Rosa van Dijk treedt in contact met haar favoriete schrijfster, Barbara Broos. Ze wil graag in groep 8 een spreekbeurt over haar houden, maar heeft nog wat vragen. Na enig aandringen ontvangt Rosa een zelf-getypt antwoord van Barbara. Dat roept meer vragen op. Thuis zijn er steeds meer signalen dat het niet goed gaat tussen de ouders van Rosa, al ontkennen ze dat beiden. Rosa vangt wel eens een flard van een gesprek op, of wordt door een vriendin getipt dat haar moeder met een andere man zoenend in het park is gesignaleerd. Rosa schrijft alles wat ze meemaakt in emails aan Barbara Broos. Haar ouders gaan steeds meer voor zichzelf leven en Rosa komt voor haar gevoel alleen te staan. Wanneer haar vader per email laat weten even een time out met haar moeder te hebben slaan bij Rosa de stoppen door. Ze gaat op zoek naar de enige persoon op de wereld die haar begrijpt en reist alleen naar het adres van Barbara Broos. Kan ze dat wel vinden, woont Barbara wel daar en is ze wel welkom. Kortom komt alles wel goed?

‘Hoe overleef ik met/ zonder gescheiden ouders?’ van Francine Oomen, Querido juni 2015.

/Lmcmr