Ik had meegedaan aan een win-actie van Hebban en daardoor kreeg ik dit boek in mijn bezit. Beschikbaar gesteld door Hebban en uitgeverij Luitingh-Sijthoff. Beiden bedankt voor het boek!
Het Leugenspel is het derde boek van Ruth Ware ik kende deze schrijfster nog niet. Ik las dat haar twee eerdere boeken haar debuutthriller 'In een donker, donker bos' en 'De vrouw in suite 10' een wereldwijd succes waren dus ik begon met hoge verwachtingen aan 'Het leugenspel'.

De cover: de cover vind ik erg mooi , je ziet de titel van het boek in felgele letters gevangen in netten. Boven aan staat een Quote van Metro die naar je roept om het boek te gaan lezen: "Het leugenspel is nog beter en subtieler dan haar eerste twee bestsellers.... de spanning blijft maar stijgen , tot de onverwachte ontknoping."

De auteur: Ruth Ware (geboren in 1977) is een Britse auteur van psychologische misdaad thrillers. Ruth Ware werd geboren in 1977 en groeide op in Lewes . Ze studeerde Engels aan de universiteit van Manchester. Voor haar schrijfcarrière werkte Ware als serveerster, boekhandelaar en publicist.

Het verhaal: Isa speelde vroeger met haar drie beste vriendinnen op school altijd het leugenspel : een wedstrijd om mensen te overtuigen van bizarre verhalen. Midden in de nacht krijgt zij een berichtje binnen: 'Ik heb je nodig' Na 17 jaar vertrekt Isa naar Salden om haar vriendinnen weer te ontmoeten. Na jaren vol leugens en geheimen is er iets verschrikkelijks gevonden op het strand. Zullen de vrouwen nu met de waarheid komen?

Mijn mening: Het boek bestaat uit 5 delen. Die 5 delen zijn de regels van het spel: 1-Vertel een leugen, 2- Blijf bij je verhaal, 3- Zorg dat je niet betrapt wordt, 4- Lieg nooit tegen elkaar en 5- Weet wanneer je moet ophouden met liegen. In deze 5 delen wordt je meegenomen naar het verleden en weer terug naar het heden zo wordt stukje bij beetje het verhaal ontrafeld. Daardoor wil je blijven lezen. Wat voor mij ook meespeelt is dat Isa een baby heeft Freya. Daardoor liep de spanning op ik was erg bang dat er wat met haar baby zou gebeuren. Het boek blijft je aandacht vasthouden ik heb het ademloos en in één ruk uitgelezen. Nu ik dit boek heb gelezen wil ik ook graag haar twee eerdere boeken gaan lezen. Ik vind dat dit boek zich ook zeker weer leent om verfilmd te worden net zoals haar debuutthriller 'In een donker, donker bos'. Hierboven bij de titel haalde ik de Quote aan van Metro, daar is geen woord van overdreven. Het leugenspel is spannend tot het laatste moment.