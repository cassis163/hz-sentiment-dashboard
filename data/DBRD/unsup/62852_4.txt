Tim was aan het genieten van de eerste weken van de zomervakantie. Vanwege zijn goede rapport hadden zijn ouders hem ruim zakgeld gegeven. Hij was met zijn vriend Jack naar een platenzaak gegaan. Jack was nu weer naar huis en Tim zat nog even op een bankje op de Groenplaats zijn aankopen te bekijken. Ondertussen keek hij naar alle toeristen die langsliepen. Hij pakte zijn smartphone en begon wat fotoâ€™s te maken. Tim vond het leuk om mensen onverwacht naturel vast te leggen. Plots zag hij wat vreemds en instinctief begon hij te fotograferen.

Even later blijkt dat Tim bij toeval een moord heeft vastgelegd en als getuige is hij in gevaar. Van de politie moet hij met zijn familie onderduiken. Elk jaar gaan ze op vakantie in Wales naar het boekendorp Hay-on-Wye waar zijn oom en tante net als zijn ouders een boekenwinkeltje runnen. Een mooie plek om onder te duiken maar net op het moment dat zij arriveren wordt de boekenkoning Richard dood in zijn tuin aangetroffen. Het lijkt alsof hij door een grote hond te pakken is genomen. Maar al snel blijkt dat iemand de legende van de Hond van de Baskervilles gebruikt om angst en terreur te zaaien. Er zijn daarna meer vreemde gebeurtenissen en dan meldt de politie ook nog dat de dader van de moord op de Groenplaats Tim op het spoor is en in de buurt is.

De fatale foto is een spannende thriller voor de jeugd. Het eerste hoofdstuk begint nog wat rustig maar al snel daarna zijn er veel ontwikkelingen die elkaar snel opvolgen. Als Tim zich eenmaal bewust wordt van de ernst van de situatie voelt hij zich regelmatig onzeker en onveilig. Normaal geniet hij altijd van de zomervakantie in het boekendorp, maar alle gebeurtenissen jagen hem angst aan. Er is iemand naar hem op zoek en die heeft geen goede bedoelingen en daarnaast zijn er andere voorvallen die iedereen op scherp zet.

Leuk om een jeugdthriller in een boekendorp te laten afspelen en de kinderen niet alleen een spannend verhaal voor te schotelen maar daarnaast ook wat leerzaams mee te geven. En ik moet bekennen, ik ben een echte boekliefhebber maar had nog nooit van dit boekendorp gehoord. Want ja, het boekendorp waar dit verhaal zich afspeelt bestaat echt. Dit is allemaal heel beeldend neergezet door de auteur waardoor je soms het gevoel hebt zelf in het boekendorp rond te struinen.

Wat jammer is dat dit boek een overdaad aan personages heeft, wat ervoor kan zorgen dat men het overzicht kwijtraakt. En ook al werden er niet te veel Vlaamse woorden en uitdrukkingen gebruikt, er kwamen er wel wat in voor die voor de Nederlandse jeugd onbekend zal zijn. Maar buiten dat is De fatale foto een leuke spannende jeugdthriller met een verhaal dat zich afspeelt op een originele locatie. Ik behoor al een tijd niet meer tot de doelgroep maar heb het boek met veel plezier gelezen, een aanrader!