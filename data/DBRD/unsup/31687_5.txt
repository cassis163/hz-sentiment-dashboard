Jippie, weer een nieuw avontuur van de Spiekpietjes.
Spiekpietjes zijn de kleinste helpers van de Sint. Rond de verjaardag van Sinterklaas verstoppen zij zich bij jou in huis of in de klas.
In dit nieuwe avontuur De Spiekpietjes – Het zilveren belletje lezen we dat de Spiekpietjes zich weer klaar maken voor hun belangrijke taak. Voordat zij vertrekken krijgen ze van de Sint een briefje met daarop de naam van het kind waar zij gaan logeren. Dit jaar krijgt één van de Spiekpietjes een briefje met daarop de naam Elisabeth. Wanneer hij bij haar huis arriveert, zoekt hij meteen een verstopplek. Hij wacht uren om een glimp van Elisabeth op te vangen. Helaas, het meisje ziet hij niet. Ook de dagen erna is Elisabeth nergens te vinden. Uiteindelijk vindt hij Elisabeth in haar slaapkamer. Ze is in dromenland. Wat kan het Spiekpietje nu aan Sint vertellen? Gelukkig weet Sint een oplossing! Kijk snel in dit mooie prentenboek wat een fantastisch idee Sint heeft bedacht voor dit Spiekpietje, zodat hij elk volgend jaar wel iets over Elisabeth kan vertellen.
De Spiekpietjes – Het zilveren belletje is een prachtig prentenboek met een verhaal dat veel kinderen gaat boeien. Geweldig vind ik het om met de kinderen te kijken waar Elisabeth zich heeft verstopt, terwijl het Spiekpietje haar niet kan vinden. Veel plaatsbepalende begrippen komen aan bod. Daarnaast biedt het boek nog meer mogelijkheden. Er zijn veel telactiviteiten met de kinderen te doen. Tel bijv. het aantal bedjes, de kopjes in de keuken of de sokken aan de waslijn. Bezoek hierna alle kamers van het huis en doe samen met je kind een zoek en vind spel. De illustraties zijn kleurrijk en er is veel op te ontdekken. Kortom …. echt een aanrader. Nog even wachten en ik kan het boek gaan lezen in mijn kleuterklas.