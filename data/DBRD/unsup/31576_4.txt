Maeve Kerrigan is een briljante jonge rechercheur die in haar werk te maken heeft met sexisme en moet opboksen tegen vooroordelen. Ze heeft een relatie met een agent die om haar uit het team overgeplaatst is naar een ander team. Rob, zo heet die agent is momenteel in Amerika voor een cursus en dus blijft ze alleen over in hun appartement. Dat is niet zonder gevaar want ze heeft al een tijdje last van een hardnekkige en gevaarlijke stalker die haar al twee keer gedwongen heeft een andere woonplaats te zoeken.

Momenteel zit ze op een zaak van gewurgde jonge vrouwen. Wat vreemd is, is dat haar normale partner Josh Derwent niet mee op de zaak zit. Hij is uitgesloten en werkt dat uit op haar. Josh Derwent is een ruwe bolster, seksistisch tot en met, maar als het eropaan komt, staat hij er wel voor haar. Hij maakt het haar erg moeilijk en dwingt haar hem op de hoogte te houden van de zaak.
Maeve Kerrigan staat voor een dilemma want Josh is verdachte in de zaak. Niet dat ze dat ook maar even gelooft, maar er zijn feiten waar ze niet omheen kan.
De zaak gaat terug naar ver in het verleden van Josh Derwent.

Verschillende keren in dit boek denk je dat men de dader heeft, maar iedere keer klopt het toch weer niet en blijkt het iemand anders te moeten zijn. Een van de betere boeken uit de reeks omdat de vrouwonvriendelijke opmerkingen minder in aantal zijn en dat zal wel komen omdat Derwent minder op deze zaak zit.
De reeks met Maeve Kerrigan en Josh Derwent is wel goed, twee volledige tegenpolen die samenwerken.