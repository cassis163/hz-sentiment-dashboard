Nora E. is het vierde deel in de JT-mysterie serie. JT staat voor Joost Ternate, een privédetective. In Nora E. wordt beleggingsadviseur Arnoud de Fijt wordt verleid door een jonge, blonde dame. Hij nodigt haar thuis uit en wordt door haar gedrogeerd en vastgebonden aan zijn bed. Als zijn vrouw thuis komt vindt ze Arnoud, voorzien van een boodschap op zijn buik. Arnoud blijft niet de enige die dit ondergaat. Ook twee andere leden van een Utrechtse studentenjaarclub ondergaan een soortgelijke behandeling. Een van de twee kost het zelfs het leven. Otto, een vierde lid schakelt Joost Ternate in om te achterhalen wie en wat hierachter zit.

Heel veel diepgang heeft het verhaal niet. Het verhaal ontwikkelt zich rechttoe-rechtaan op basis van één verhaallijn. De karakters blijven flets; de auteur doet een poging om het karakter van Ternate wat aan te zetten door herhaaldelijk zijn LAT-relatie met zijn vriendin te beschrijven, inclusief zijn drang om haar ten huwelijk te vragen, maar overtuigend is het niet. De auteur heeft zich vooral toegelegd op het bedenken van een ingenieuze plot en hierin is hij redelijk geslaagd. Om de ontknoping te kunnen volgen en te kunnen begrijpen, is de lezer genoodzaakt om goed bij de les te blijven. Dit geldt ook voor de medisch-wetenschappelijke aspecten van het verhaal. De auteur weet zijn kennis op dit gebied in het verhaal te etaleren. Dit staat niet in verhouding tot de eenvoudige schrijfstijl en de simpele dialogen tussen de personages. Voordeel van dit laatste is wel dat het verhaal gemakkelijk leest en daarom geschikt is voor de beginnende crimelezer.