California girl, een titel die wat exotisch aandoet. Misschien komt het door het nummer van de Beach Boys waarin de meisjes uit Californië bezongen worden. De werkelijkheid in het boek is wat minder glamoureus. De titel slaat op Janelle Vonn, waarvan het levenloze lichaam, onthoofd, in een vervallen en verlaten pakhuis wordt gevonden.

Het onderzoek naar de moord wordt geleid door Nick Becker. Omdat hij Janelle kent, is hij erop gebrand de moordenaar te pakken te nemen. Hierbij wordt hij, in de zijlijn geholpen door zijn broer Andy, die journalist is en daarom belangrijke informatie kan opleveren. Dit heeft tot resultaat dat er een dader wordt opgepakt. Maar is dit wel de juiste?

California girl draait niet alleen om het oplossen van de moord. Het gaat ook over het leven van de vier Becker-broers: de herinneringen aan hun jeugd en hun huidige levenswijze. Toch hebben deze zaken met elkaar te maken.

Het boek is in een goed tempo geschreven, geeft een aardig beeld van het Californië van de zestiger jaren en de problemen die die tijd met zich meebracht. Het boek is overigens niet doorspekt van de zinderende spanning die het boek wordt toegedicht. Ondanks dat heeft het boek me niet verveeld, maar meer dan een gemiddelde thriller vind ik het boek niet.