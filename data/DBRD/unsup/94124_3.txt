'Bonfire' is de debuutroman van de Amerikaanse Krysten Ritter, bekend van onder andere Breaking Bad en Jessica Jones. Een actrice die het probeert als auteur, dat is iets waar de fans vermoedelijk reikhalzend naar uitkijken en waar anderen eerder sceptisch tegenover zullen staan. Het moet echter gezegd, Ritters debuut mag er zijn.

Hoofdpersonage is Abby Williams, een milieurechten-advocate die in Chicago woont. Tien jaar nadat ze Barrens verliet, de plaats waar ze opgroeide, wordt ze er heen gestuurd om onderzoek te doen naar het chemische bedrijf Optimal. Het bedrijf speelt een niet te overschatten rol in het stadje, alles en iedereen is ervan afhankelijk. Abby wordt geconfronteerd met slechte herinneringen uit het verleden, vreest dat Optimal een niet zo mooie rol speelt en weet uiteindelijk niet meer wie ze kan vertrouwen. Wat is er aan de hand? En ook, of vooral, wat is er indertijd gebeurd met jeugdvriendinnetje Kaycee, die plots verdween?

Ritter heeft een aangename manier van schrijven, bij haar geen ingewikkelde zinsconstructies, geen ellenlange beschrijvingen die afleiden. Hoofdpersonage Abby doet haar verhaal in de ik-vorm, maar toch blijft ze op een afstandje, ze geeft niet te veel van zichzelf prijs. De mensen rondom haar komen niet genoeg uit de verf en dat is jammer, een werkpuntje voor Ritter. Het verhaal speelt zich afwisselend af in het heden en het verleden, iets wat de spanning altijd wel ten goede komt. De vele flashbacks naar de jeugd van Abby doen hun werk, je ontdekt waarom ze de persoon is geworden die ze is en waarom ze indertijd uit Barrens weg wilde.

De plot is goed, maar mist iets aan samenhang. Wanneer Ritter in de toekomst voor iets meer diepgang zorgt, kan ze best een hele goede schrijfster worden. Met 'Bonfire' heeft ze in elk geval een prima debuut afgeleverd.