Jason Rekulak heeft met 'De wonderjaren van Billy Marvin' een heerlijke, nerdy ode aan de jaren tachtig geschreven. We volgen Billy (en zijn vrienden) bij hun missie om de Playboy met daarin hun idool Vanna White in handen te krijgen. Niet alle plannetjes lopen even goed af, maar gelukkig is daar Mary, de winkeliersdochter, zij komt goed van pas! Natuurlijk verloopt ook dit 'we gebruiken Mary ervoor-plan' anders dan gedacht en langzamerhand leren Billy en Mary elkaar beter kennen. Ze zijn allebei ontzettend goed met computers ( ook al voelt Billy zich een 'vingervervende kleuter naast Picasso' ). Samen gaan ze verder met het ontwerpen van een game, waaraan Billy zelf ooit begonnen is en ze hopen hiermee een wedstrijd te winnen. Er volgt een aantal verrassende ontwikkelingen waaruit maar weer eens blijkt dat niet alles is wat het lijkt.
Thema's als (eerste) liefde, vriendschap en vergeving komen voorbij, zonder ergens zwaar op de hand te worden. De auteur weet de sfeer van de jaren tachtig prachtig weer te geven en je ziet jezelf echt zitten achter de Commodore 64 met Alf op de achtergrond op de tv.

Het is een vlot geschreven feelgoodboek over puberende jongens die het leven aan het ontdekken zijn en dit doen zoals het hoort: met vallen en opstaan.