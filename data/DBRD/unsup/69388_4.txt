Het verhaal begint met de hoofdpersoon Vincent die meent heel rationeel aan studenten te kunnen verklaren waarom zijn vriendin de beste keuze is geweest. Zoals hij alles rationeel benadert. Toch is het hele verdere verhaal een volkomen irrationele zoektocht naar zijn broer Menno die tijdens een vakantie in Spanje vele jaren geleden bij het zwemmen in zee verdwenen is.
De auteur weet op een bijzondere wijze de tegengestelde karakters van de twee broers tot uitdrukking te brengen. Menno maakte tijdens die vakantie contact met een Spaans meisje Sara op wie Vincent ook verliefd is. Na de verdwijning van zijn broer correspondeert Vincent met dit meisje dat niet op de hoogte is van de verdwijning, waarbij hij zich voordoet als zijn broer.
Hij meent op een foto in een toeristische folder zijn broer te herkennen, gaat naar de plaats in Spanje waar hij denkt dat de foto gemaakt is, op zoek naar zijn broer; in de stellige veronderstelling dat deze nog leeft maar niet gevonden wil worden. Hij komt in contact met een straatartieste Rosana die op een plein een horroract opvoert als een persoon zonder hoofd. Hij neemt die rol van haar over in de hoop zo onopgemerkt zijn broer te ontmoeten. Uiteindelijk blijkt dat de hele zoektocht op een illusie is gebaseerd. Dan pas keert hij terug.
Sterk vind ik vooral de wijze waarop de auteur op een zeer geloofwaardige wijze een Vincent neerzet die meent zeer rationeel en doordacht te handelen maar intussen volkomen irrationeel bezig is. Het uitbeelden van een persoon zonder hoofd is daarbij ook zeer symbolisch. Vincent krijgt in het vliegtuig op weg naar Spanje van de vrouw in de stoel naast hem een visitekaartje. Later komt hij een vrouw tegen die meent zijn broer ontmoet te hebben. Die heeft een zelfde visitekaartje. Hij is als het ware op zoek naar zichzelf.
Het verhaal van de zoektocht wordt afgewisseld met scenes van de vakantie waarin Menno verdwenen is en met de correspondentie tussen Vincent als Menno en het Spaanse meisje Sara. Deze afwisseling versterkt het verhaal van de zoektocht.
Een interessant boek in een zeer ontspannende stijl met goede dialogen.