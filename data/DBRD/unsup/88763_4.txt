Melissa Skaye, bekend van de succesvolle VT-reeks thrillers, levert met In onschuld haar eerste losstaande thriller. Al eerder schreef ze een fantasy-serie en het thema dat ze heeft gekozen voor dit boek heeft daar een klein vleugje van. Net als de andere boeken speelt ook dit verhaal zich ‘dichtbij’ af, in Skaye’s eigen woonplaats Hoorn. Waar het heel lang onderhoudend is, maar niet bijzonder, maken de laatste vijftig pagina’s dit verhaal toch tot één die wel even blijft hangen.
In onschuld wordt gelezen vanuit het perspectief van Yara, een zelfstandige, losbandige vrouw van begin dertig. Zij wordt wakker in haar eigen tuin, vies, in de war en ze weet niet meer wat er is gebeurd. Ze sluit zich enkele dagen op en ondanks goede bedoelingen van haar ietwat te geïnteresseerde buurvrouw en goede vriendin, besluit ze geen aangifte te doen en doet ze alsof er niets is gebeurd. Dan komt ze in contact met een oude bekende, Kyle, die hypnotherapeut is en ze besluit zich door middel van hypnose onder te dompelen in haar eigen geheugen om te zien wat er naar boven komt. Daardoor herinnert ze zich allerlei passages uit haar verleden maar ook hier besluit ze haar kennis grotendeels voor zich te houden. Tot ze ontdekt dat vroegere vrienden die ze onder hypnose tegenkomt één voor één worden vermoord. Ze gelooft zichzelf bijna niet en als ze ook hier geen melding van maakt bij de politie maar vooral zelf op zoek gaat naar antwoorden. Tot ze overmand door alle herinneringen besluit haar losbandige leven los te laten en meer van zichzelf te geven aan anderen.
Skaye werkt in dit boek met de thema’s jeugdherinneringen en hypnose. Het eerste erg interessant, vooral omdat deze stukje bij beetje worden onthuld en nogal ongewoon zijn. Waar op andere vlakken diepgang mist, is de diepgang in het karakter van Yara erg prettig. Als lezer leer je veel over waarom ze zich zo terugtrekt en hoe haar jeugd haar huidige leven heeft beïnvloed. Het tweede thema is iets minder natuurlijk gedaan. Het is wel heel erg handig en toevallig dat Yara ontzettend ontvankelijk is voor hypnose en er ook direct in enkele sessies heel veel uithaalt. Het is nodig voor de plot en later komt hier wel een verklaring voor, maar lange tijd zorgt dat ervoor dat het boek wat ‘makkelijk’ lijkt.

Qua schrijfstijl verrast Skaye niet. Het is vrij rechttoe rechtaan. Wel passend bij het type thriller, maar hier hoeft de lezer niet al teveel te verwachten.

De hele plot draait om het achterhalen wat de gebeurtenissen in het heden te maken hebben met de herinneringen uit het verleden. Yara wordt goed gepositioneerd als uiterst zelfstandige en in zichzelf gekeerde vrouw, en hoewel dat best wel geloofwaardig is, valt het op hoe weinig sociaal leven ze heeft. De personages die zich wel om haar heen begeven, hebben niet heel veel diepgang.
Bovenstaande redenen zorgen er lange tijd voor dat de lezer niet echt wordt gegrepen. Tot de laatste vijftig pagina’s beginnen. De twist die zich daar openbaart, legt veel uit over Yara’s leven, haar houding en de dingen die haar onlangs zijn overkomen. Skaye geeft zelf in haar nawoord al aan dat de knipoog naar geloofwaardigheid blijft, maar de laatste passages brengen deze thriller met originele invalshoek van een middenmoot, naar toch echt wel goed.