Het verhaal begint met een korte blik op de auditie van Trudy en gaat dan terug naar enkele maanden daarvoor. We leren Trudy kennen als een onzekere jonge vrouw. De reden van haar onzekerheid wordt duidelijk wanneer we korte momenten mee terug in de tijd worden genomen, beginnend bij Trudy’s peutertijd. We zien hoe Trudy volwassen wordt en hoe haar persoonlijkheid gevormd wordt. Het moment waarop een blinde man haar aandacht geeft, zorgt ervoor dat Trudy erin gelooft haar leven te kunnen veranderen.

De zangeres Senna, tevens jurylid in de talentenjacht Stem! lijkt een mooi leven te leiden met man en kind. Haar relatie loopt echter niet lekker en Senna heeft zo haar ups-and-downs.

De levens van de twee vrouwen komen door Trudy’s toedoen samen. De fanatieke Trudy denkt een grote kans te hebben de talentenjacht te winnen door in contact te komen met Senna. Maar dit pakt ze op een wel heel vreemde manier aan.

Stem! sleept je vanaf de eerste pagina mee doordat er meteen spanning in zit en door de prettige schrijfstijl. Het is overzichtelijk geschreven, met vlot wisselende scenes. De gevoelens van de hoofdpersonen zijn bijzonder goed beschreven. Vanaf de blinde auditie volgen zeer verrassende gebeurtenissen elkaar in sneltreinvaart op.

Met haar debuutthriller Stem! heeft Marlen Beek-Visser zeker een plaats veroverd in de thrillerwereld. Ik ben heel enthousiast en wacht nu al op een nieuw boek van deze schrijfster.