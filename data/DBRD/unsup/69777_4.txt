De redactie van Oh magazine, het erotische magazine van Nederland, heeft zestien erotische verhalen geselecteerd, geschreven door een aantal verdienstelijke Nederlandse en Vlaamse schrijvers. Deze verhalen zijn door uitgeverij Lebowski bijeengebracht in het boek Dons, met een mooi en creatief omslag vol zacht vloeiende, roze en beige lijnen.
De kwaliteit van de geselecteerde schrijvers en bij een aantal het duidelijk aanwezige plezier waarmee ze het verhaal geschreven hebben, dragen positief bij aan de kwaliteit van de bundel. De gebruikte taal is prachtig, beschrijvend, emoties oproepend, beeldend, schitterend. Toch heeft de bundel te maken met wat het meest voorkomende probleem is in de erotische literatuur. Het is (bijna) altijd meer van hetzelfde. Hoe creatief de aanloop tot de daad ook is, hoe rijk de fantasie van de schrijvers ook, hoe gewaagd er nog een paar schamele grenzen worden overschreden, uiteindelijk valt er weinig nieuws te ontdekken. Maar… in sommige van deze verhalen is er toch een geweldige poging gedaan tot enige vernieuwing. De daad blijft uiteraard hetzelfde, het zijn de wegen ernaartoe die het verschil kunnen uitmaken in de gehele beleving.
Het meest verrassende verhaal is van Thomas Heerma van Voss die in zijn zeer authentiek aandoende vertelling een nieuw element toevoegt: de schuld. In de literatuur een vaak en liefdevol gebruikt fenomeen, doch in de erotische literatuur maar spaarzaam aanwezig, waarschijnlijk vanwege de eigenschap het genot te dempen. Een uitstekend verhaal, zeer de moeite waard om te lezen ondanks de verkillende wetenschap dat een kind waarschijnlijk levenslang therapeutische hulp nodig zal hebben.
Saskia Noort levert een grappige bijdrage in haar verhaal ‘Cadeau’, herkenbaar, vlot, feelgood. Het verhaal van Manon Uphoff, ‘The Dream of the Fisherman’s Wife’, had makkelijk de boventoon kunnen voeren dankzij het originele thema en een serieus aandoend stuk research, helaas laat het verhaal een (te) ranzig gevoel bij de lezer achter, ondanks de prachtige en rijke taal.
Verrassend en mooi is het verhaal van Yasmine Allas, ‘Wetsuit’. Omgeven door exotisch natuurschoon en de zee, is de erotische ervaring van jongeman Dhabo plezierig, soepel, onschuldig en veelbelovend, zoals schoonheid en jeugd het altijd zijn.
Niet vernieuwend maar met ingebouwde spanning en sterk visueel is het verhaal van Katrijn Van Bouwel, ‘Pokerface’. Al ziet de lezer de ontknoping van verre aankomen, het blijft een snel en boeiend verhaal.
Mooi, interessant en verrassend is het verhaal van Susan Smit over een vluchtige ontmoeting. Een hotel, een onbekende man, een erotische ervaring zonder vervolg. De kracht van Susan Smit ligt in het feit dat het nergens onsmakelijk, ranzig of ongemakkelijk wordt. Het kan iedereen overkomen, de lezer kan zich makkelijk vereenzelvigen met en overleveren aan het verhaal.
Lesbische liefde wordt in de verhalenbundel Dons ook niet overgeslagen. Prachtig en origineel in een ongewone setting is ‘De vrouw in de masten’ van Alma Mathijsen.
De bundel Dons is een aanrader om te lezen voor elke liefhebber van erotische literatuur.