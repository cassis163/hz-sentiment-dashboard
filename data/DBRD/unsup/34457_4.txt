Susan Juby heeft twee hoofdpersonen neergezet die geen standaard jeugd hebben. Charlie Dean, die op het eerste gezicht een oppervlakkig modemeisje lijkt, is dat helemaal niet. Ze heeft al jong geleerd voor zichzelf te zorgen door het verlies van haar drugsverslaafde moeder en een vader die ook niet van de drugs af kan blijven. De liefde voor mode en zelf mode maken heeft ze van haar moeder. Ze is een heel sterk, soms zelfs té sterk voor haar leeftijd, meisje die toch nog een nieuwe kant van zichzelf leert kennen tijdens het modeproject.
John Thomas-Smith is een erg sarcastische jongen, vol woede tegen de oneerlijkheid van het leven. Hij woont al jaren met zijn bijna altijd afwezige moeder bij zijn grootouders. Hij verafschuwt mode en de modewereld en dat laat hij je weten ook in zijn dagboek. Toch, eenmaal in dat wereldje, ontdekt ook hij kanten van zichzelf die hij nog niet kende. Hij ontmoet nieuwe mensen die hem aan het denken zetten. Maar ondertussen ontstaat er wel een afstand tussen hem en zijn mede-negativo-vrienden…
Ik leefde echt mee met Charlie en John en alles wat ze meemaken. Ze hebben allebei hun redenen om te hopen op die studiebeurs en je gunt het ze allebei om te winnen. Eenmaal begonnen in het boek kon ik niet goed meer stoppen, ik wilde gewoon weten waar het heen zou gaan.
Het verhaal was ook lekker grappig, maar hilarisch zou ik het niet noemen (kwestie van smaak!). Wel fijn om een verhaal met wat humor te hebben als afwisseling van de best serieuze ondertoon. Het sarcasme van John vond ik vooral erg leuk (‘John Thomas-Smiths Verlies-de-Mood-Board’) en ook de ietwat hysterische Charlie had leuke uitspraken (‘Diorzijdank’). Maar vooral zij had ook dingen waar ik me wel wat aan ergerde, met name het in de derde persoon over zichzelf praten… En: het einde van het verhaal viel me een klein beetje tegen…
Het modeproject is een fijne Young Adult roman met een meeslepende en serieuze verhaallijn, maar ook vol humor waardoor het lekker luchtig blijft. Helaas voldeed het verhaal alleen niet helemaal aan mijn hoge verwachtingen. Maar ik heb me zeker een aantal uurtjes lekker vermaakt!