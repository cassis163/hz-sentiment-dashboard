Gezinsbedrog - Lizi Mulder

Genre: Romantische thriller
Uitgever: Witsand  
ISBN: 9789492011091
Uitvoering: paperback
Aantal pagina's: 229
Uitgave: 2014

Met dank aan Lizi Mulder voor het gesigneerd exemplaar.

Korte inhoud;

Om komaf te maken met de spoken uit haar verleden verhuist Jolien Daems naar Antwerpen. Jolien heeft een nare scheiding achter de rug. Ze probeert haar leven weer op orde te krijgen en haar zelfvertrouwen terug te winnen. Ze gaat wonen in een aantrekkelijke ﬂat met prachtige muurschilderingen.
Kort na de verhuizing blijkt dat Zoë Kok, de vroegere bewoonster van de nieuwe ﬂat, dood is teruggevonden in het stadspark. De politie zoekt nog altijd naar de dader. Over het beloftevolle nieuwe begin valt plotseling de schaduw van mysterieuze gebeurtenissen. Tussen het opbouwen van een nieuw leven door probeert Jolien mee de waarheid boven tafel te krijgen.
Gelukkig is er Steve Dex, die in de ﬂat boven haar woont. Steve is hoofdinspecteur van de
Antwerpse politie en belast met het onderzoek naar de moord op Zoë Kok. Ondanks Joliens terughoudendheid om zich opnieuw te binden, maakt Steve meteen iets los bij haar. Steve en Jolien worden verliefd op elkaar.
Wie heeft Zoë vermoord? En wie probeert Steve ervan te overtuigen dat Jolien blijft omgaan met haar Italiaanse ex-man, in de hoop zo een wig te drijven tussen hen?
Wanneer ook Jolien zelf wordt bedreigd, begint de ellende pas echt en wordt de zoektocht naar de moordenaar van Zoë een race tegen de tijd.

Cover;

Een vrouwenhoofd siert de cover. Ze is roodharig en kijkt liefelijk in de lens. Het is een cover die bij mij geen verwachtingen oproept. Ook de titel doet mij niet vermoeden over wat dit verhaal kan gaan. Een romantische thriller en ‘Romantische spanning van bij ons’, lees ik verder op de cover. Die ‘van bij ons’ slaat op Vlaanderen, maar dit vind ik nergens terug. Op de achterﬂap een uitgebreide inhoud, misschien TE uitgebreid. Jammer dat daar al op te lezen staat dat Steve en Jolien verliefd op elkaar worden. Als ik de achterﬂap lees word ik wel nieuwsgierig naar dit boek. Gaan spanning en romantiek samen? De cover vind ik niet spectaculair, omdat er al zoveel vrouwenhoofden verschenen zijn de laatste tijd, daarom een 6.

Samenvatting;

Jolien of Jo verhuist na haar scheiding, naar Antwerpen om er een nieuwe start te maken. Op het Zuid vindt zij een gezellig appartement met een wel heel speciale muurtekening. Eenmaal gesetteld gaat zij op zoek naar werk, prioriteit nummer één, want van haar luxe leventje tijdens haar huwelijk met Marco is niets meer over. Aangezien Jo goed kan koken is dat haar troef. Zij mag beginnen in een Italiaans restaurant niet ver van haar appartementje.
Ondertussen heeft Jo ook kennis gemaakt met haar buren. Onder haar woont Dora, een oudere dame die in haar vroegere leven in de theaterwereld werkzaam was. Zij woont er samen met een hondje, dat ze ‘geërfd’ heeft van een vriendin. Dora is ook de eigenaresse van het herenhuis waar Jo nu woont. Boven Jo woont Steve Dex, hoofdinspecteur, een eeuwig vrijgezel met bindingsangst. Het macho type waar je ver vandaan moet blijven, vindt Jo.

Als Jo op bezoek gaat bij Dora, hoort ze dat de vorige bewoonster van haar ﬂat, Zoë Kok, begin de zomer dood is teruggevonden in het Stadspark. Ook de speciale muurtekening blijkt door Zoë te zijn aangebracht. Vanaf dan laat de dood van de vorige bewoonster haar niet meer los.

Tussen Steve en Jo of Jojo, zoals hij haar noemt, groeit ondertussen iets moois, maar geen van beiden vindt zichzelf ‘klaar’ voor een relatie. Steve omdat hij bang is om zich te binden en daarbij zijn vrijheid moet opgeven en Jo omdat ze er nog niet klaar voor is. Toch trekken de twee steeds meer met elkaar op en door goede afspraken te maken, die nodig zijn in een relatie, hopen ze zo een gulden middenweg te vinden.

Ondertussen gebeuren er allerlei vreemde zaken. Rare smsjes, kapot gestoken banden, een aanrijding. Steve die nog steeds nauw betrokken is bij het onderzoek naar de moord op Zoë vertrouwd het allemaal niet meer en vreest voor het leven van Jo. Als hij de ontbrekende schakel in zijn onderzoek ontdekt is het een kwestie van tijd, maar komt hij nog op tijd?

Beoordeling;

Het verhaal begint op 27 juni met een proloog en eindigt 22 maart met de epiloog. Daartussen liggen 24 hoofdstukken, die op hun beurt ingedeeld zijn in korte paragrafen. Een meisje wordt dood teruggevonden in het Stadspark. Dat begint goed! Het wekt mijn nieuwsgierigheid op en dan verwacht je een zekere spanning die opgebouwd zal worden. Helaas, de volgende hoofdstukken lezen wel lekker weg, maar gaan over Jolien, haar verhuis, haar nieuwe leven, haar buren,.........

Het boek zit doorspekt met Vlaamse uitdrukkingen, woordjes en zelfs verschillende hits van Belgische zangers, leuk! Het verhaal is erg beeldend geschreven en zelfs als je
Antwerpen en het Zuid niet kent, kun je je zo alles voor de geest halen terwijl je leest.

Ik was erg benieuwd hoe Lizi spanning en romantiek samen zou brengen in een ‘thriller’, maar ondanks de minieme spanning naar de plot toe, heb ik meer romantiek dan spanning ervaren. De schrijfstijl van de auteur is prettig te noemen, het boek leest lekker weg. Toch is het niet diepgaand, het blijft oppervlakkig en je hoeft er niet teveel bij na te denken. Romantisch ja, thriller nee! Met deze verhaallijn had er volgens mij meer ingezeten.

Het verhaal zelf is goed opgebouwd en alle personages worden uitgewerkt in functie van hun ‘rol’. Toch hebben sommige personages geen toegevoegde waarde in het verhaal. Daarbij denk ik aan de vriendin van Zoë die langskomt en blijft logeren, de vader die er is in het begin van het verhaal en dan plots ergens terug opduikt met een (jongere) vriendin waar Jo niets van af weet. Ook de prostitué komt uit het niets te voorschijn, waar kwam die nu vandaan? Dit had beter uitgewerkt kunnen worden door de vader meerdere keren te betrekken in de verhaallijn, de prostitué al eens eerder op het toneel te laten verschijnen.

Ik kan mij niet aan de indruk ontdoen dat de auteur ingespeeld heeft op de hedendaagse hype en er hier en daar een stukje 50-tinten in heeft gestoken, een lichte erotische beleving waar niets mis mee is.

Conclusie;

Ik vind het boek eerder een chicklit-gehalte hebben en in dat genre vind ik het een goed debuut. Toch mist het nog de ﬁnesse voor een vlot geschreven verhaal en is de noemer ‘thriller’ hier niet op zijn plaats. Ook de titel vind ik ver gezocht en kan ik niet goed plaatsen. Maar, ik heb genoten van dit liefdesverhaal en ik zou Steve en Jolien graag terugzien in een volgend deel. Laat maar komen, Lizi!

Ik geef graag 3 sterren voor dit debuut.

Karin
Team DPB