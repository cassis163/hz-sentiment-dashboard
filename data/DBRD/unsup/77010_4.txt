Minnie is een spontaan kind met een rijke fantasie dat boordevol vragen zit over de wereld om haar heen. Daar kan ze goed mee terecht bij haar vader die ook een rijke verbeeldingskracht heeft. Maar niet bij haar moeder, die zich kil en afstandelijk gedraagt. Altijd wat te vitten en vol negatieve, jaloerse opmerkingen. Als haar vader jong overlijdt ontvlucht Minnie dan ook het gezin. In Amsterdam komt van studeren maar weinig terecht. Ze beziet de wereld als bewoonster van een kraakpand met verbazing, boze vragen en verontwaardiging. Dat betekent ook een afscheid van haar broers. Lex, die ze bewondert maar die alle familiebanden verbreekt en Bennie, de hoogbegaafde autist, die in een inrichting belandt. Pas als haar moeder stervende is wordt Minnie met stukjes en beetjes een beetje duidelijk waarom haar moeder, de stijve mevrouw Tikker, in niets meer lijkt op de omstuimige vriendelijke Gientje die ze ooit was. Want Gientje zou ontdekkingsreiziger worden en de hele wereld verkennen. Dat zou ook wel gelukt zijn als ze niet al jong geestelijk was gesloopt en alleen geharnast verder kan leven. Dat harnas heeft ze ook nodig als Tobias, haar grote liefde die het meisje in haar herkent, haar jong ontvalt. Haar reis naar Amsterdam is een zoektocht naar een beter verleden en een poging tot contact met de dochter, die haar vreemd is en toch zoveel op haar lijkt.

Coco Schrijber (1961) is een nederlandse filmregisseur van documentaires. In 2008 won ze een Gouden Kalf voor haar documentaire Bloody Mondays & Strawberry Pies. De luchtvegers is haar debuutroman.

De luchtvegers is de verzamelnaam van de verschillende personen die allemaal iets bijzonders hebben: een rijke fantasie, drang om omstuimig te leven en zich niet gemakkelijk laten beteugelen. Bijzondere mensen roepen gemakkelijk afgunst bij anderen op, zoals Tobias aan zijn dochter uitlegt. En dan zijn oorlog, wreedheid, repressie en de eisen van alledag heel effectief om deze luchtvegers mentaal en fysiek te slopen. De negatieve invloed daarvan heeft ook zijn impact op de volgende generaties.

De luchtvegers is een prachtig boek, dat gemakkelijk leest. Het duurt wel even voor de hoofdpersonen en hun verschillende perspectieven duidelijk te volgen zijn. Coco Schrijber neemt je mee in zowel de denkwereld van de onbevangen kinderen voor wie de wereld open ligt als in die van de verschillende volwassenen bij wie de ellende van het leven diepe sporen heeft achtergelaten. De roman laat je kijken: de situaties zijn heel beeldend en filmisch beschreven.