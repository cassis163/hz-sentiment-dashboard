Kitty Sewell is geboren in Zweden en spreekt vier talen vloeiend. In 1995 schreef ze een biografie. Vanaf 2000 heeft zij drie boeken geschreven waarvan 2 bloemlezingen en één thriller, haar debuut IJsval. Ze is gek op reizen en houdt het meest van avontuurlijke trips. Op haar vijftigste heeft ze op de motor een rondreis door Europa gemaakt. Haar avontuurlijke instelling is een beetje terug te vinden in IJsval, een avontuur is het koude noorden van Canada.
Dokter Dafydd Woodruff ontvangt een brief van de dertienjarige Miranda die haar weet te vertellen dat hij haar vader is. Hij ontvangt het bericht net op het moment dat hij alles in het werk stelt om de grootste wens van zijn vrouw Isabel in vervulling te laten gaan, het krijgen van een kind. Het gekke is dat Dafydd zich niet kan herinneren dat hij ooit met de moeder van Miranda seks heeft gehad. Hij kent Sheila Hailey wel want ze was verpleegster in het ziekenhuis waar hij arts was. Het bericht maakt de crisis in zijn huwelijk alleen maar groter en wanneer een DNA-test aantoont dat hij echt de vader is, zit er voor hem nog één mogelijkheid op, naar Canada vertrekken en daar op zoek gaan naar de oplossing.
Kitty Sewell probeert in twee wisselverhalen duidelijk te maken wat zich in het heden allemaal afspeelt en wat Dafydd meemaakt in Canada. Dat is toch weer iets anders dan een flashback. Het avontuur begint pas echt wanneer hij terugkeert naar het noordelijke Canada.
Sewell weet in een boeiende avonturenroman duidelijk te maken hoe de plaatselijke bevolking leeft en hoe eenvoudig het vrouwelijke deel van de bevolking relaties met mannen aangaat.
Het verhaal blijft boeiend door de diversiteit aan onderwerpen die ze beschrijft.
Op illustratieve wijze zet ze de donkere winterse periode neer en de manier waarop de bevolking hier mee omgaat. Dit sfeerbeeld, vermengd met de speurtocht naar de waarheid, het overlevingsinstinct, drugs en seks, blijken voldoende te zijn voor een paar uurtjes verpozen in het koude donkere Noord Canada. Een heus avonturenboek met een flinke dosis romantiek.