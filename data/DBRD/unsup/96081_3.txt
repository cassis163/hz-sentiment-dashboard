Een erg mooie en opvallende cover staat niet altijd garant voor een topverhaal. Zo is ook Zuur van de Vlaamse thrillerauteur Anja Feliers geen thriller die me heeft vastgekluisterd aan mijn stoel. Intussen schreef deze Limburgse al wel haar vijfde boek met psychologe Kathleen Verlinden in de hoofdrol en heeft ze ongetwijfeld een trouw leespubliek opgebouwd.

Cara krijgt een lading bijtend zuur over zich, het meisje wordt zwaar verminkt. Om dit te kunnen plaatsen roept ze de hulp in van Kathleen Verlinden. Wie heeft toch dat verschrikkelijke goedje over Cara gegoten? Rond dit gegeven is het boek opgebouwd.

Zuur is duidelijk een degelijke en doorsnee vrouwenthriller, daar is niets mis mee. De mannen komen nauwelijks aan bod en dat is wel jammer. Een pittige start die nadien veel te vlug wegebt naar een lagere versnelling. Dit boek lees je behoorlijk vlot en snel uit, een belangrijke plus. Anja Feliers schrijft haar verhaal in een keurige, eenvoudige taal. Onverwachte piekmomenten waren er tijdens het lezen nauwelijks of niet. Zuur mist vuurwerk, zowel in het verhaal zelf als in de tekst. Het eindigt behoorlijk bruusk; ik verwacht een vervolgverhaal. Wel even benadrukken dat Anja Feliers een geloofwaardig verhaal heeft neergezet, dat voor vele lezers perfect zal uitmonden in een voorspelbare apotheose. Zuur toch wel een bijzondere benadering geeft van hoe je iemand het leven ‘zuur’ kan maken.

Deze schrijfster krijgt nog een nieuwe kans met haar volgende thriller, want dat ze kan schrijven, daar bestaat geen twijfel over. Feliers verdient eveneens een pluim, omdat ze met dit boek een bijzondere benadering weergeeft van hoe je iemand letterlijk en figuurlijk het leven “zuur” kan maken.