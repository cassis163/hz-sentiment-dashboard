Antoinette Kalkman is geboren in Rotterdam in 1964. Vroeger wilde ze journalist worden maar na een aantal omzwervingen in de advocatuur, chemie en modebranche kwam ze twintig jaar geleden terecht in de financiële sector. Ze richtte twee ondernemingen op en werd vaak gevraagd als columniste in de financiële vakpers.
In 2013 gebruikt ze haar werkervaringen om Schuld & Boete te schrijven: een jubileumboek met negentien geromantiseerde verhalen. Ze volgde diverse schrijfopleidingen en startte samen met Marelle Boersma een schrijfopleiding op maat: De ThrillerAcademie. Ze richt zich voornamelijk op de onderdelen personal branding en boekmarketing.
Ze is onderdeel van de Schrijfjuffers en blogt over het schrijverschap.
Samen met haar man en hun gezin woont ze in een natuurgebied tussen Rhenen en Amerongen.
Bonuszoon is haar debuutthriller.

De vrouw op de cover, gezien op haar rug, roept een gevoel op van vertwijfeling, eenzaamheid. De rode kleuren aan de zijkant duiden op gevaar.

Lauren wordt verdacht van het doodrijden van haar buurjongen Bart. Lauren kan niet geloven dat zij hiertoe in staat is maar alle bewijzen wijzen in haar richting. Voor de politie is het een duidelijke zaak. Kost wat kost gaat ze op onderzoek uit om de ware toedracht boven water te halen. Steeds verder drijft ze weg van haar man en kinderen. Door zich vast te bijten in haar onderzoek belandt ze in een levensbedreigende situatie. Ze vraagt zich af of ze haar intuïtie nog kan vertrouwen of loopt het fout af?

Bonuszoon start met een spannende proloog die direct vragen oproept. Wie, wat, waar, waarom?
Afwisselend tussen Ellen en Lauren wordt het verhaal verteld.
De personages zijn zo levensecht neergezet en denderen zonder pardon rechtstreeks je hoofd in. Ellen is de buurvrouw van Lauren en moeder van Bart. Haar achtergrond wordt zo duidelijk neergezet dat je als lezer het gevoel hebt dat je haar kent. Ze zou je buurvrouw kunnen zijn. Het verlies van haar kind, haar wanhoop en verdriet, haar eenzaamheid wordt doordrenkt met emoties beschreven.
Ook de gedachten en gevoelens van Lauren voel je tot in je tenen: Haar afgrijzen, haar ongeloof, haar onmacht.
Wel is het goed opletten in welke tijd het verhaal zich afspeelt omdat Kalkman het heen en weer laat springen in de tijd.
Ze gebruikt rake, originele vergelijkingen die iets duidelijk maken.
Haar schrijfstijl is vlot en eenmaal begonnen met lezen, is het moeilijk om het boek aan de kant te leggen. Je moet gewoon weten hoe het verder gaat.
Langzaam worden de verschillende puzzelstukjes in elkaar gepast.
De spanning loopt steeds verder op en Bonuszoon is met recht een psychologische thriller te noemen.
De personages zitten stevig onder je huid gekropen en roepen verschillende emoties bij je op. Soms zelfs ergernis maar ook begrip hoe het verleden een mens kan vormen.
De titel is perfect gekozen en op meerdere manier uit te leggen.
Bonuszoon is een prachtige psychologische thriller waarin zoveel onderwerpen aan bod komen zoals b.v. verdriet, rouw, eenzaamheid, gruwelijkheden, wanhoop, schuldgevoel, woede, jaloezie, wraak en moederliefde.
Kalkman heeft een heerlijke schrijfstijl en met haar debuut een indringend verhaal neergezet met overduidelijk een grote boodschap: Vier het leven!