Helene Hanff, een Amerikaanse scriptschrijfster, houdt van tweedehands boeken, maar wat ze wil hebben is in Amerika niet te vinden (of te duur of te lelijk). Op een dag leest ze een advertentie van een Londense boekhandel, gespecialiseerd in boeken die niet meer in druk zijn. Ze besluit ze op 5 oktober 1949 een brief te sturen en stuurt een lijst mee met haar wensen. Algauw krijgt ze een beleefd antwoord van FPD en de eerste boeken komen haar kant op.
Wat volgt is een 20 jaar lange briefwisseling (en vele bestellingen) met voornamelijk Frank Doel (FPD) van Marks & Co, maar ook met wat van zijn collega’s en zelfs zijn vrouw. De brieven van Helene zijn meteen al openhartig, brutaal en humoristisch, de brieven van Frank in het begin erg formeel, maar langzaam ook steeds vriendschappelijker. Er ontstaat in al die jaren, zonder dat ze elkaar ooit ontmoeten, een warme band tussen Helene en Marks & Co.
Wat een geweldig boek is dit! Bijzonder ook, door de briefvorm. Zo grappig om het verschil tussen de Amerikaanse Helene met het hart op de tong en de “stijve” beleefde Britse Frank te lezen en de band steeds warmer te zien worden. Je krijgt behalve de enorme liefde voor boeken die ze hebben ook wat mee van het naoorlogse Engeland, waar voedsel op de bon ging en er een tekort aan vlees en eieren was. Helene heeft meerdere voedselpakketten met voornamelijk die ingrediënten verzonden naar Marks & Co. Duidelijk een vrouw met een groot hart! Bijzonder om te weten dat ze tijdens de briefwisseling nooit in Londen geweest is, ze wilde wel, maar ze bleef het uitstellen o.a. door geldtekort.
Dit boek is inderdaad een must read voor boekenliefhebbers! Het verhaal is zo warm, vriendschappelijk en vol humor, wat een heerlijkheid dat dit gewoon écht gebeurd is! Heb je het nog niet gelezen? Zeker doen!