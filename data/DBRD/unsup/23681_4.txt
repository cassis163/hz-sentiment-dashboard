De cover van het boek straalt door zijn eenvoud in kleur en tekening een harmonie uit die rust brengt. Het kuikentje ziet er zo lief uit, hij stapt richting de rand van het boek en nodigt uit om mee in zijn avontuur te stappen.

Het mooie formaat en het binnenwerk vind ik zeer goed gekozen. Een langwerpig formaat dat als je het boek open doet langs de linkse kant tekst heeft, die in een bijzonder mooi lettertype staat. Rechts staat telkens een strip van drie tekeningen. De strip geeft in het kort weer wat de tekst links beschrijft. Zo wordt het een prima boek om op schoot te nemen samen met een kind. Dan kan je samen naast elkaar genieten van PieP.

Het boek verhaalt prachtig de zaken waar mensen met autisme tegenaan lopen. Je voelt de twijfel, angst en onzekerheid van PieP. Ze klinken heel herkenbaar. Zelfs voor mij als volwassene.

Door het feit dat Eva Louise zelf de illustraties maakte en de tekst schreef zijn ze perfect op elkaar afgestemd. De teksten zijn door hun eenvoud soms zelfs zeer filosofisch. Het einde is prachtig vind ik. Echt pakkend.

Kinderen en ook volwassenen met autisme hebben soms angst om zaken te ondernemen. PieP kan hierin een voorbeeldfiguur zijn voor hen. Want hij durft de wereld ingaan ook al is het moeilijk. Het is een lange weg die tenslotte een heel leven duurt, er zijn constant uitdagingen op onze levensweg waarmee we moeten leren omgaan.

Het is een boek speciaal voor kinderen met autisme maar evengoed voor volwassenen met autisme. En zeker ook voor kinderen en volwassenen die niet weten wat autisme is. Zo leren ze op een eenvoudige begrijpbare manier wat het is om te leven met autisme. Dus kortom een boek voor iedereen!