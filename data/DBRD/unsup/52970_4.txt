Mijn leeservaring:
Een niets en niemand ontziende makelaar en zijn “assistente” houden er vreemde methodes op na om huizen te verkopen. Voornamelijk mensen die onder het juk van de crisis al een hele lange tijd met hun huis in hun maag zitten blijken een makkelijke prooi te zijn voor Richard Hoek – die ook nogal eens moeite heeft om zijn handjes thuis te houden en zijn gulp dicht om het maar eens even netjes te zeggen ;-)

We lezen de persoonlijke verhalen van de huizenbezitters en die zijn soms best schrijnend. Mooi uitgewerkte karakters in beeldend geschetste situaties.
Marlinde, Richard's vrouw, blikt in het begin van het boek terug op een twaalf jaar geleden dramatische gebeurtenis waarover je in de loop van het verhaal meer details leest. Het voorval had toentertijd als gevolg dat ze helemaal verstoten werd door haar familie.
Als ze op een dag vreemde dingen ziet en hoort gaat de spanning van het boek ineens in de vijfde versnelling.
De verschillende karakters krijgen op een gegeven moment op de een of andere manier een soort connectie die heel goed is opgebouwd en dan ga je als lezer toch even het puntje van je stoel of bank opzoeken.
Marlinde doet er alles aan om vooral haar kinderen veilig en beschermd te houden.

Wie heeft het op haar maar vooral op haar man Richard gemunt?! Kunnen ze samen het gevaar afwenden of is Marlinde's angst ongegrond? Twijfels en de angst om haar kinderen zetten haar aan tot actie. Maar gaat dit wel werken?
Een rollercoaster van gebeurtenissen zetten de spanning op de hoogste stand, je wil gewoon doorlezen!

Een heerlijk boek dat je soms op het verkeerde been zet, dat vlotjes geschreven is met af en toe herkenbare 'moeder-momenten' …. echt een thriller die je in je hoofd makkelijk visualiseert en daar hou ik wel van!


Mijn eerste 'Bliyoo' – boek en het las als een tierelier, zonder haperingen heel lekker weg.