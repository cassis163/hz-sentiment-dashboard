Cheesecake is niets anders dan een basis van roomkaas met een koekbodem. Het is echter ook een sensatie voor de smaakpupillen. Zowel een taart voor bij de koffie als bij het dessert. De taarten in dit boek zijn van exceptionele kwaliteit; het spat van de bladzijden af. In Parijs is patisserie Berko gevestigd die als specialiteit cheesecakes en cup cakes heeft. Steve Schoufliker heeft over beide een boek(je) geschreven. Cheesecakes van Berko heeft hier afgelopen weekend op het aanrecht gelegen en blijft de komende jaren onder handbereik in de kast staan. Een mooi klein boekje voor een mooie prijs. Om in de tijd van het jaar te blijven: een leuk cadeautje voor in de zak of onder de boom.
Je geeft een cadeau voor een langere tijd. Er staan namelijk dertig recepten in dus dat is niet binnen een jaar weggebakken; we kunnen moeilijk elke week een heftig lekkere, maar zware taart bakken. En zo eenvoudig als het boekje eruit ziet zoveel tijd en kunde heeft het bakken voor een echte cheesecake nodig.
Het is eenvoudig uitgegeven boekje met bij het omslaan van elke pagina een volgende kleurige creatie. Rechts een foto, links het recept. Het boek is als volgt ingedeeld: de Basis, Naturel taarten, Best of Berko, Vruchten, Chocolade en Ultimate. Bij de basis wordt in vier pagina’s uitgelegd waar het bij deze taartvorm om draait. De belangrijkste informatie wordt op deze manier duidelijk gegeven en meer lijkt dan ook niet nodig. Tot je de recepten gaat lezen. Er moet nogal wat gebeuren voor het gewenste resultaat. Lees het volgende recept maar:

Key Lime
Voor 1 cheesecake van 26 cm.
Voorbereiding: 30 min.
Baktijd: 1 uur en 45 min.
Rusten: 2 uur in de oven.
In de koelkast: 4 uur + 24 uur voor de mousse + 1 uur voor de limoencrème

Ingrediënten
Taartbodem
250 gr theebiscuits
50 gr witte chocolade

Cheesecakevulling
800 gr roomkaas of zuivelspread
230 gr suiker
5 eieren
1 eierdooier
50 ml crème fleurette*
1 tl vanille-extract
20 gr bloem

Key Lime
100 gr zoete gecondenseerde melk
40 ml limoensap
schil van 1 biologische limoen, geraspt
1 eierdooier

Mousse
150 gr witte chocolade
450 ml slagroom

Roomtoefen
200 gr roomkaas of zuivelspread
100 gr poedersuiker
6 gr boter, gesmolten
1 tl vanille-extract
1 limoen 

* crème fleurette = scheproom: Scheproom is een vloeibare crème fraîche die in de delicatessenzaak en tegenwoordig ook sommige supermarkten verkrijgbaar is. Je kunt deze room eventueel vervangen door slagroom of crème fraîche.
Maak de mousse een dag van tevoren. Breek de chocolade in stukjes en smelt ze au bain-marie. Klop met een elektrische mixer of in de keukenmachine 400 ml van de slagroom stijf. Laat de gesmolten chocolade afkoelen tot lauwwarm en voeg dan de overgebleven 50 ml van de slagroom toe. Klop met de mixer op de lage stand het room-chocolademengsel langzaam door de stijfgeklopte slagroom. Dek de kom af en zet hem 24 uur in de koelkast.
Verwarm de oven voor tot 180°C. Verkruimelde koekjes. Breek de chocolade in stukjes en smelt ze in een steelpan met dikke bodem. Roer de koekkruimels door de gesmolten chocolade. Vet een springvorm licht in en bekleed hem met bakpapier. Bedek de bodem met een 1 cm dikke laag van het koekjesmengsel. Bak de koekjesbodem 15 minuten.
Klop de roomkaas, strooi de suiker erbij en klop 2 minuten. Klop de eieren en de eidooier erdoor. Voeg de scheproom en het vanille-extract toe en klop het mengsel nog 1 minuut. Voeg tot slot de bloem toe en klop weer 1 minuut, of tot je een gladde en romige vulling hebt.
Meng alle ingrediënten voor de key lime of limoencrème en zet het mengsel 1 uur in de koelkast. Meng de limoen crème vervolgens met de roomkaasvulling en verdeel deze vulling over de voorgebakken taartbodem in de bakvorm.
Stel de oventemperatuur in op 150°C. Bak de cheesecake 1½  uur. Zet de oven uit en laat de cheesecake er nog 2 uur in staan, de roomvulling moet nog een beetje vloeibaar zijn. Zet de cheesecake vervolgens ten minste 4 uur, maar bij voorkeur een hele nacht, in de koelkast.
Meng voor de roomtoefen de roomkaas met de poedersuiker. Klop vervolgens eerst de gesmolten boter en dan het vanille-extract erdoor. Blijf nog 5 minuten kloppen.
Bestrijk de cheesecake eerst met een laagje mousse. Rasp er wat limoenschil boven. Vul een spuitzak met een gekarteld spuitmondje met de room en maak 12 toefen op de rand van de taart. Rasp boven elke toef nog wat limoenschil.

Op vrijdagavond de mousse gemaakt, op zaterdagavond de taart en op zondagmiddag de taart samengevoegd. Het is een hele klus en het hebben van enkele basisvaardigheden is dan ook geen overbodige luxe. Maar je wordt rijkelijk beloond, hij smaakt goddelijk. Gelukkig is de taart zo groot dat er maandag en dinsdag nog een stuk was om weer van te proeven. Zo kom je erachter dat de taart met de dag nog smaakvoller wordt.
Toch verliep het geheel niet volgens recept. Om 12 uur ’s nachts kwam er een mooie taart uit  de oven. Er was echter geen enkele sprake van ‘een beetje vloeibaar’. Voor de volgende keer: minder lang in de oven, minder heet? We gaan het uitproberen. Dus wie weet, wanneer dat gelukt is, is hij wellicht nog lekkerder. Moeilijk voor te stellen, maar we laten ons graag verrassen.