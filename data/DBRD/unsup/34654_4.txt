Het is zomer in Amsterdam, de mensen genieten van het mooie weer en de stad. Rechercheur Britt Franken en haar collega’s onderzoeken de dood van een onbekende jongeman. Hij had dezelfde xtc-pillen bij zich als die waardoor een aantal toeristen onwel is geworden. Het vermoeden bestaat dat deze pillen zeer gevaarlijk zijn en dat vermoeden wordt bevestigd wanneer korte tijd later een jonge vrouw overlijdt aan de gevolgen van het gebruik ervan. Het onderzoek wordt voor Britt heel erg persoonlijk als blijkt dat haar dochter Bo hiervan getuige is geweest.
Daarnaast moet Britt ook onderzoek doen naar de dood van een man die door voorbijgangers is doodgeschopt. Bestaat er een verband tussen deze gruwelijke zaken en kunnen de teamleden de professionele distantie bewaren die nodig is om het onderzoek tot een goed einde te brengen?

Bijwerking  is de vierde thriller in een serie met de sympathieke rechercheur Britt Franken in de hoofdrol. Het is een thriller waarin Heleen van der Kemp een actueel onderwerp als thema gebruikt. Zo heeft de politie tijdens het laatste Amsterdam Dance Event in oktober van dit jaar het publiek gewaarschuwd voor het gebruik van gevaarlijke xtc-pillen. De dood van een jonge vrouw is waarschijnlijk het gevolg van het gebruik van dergelijke pillen geweest. Ook de dood van een jongeman door buitensporig geweld van mensen die onder invloed van drugs waren, is aan de realiteit ontleend.

Heleen van der Kemp heeft een plezierige en vlotte schrijfstijl waardoor het lezen van Bijwerking  uiterst aangenaam is. Je kunt het boek moeilijk opzijleggen. Zij heeft rondom actuele thema’s een goed verhaal geconstrueerd dat op de juiste momenten voorzien is van verrassende wendingen of pakkende gebeurtenissen, waardoor de spanning en de snelheid niet verslappen. De personages zijn goed en levensecht uitgewerkt. Britt Franken, Wim van der Velden en Karim Aloui vormen een hecht en efficiënt team, maar allen hebben ook zo hun eigen privébesognes. Hoewel de persoonlijke verhalen uitgebreid aan bod komen, overheersen ze niet. Heleen van der Kemp weet een evenwichtige mix van werk en privé tot stand te brengen en dat draagt bij aan de kwaliteit van het boek.

De spanningsopbouw is goed hoewel Bijwerking  met uitzondering van de daverende en verrassende ontknoping nooit echt nagelbijtend spannend wordt. Dat past ook eigenlijk niet bij de sfeer van het verhaal en de manier waarop Heleen van der Kemp het vorm geeft. Er zijn aan het einde een paar losse draadjes die een opening bieden voor een vervolgthriller en veel fans zullen hiernaar uitkijken want de thrillers van Heleen van der Kemp zijn actueel, spannend en sympathiek. Je leest ze met veel plezier. Het zijn thrillers die zich kenmerken door een eigen stijl en sfeer en daardoor uniek zijn in de wereld van het Nederlandse spannende boek. Helemaal Heleen.