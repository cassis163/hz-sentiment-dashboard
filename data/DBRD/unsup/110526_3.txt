Sterf met mij gaat over een aantal dode jonge meisjes die worden teruggevonden in verschillende kerken. Ze lijken allemaal van zeer grote hoogte naar beneden gevallen te zijn. De politie denkt aan zelfmoord maar voordat de politie de kans krijgt om de moorden te onderzoeken, is de pers er al mee op de loop door een lek in het onderzoek. In alle kranten verschijnen al snel artikels over de seriemoordenaar die de bijnaam de bruidegom krijgt. Inspecteur Tartaglia leidt dit onderzoek maar dit is niet altijd even makkelijk. Het onderzoek loopt vast en de seriemoordenaar blijft maar slachtoffers eisen. Tot Tartaglia oog in oog staat met Tom, de geslepen seriemoordenaar...
In een interview tussen Michael Leonard en Elena Forbes zegt Elena dat het boek is ontstaan uit de eerste scène en daarna gewoon groeide en groeide. Ze is geïnteresseerd in chatrooms op het internet en dan specifiek in de manier waarop mensen hun identiteit verbergen en zich voordoen als iemand anders. Elena zegt in het interview ook dat ze al veel heeft gelezen over zelfmoordpacten tussen vreemden die elkaar ontmoeten op het web en over depressieve tieners met zelfmoordgedachten. Al deze dingen heeft zij gecombineerd in het boek Sterf met mij. Dit boek past dus perfect in haar werk. Het gaat over dingen waarvoor zij zich interesseert.
Het boek heeft me nog een keertje heel duidelijk laten zien dat je moet oppassen met internet en alle vreemde sites waarmee je in contact komt. Niet iedereen op zulke sites heeft slechte bedoelingen, maar er zijn er genoeg die dat wel hebben. Het boek is vooral op tieners gericht, want er zit echt een boodschap in waarvan wij kunnen leren: blijf steeds kritisch en ga niet te snel zweven.
Ik prijs me gelukkig dat ik dit boek heb gekozen. Ik lees niet zo heel graag thrillers, maar in dit verhaal werd ik helemaal meegesleept. Altijd wanneer ik stopte met lezen, kon ik bij wijze van spreken al niet wachten tot ik de volgende dag kon verder lezen. Het is echt een heel goed verhaal waar enorm hard is over nagedacht. Elk personage is tot in het kleinste detail uitgewerkt.