Als je een boek thuis gestuurd krijgt en hij wordt door zowel Karin Slaughter (een van mijn favoriete schrijfsters) als Clare Mackintosh de hemel in geprezen, zijn je verwachtingen hoog. De voorkant van het boek is werkelijk prachtig! Het lijkt ook net of de titel zelf uit het moeras omhoog komt. Ook de binnenkant is erg mooi! En het verhaal is prachtig.
Het gaat over Helena, die opgegroeid is in het moeras van Michigan. Ze plaatst haar vader op een voetstuk en heeft alles van hem geleerd hoe je kunt overleven in het moeras, zonder elektriciteit, gas, licht, water, enzovoorts. In werkelijkheid is haar vader een narcist, die haar moeder ontvoerd heeft toen zij nog een puber was en gaandeweg in het verhaal merkt Helena bepaalde trekjes aan haar vader waar zij vraagtekens bij gaat zetten. Op een dag weten zij en haar moeder te ontsnappen uit het moeras en haar vader belandt in de gevangenis voor alles wat hij gedaan heeft. Maar dan, ruim twintig jaar later, ontsnapt haar vader uit het moeras en Helena weet op dat moment dat zij en haar gezin niet meer veilig zijn en doet er alles aan om haar vader te vinden. Het boek beschrijft heel knap Helena's jeugd en alle ontberingen die zij en haar moeder hebben moeten doorstaan. Sommige stukjes, met name over het overleven in het moeras, zijn prachtig geschreven en op zo'n manier verteld, dat je je als lezer af gaat vragen of de schrijfster dit zelf ook meegemaakt heeft. Het verhaal wisselt van verleden naar heden. Ook komen er af en toe korte stukjes voor uit het sprookje van Hans Christiaan Andersen, over de moeraskoning. Dit had van mij persoonlijk niet zo gehoeven. De klopjacht op haar vader had wat mij betreft nog veel meer uitgediept mogen worden. Naar mijn idee heeft Helena haar vader redelijk snel gevonden zonder hier al te veel moeite voor te moeten doen.Ik miste daarin de echte spanning die je bij een thriller hebt. Ik vond het verhaal wel echt goed, vooral omdat er heel duidelijk beschreven wordt hoe het is om een narcistische ouder te hebben en welke gevolgen dit heeft. Het boek krijgt van mij 3 sterren.