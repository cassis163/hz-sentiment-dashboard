Het begint meteen al super spannend als in de proloog een meisje neergestoken wordt en in het eerste hoofdstuk de zestienjarige Nikki met een hoofdwond en handen onder het bloed bijkomt in het park. Hoe ze daar gekomen is en wat er gebeurd is weet ze niet meer. En haar hoofdwond is niet zo ernstig dat het al het bloed op haar handen verklaart. Heeft zij iets te maken met het zwaargewonde, neergestoken meisje wat vlakbij haar gevonden is? De politie denkt van wel.
Nikki’s leven ligt compleet overhoop, vriendinnen en vriendje doen raar, haar ouders lijken haar zelfs niet te geloven en ze begint te twijfelen aan zichzelf. Zal ze erachter kunnen komen wat er daadwerkelijk gebeurd is?

Tussen de hoofdstukken over Nikki door lees je notities op een gsm van de dader, notities vol haat. Maar duidelijk wie het is wordt het niet. Wel twijfel je aan iedereen om haar heen, je leest af en toe een hoofdstuk vanuit vriendin Manouk, vriendin Lisa en vriendje Timo en ze hebben allemaal iets te verbergen. Maar of dat iets de aanval op Nikki en dat andere meisje is? Mel weet je het hele boek in het ongewisse te laten, waardoor de spanning hoog oploopt en je niet anders kunt dan doorlezen!

Deze jeugdthriller van Mel Wallis de Vries zit weer ontzettend goed in elkaar, hij zit vol onverwachte wendingen, heeft een verrassend einde en houdt je de hele “rit” op het puntje van je stoel. Geweldig!