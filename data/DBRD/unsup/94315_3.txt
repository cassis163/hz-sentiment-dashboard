De personage van DCI Alan Banks is een creatie van de Engelse misdaadauteur Peter Robinson. Robinson is geboren in Castleford in West Yorkshire in 1950 en hij woont en werkt tegenwoordig in Canada. Kil als het graf verscheen in 2000 onder de titel Cold is the Grave.
De werkrelatie tussen inspecteur Alan Banks en zijn superieur hoofdcommissaris Jeremiah (Jimmy) Riddle is in zwaar weer terecht gekomen. De twee karakters botsen heftig en inspecteur Banks is op een zijspoor gezet. Hij is dan ook zeer verbaasd als hij door Riddle wordt gebeld en deze hem verzoekt op zoek te gaan naar zijn dochter Emily die wordt vermist. En deze zoektocht moet in het geheim plaatsvinden. Banks gaat op onderzoek uit en vindt haar uiteindelijk bij de gangster Barry Clough.
Een maand nadat Banks Emily bij haar ouders heeft teruggebracht wordt de crimineel Charlie Courgae vermoord. Het lijkt erop dat Robinson met een nieuw verhaal begint maar dat is schijn. Naarmate het verhaal vordert, wordt duidelijk dat de gebeurtenissen die volgen direct en indirect verband houden met Emily Riddle en haar ouders en Alan Banks wordt steeds dieper in de zaak betrokken.
Het verhaal is goed opgebouwd en bevat een aantal verrassende wendingen. Alan Banks is een hardwerkende en sympathieke politieman met het hart op de juiste plaats. Hij heeft privé het één en ander te verduren maar dat heeft nauwelijks invloed op de nauwgezette wijze waarop hij het onderzoek doet en zijn team leidt.
Peter Robinson heeft een aangename en heldere manier van schrijven. Het verhaal is redelijk spannend hoewel er een aantal passages is waarin mijns inziens te breedvoerig op zaken wordt ingegaan en het gevaar bestaat dat de aandacht van de lezer verslapt. De ontknoping van het verhaal zit redelijk goed in elkaar, hoewel het beter zou zijn geweest als er wat minder toevalligheden in zouden hebben gezeten. Maar al met al blijft Kil als het graf overeind als een goed geschreven misdaadroman.