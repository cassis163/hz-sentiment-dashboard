Derk Bolt, oftewel ‘Mister Spoorloos’, kan uiteraard putten uit een enorm aantal (reis)ervaringen. In de meer dan 20 jaar (sinds 1995) én de ongeveer 350 keer dat hij voor Spoorloos op pad ging, heeft hij het nodige meegemaakt. In Groeten uit Verweggistan neemt hij ons dan ook, aan de hand van een 70-tal (!) korte verhalen, mee in die ervaringen. Humoristische, verrassende en verbazingwekkende verhalen over zijn avonturen in diverse landen. Hoe hij de meest vreemde mensen tegenkomt, in rare en benarde situaties verzeild raakt, improvisaties én omkoping. Het komt in dit boek allemaal voorbij.

Waar hij in zijn uitzendingen niet altijd met zijn emoties te koop loopt en niet altijd een man van heel veel woorden lijkt te zijn, laat hij in Groeten uit Verweggistan wél veel van zichzelf ‘zien’. Sommige verhalen zijn niet echt opzienbarend te noemen, anderen spreken wel tot de verbeelding. Er is ook een aantal verhalen dat je met een glimlach om de mond uitleest. Na het lezen van dit boek kan gesteld worden dat Bolt een verrassend schrijver is. Hij weet de meeste verhalen leuk te brengen met hier en daar wat woordspelingen en uitspraken die goed en ad-rem zijn. Zijn beeldende en humoristische manier van schrijven zorgt er voor dat je als lezer veel situaties als het ware ‘ziet’ gebeuren. Leuk om op deze manier een andere kant van Derk Bolt te leren kennen.

Groeten uit Verweggistan is desalniettemin geen boek met hoogdravende of diepgaande verhalen, maar dat is ook niet de opzet. Veel verhalen spelen zich in hetzelfde land af (Brazilië en Colombia bijvoorbeeld, wat niet vreemd is gezien het feit dat Zuid-Amerika favoriet bij de schrijver is). Toch is dit jammer want daardoor zit er net iets te weinig afwisseling in het boek. Maar alles bij elkaar is het een aardig boek dat  voor een paar uurtjes ontspanning zorgt en dat, hier en daar, ook nog wat leuke wetenswaardigheden oplevert.

Groeten uit Verweggistan is niet het eerste boek van de hand van Derk Bolt. In 2014 verscheen Altijd ergens anders, een boek met dezelfde opzet. In deze boeken komen gebeurtenissen naar voren die niet in het programma Spoorloos aan bod (kunnen) komen, omdat de speurtocht naar verdwenen verwanten dan het belangrijkst is.

Bolt is al vanaf jonge leeftijd geïnteresseerd in reizen en heeft dus al lange tijd van deze interesse zijn werk kunnen maken. En, zoals het er nu naar uit ziet, kan hij hier nog wel een aantal jaren mee doorgaan.