De achtjarige Peggy Hillcoat woont met haar ouders James en Ute in Londen. Ute Hillcoat is een zeer succesvolle Duitse concertpianiste. Haar vader James is een survivalist en samen met nog vier andere mannen lid van de North London Retreaters. Maandelijks komen de vijf bij elkaar om te discussiëren en strategieën te bedenken om het eind van de wereld te overleven.

Haar vader gaat zelfs zover dat hij onder hun huis een schuilkelder aan het bouwen is. Hij is er vast van overtuigd dat er een grote ramp staat te gebeuren en het einde naderbij is. Ook Peggy traint hij om in geval van nood binnen de kortst mogelijke tijd voorbereid in de schuilkelder te zijn.

Wanneer Ute in Duitsland op tournee is neemt James Peggy mee kamperen in hun achtertuin. Daar leven ze twee weken van alles wat de natuur heeft te bieden. Als Oliver Hannington, één van de vier leden van de club, bij hun thuis komt verlaten ze de kampeerplek, en keren terug naar huis. Voor het eerst in twee weken kunnen ze douchen, koken en in hun eigen bed slapen. Door een ruzie tussen de twee mannen neemt vader James het besluit om op vakantie te gaan. Na een lange reis komen ze aan bij die Hütte, een nogal vervallen hut midden in het bos. Dat het om een andere vakantie gaat dan Peggy in eerste instantie dacht blijkt algauw. James wil die Hütte voor de winter bewoonbaar hebben…. De eerste nacht in die Hütte barst er een noodweer los, de volgende ochtend is James in alle staten. Huilend verteld hij zijn dochter dat de wereld is vergaan en dat zij twee de enige overlevende zijn.

Samen met haar vader leeft ze de daaropvolgende negen jaar in de veronderstelling dat zij inderdaad als enige de ramp hebben overleefd een volkomen afgezonderd leven in de bossen.
De liefde tussen vader en dochter is erg groot, volledig afgesneden van alle realiteit bouwen ze binnen hun eigen fantasie een nieuwe wereld op. Zonder enig besef van datum of tijd verstrijken de jaren. Het pianostuk La Campanella en Peggy’s favoriete plaat van The Railway Children zijn de rode draad in het verhaal. Met materialen uit het bos maken ze zelf een piano, dat weliswaar zonder echt geluid te maken de mooiste klanken laat horen. Muziek is belangrijk, het pianostuk doet hun beide aan Ute denken die net als de rest van de mensheid niet meer in leven is. Totdat Peggy Reuben ontmoet……

Wat een geweldig debuut! De auteur heeft een vloeiende pen, haar schrijfstijl is erg vlot maar vooral heel beeldend. Mooie zinnen zorgen ervoor dat het verhaal je in zijn greep houdt. De flaptekst geeft al voor een deel de inhoud weer, maar eenmaal in het verhaal is er nog zoveel meer te ontdekken en te ontrafelen. Het onverwachte plot laat je enigszins in verwarring achter, dat heeft ze mooi voor de lezer spannend weten te houden. Dit verhaal was nog beter en mooier dan ik me van te voren had kunnen bedenken.