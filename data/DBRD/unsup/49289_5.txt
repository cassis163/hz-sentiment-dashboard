Ik heb zó uitgekeken naar dit boek! Ik heb Victor ook twee keer mogen ontmoeten (een keer vorig jaar bij de Donner en Rotterdam, de tweede keer op Yalfest) en deze man is gewoon fantastisch. Toen ik het eerste deel van Phobos in handen kreeg was ik al verkocht, en Victor heeft weer voor een heleboel verrassingen gezorgd in dit laatste deel. Jezus mina zeg.

Phobos 3 bestaat uit een en al complot theorieën, aanslagen, plottwist, mensen die sterven, verdwijnen, ontvoerd worden, weer terug komen, toch niet dood blijken te zijn en er komen een HELEBOEL lijken uit de kast. Bijna letterlijk. Je hebt nauwelijks rust als je dit boek leest. Denk je alles gehad te hebben: nope. De volgende what the fudge staat al op je te wachten.

Dit boek lees je dan ook weer vanuit drie perspectieven: vanuit Serena McBee, vanuit Andrew en Harmony en vanuit Léonor. Andrew en Harmony zijn bezig om Serena McBee van haar troon te stoten en zo de pioniers op Mars te redden, Serena liegt haar alles bij elkaar om maar aan de top te komen en gaat letterlijk over lijken om dit te bereiken en de pioniers….

Zij hebben hun eigen rotzooi om op te ruimen. Een voor een komen er dingen aan het licht over iedere pionier. Zij het door een ander, zij het dat zijzelf alles willen opbiechten. En het begon natuurlijk allemaal aan het einde van Phobos 2, met de verschrikkelijke onthullingen van Marcus.

De pioniers zijn niet voorbereid op zulk verraad, hoe gaan ze dit oppakken? Gelukkig is daar Safia, die vrij snel het rechtssysteem van de aarde weet na te bootsen. Alleen brengt dit proces meer met zich mee dan alleen de veroordeling van Marcus. Kunnen de pioniers elkaar ooit nog vertrouwen?

Naast dit alles, moeten de pioniers ook nog zien te overleven, vooral nu Serena er alles aan doet om macht te vergaren. Léonor is hun gezamenlijke missie nog niet vergeten, maar de overige pioniers lijken allemaal de weg kwijt te zijn. Willen zij op Mars blijven en rapport Noé niet onthullen? Willen zij echt een tweede team laten komen? Staat Léo er nu alleen voor?

Zoals ik al zei: er gebeurt veel. HEEL. VEEL. Je wilt, nee, MOET gewoon blijven lezen. Zoveel dingen vallen ineens op hun plek. Alle geheimen van Serena, van de pioniers. Het verklaard zo veel! Soms vroeg ik me bij de stukjes van Andrew en Harmony wel even af wat de toegevoegde waarde ervan was, deze hoofdstukken vond ik niet zo spannend. Maar het is belangrijk deze goed te lezen! Uiteindelijk vallen alle stukjes in elkaar.

En dan het einde… Ik vloog door de laatste hoofdstukken heen. All the feels. Ik wil weten hoe het is afgelopen!

Kortom: Victor heeft zichzelf overtroffen met deze beauty van een afsluiter (die maar liefst 515 pagina’s telt) en maakt me echt nieuwsgierig naar Phobos: Origins, waar de achtergrond verhalen van de 12 pioniers in worden verteld. Van een aantal wisten we al een klein beetje hoe het aardse leven van diegene er uit zag, in Phobos 3 worden nog even wat interessante feitjes op tafel gelegd. Door het einde ben ik ontzettend nieuwsgierig naar Phobos 4. Ik wil weten hoe het nu afloopt met het eerste team, maar ik ben ook super benieuwd naar het nieuwe team van pioniers! Wie zou de hoofdrol hebben? Ik hoop Nikki, de Nederlandse pionier…. Zou wel gaaf zijn toch?