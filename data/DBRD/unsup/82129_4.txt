Eva Daeleman (1990) is een yogalerares, ondernemer, lifecoach en spreker. Ze is vooral bezig met duurzaamheid en verandering. Haar eigen grootste verandering vond plaats in 2017. Ze stopte, na een burn-out, bij de Belgische radio. Over die ervaringen en de obstakels die ze tegenkwam op weg naar haar nieuwe leven schreef ze haar derde boek: Omdat het kan. Een boek over veerkracht, levenslust en ont-moeten. Eerder schreef ze Factor 25 (2015) en Het jaar van de hond (2017).  

Het boek is in te delen in vier lichamen: 1. Wat je ziet, wat er is, 2. Wat je denkt, 3. Wat je voelt en 4. Wat je beleeft. Daeleman heeft voor deze indeling gekozen, omdat het haarzelf veel inzichten heeft gegeven over de balans in haar eigen leven. De omgeving, het denken, emoties en beleving, al deze vier dingen horen in balans te zijn, om zo te komen waar je zijn wilt.   Elk deel van het boek heeft een eigen kleur die door het gehele deel terugkomt. Ook de vormgeving is daarop aangepast. De quotes die passen bij het lichaam wat er is, zijn bijvoorbeeld ook in het blauw geschreven en dit is ook de terugkerende kleur op de foto’s binnen dit lichaam. De lay-out van het boek is kloppend. Het ziet er ontzettend verzorgd uit en het geeft de lezer een veel beter beeld wie Eva Daeleman eigenlijk zelf is.  

Naast de foto’s, is Eva Daeleman erg open over haar eigen leven en ervaringen, dat doet ze met humor en vooral veel zelfspot Als auteur zet ze zich in dit boek ontzettend kwetsbaar neer. Juist doordat ze zich zo open en kwetsbaar opstelt, zijn de adviezen die ze geeft heel persoonlijk en komen ze bij de lezer binnen. Daeleman geeft meerdere malen in het boek aan dat ze vertelt wat haar geholpen heeft en dat dat voor jou als lezer anders kan zijn. Dankzij deze opmerkingen is Daeleman geen alwetende en opleggende auteur, maar een medestander in onze eigen zoektocht. Mocht je een advies interessant vinden en er meer over willen weten? Dan geeft ze tips waar je verder kan zoeken.  

Die praktische tips zijn een rode draad door het boek. Omdat het kan is geen handboek dat je van A tot Z leest, maar een boek dat je erbij pakt als je ergens hulp bij nodig hebt. En juist door de vele tips erg praktisch in het gebruik.  

Over onze innerlijke zoektocht wordt momenteel veel geschreven. Dankzij de praktische en nuchtere tips en de prachtige vormgeving, is Omdat het kan een verfrissend boek binnen dit genre, dat ook nog eens zeer doelmatig gebruikt kan worden.