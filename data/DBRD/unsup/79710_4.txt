Met de nodige vooroordelen begon ik aan mijn zoveelste Dan Brown kloon. Opgelucht kon ik ditmaal constateren dat dit onterecht was. James Rollins heeft met Steen der Wijzen een boek geschreven dat zich wel kan meten met de kaskrakers van Dan Brown.
Een geheim broederschap steelt tijdens de nachtmis in de Dom van Keulen een relikwie van de Wijzen uit het Oosten. De onschuldige kerkbezoekers worden op gruwelijke wijze om het leven gebracht. Een geheime Amerikaanse elite-eenheid onder leiding van Grayson Pierce krijgt opdracht het bloedbad te onderzoeken en de relikwieën terug te vinden. Het Vaticaan stuurt de Romeinse agente Rachel Verona ook naar de plek des onheils om het voorval in het geheim te onderzoeken en samen te werken met Grayson Pierce en de zijnen. Al snel ontdekken ze een complot dat zijn weerga niet kent en waarbij de combinatie van religie en wetenschap verstrekkende gevolgen kan hebben voor de wereld. Lukt het Pierce en Verona om het geheime broederschap een stap voor te blijven en zichzelf en de wereld te redden
Steen der Wijzen staat bol van de actie, is snel geschreven en is gelardeerd met indrukwekkende research. Petje af voor Rollins die sinds Dan Brown de eerste is die mij weer eens op het puntje van mijn stoel wist te krijgen. Dan Brown is nog net een tikje beter en verteld zijn verhalen iets geloofwaardiger, maar Rollins komt toch zeker een heel eind in de buurt. Steen der Wijzen is een heerlijk boek dat historische en andere weetjes goed gedoseerd afwisselt met snelle actie, stoere heldendaden en een portie romantiek. Hierdoor blijft het verhaal continu zijn vaart behouden en zakt het adrenalinepijl nergens naar een lager niveau. De karakters in het verhaal zijn aansprekend genoeg om het verhaal te dragen en schijnen zelfs onderdeel te worden van een serie. Ik verheug me daar nu al op. Alle fans van Dan Brown opgelet: dit boek moet je lezen!