Achterflap

Wanneer Zoo besluit mee te doen aan het nieuwe reality-tv-programma In the dark , weet ze al dat ze tot het uiterste moet gaan. Ze gaat de ultieme survivaluitdaging aan: ze wil de elf andere kandidaten verslaan en haar avonturen op camera vast laten leggen, voordat ze weer terugkeert naar haar man om een gezin te stichten.

De uitdagingen waaraan Zoo meedoet worden steeds heftiger. Dit is eigenlijk niet wat ze van te voren had verwacht. Heeft dit spel wel een eind? En wat gebeurt er achter de schermen? De ontdekking van de waarheid blijkt pas het begin...

De Laatste deelnemer grijpt je naar de keel en gaat over survival of the fittest. Laat je meevoeren in de spannende wereld van reality-tv. Hoe ver gaat Zoo om te overleven?

Auteur

Alexandra Oliva studeerde aan Yale en werkte bij Prospect Park Zoo, net als haar hoofdpersoon. Ook heeft ze meerdere survivalcursussen gevolgd. De laatste deelnemer is haar thrillerdebuut.

Mijn mening

Onwijs blij was ik toen ik dit boek won bij een actie op facebook.

Al voordat het boek verschenen was, trok het mijn aandacht. Ik ben een fan van boeken als the Hunger Games en keek vroeger veelvuldig naar expeditie robinson, dus dit boek voelde alsof het voor mij geschreven was.

Trillend zit ik in het water. Van mijn voeten tot mijn middel drijfnat en ijskoud. Ik ben mezelf niet. Ik weet niet wie ik ben. Ik weet niet wat ik moet doen, wat ik hiervan moet denken. Het enige wat ik weet is: ik ben alleen en zit in een beek.

Het boek begint eigenlijk meteen. Je valt er als het ware in. Midden in het spel. Al snel merk je als lezer op dat het boek in twee delen is geschreven; het huidige, en in het 'kortgeleden'. In het begin schept dit wat verwarring, maar hoe verder je komt, hoe meer je went aan de stijl.

Het verhaal weet in eerste instantie mijn aandacht prima vast te houden. Ik word getriggerd om verder te lezen en vraag me oprecht af hoe het verder gaat. Het verhaal krijgt steeds meer een mysterieus karakter en daar hou ik van.

Maar naarmate ik bij het einde kom, merk ik dat het boek mij kwijtraakt. De mysterie is niet meer wat ik ervan verwacht had, en ook de clue is mij erg tegengevallen. Het klopt naar mijn mening niet met de rest van het verhaal. Zo jammer, wat dit boek blonk voor mij uit in originaliteit en spanning. Geheel teniet gedaan door het einde. Ik had de hoop dat de auteur alles nog kon redden, maar helaas bleek dit voor mij niet het geval.

De laatste deelnemer

ISBN: 9789026332364. Uitgeverij: Ambo Anthos. Oorspronkelijke titel: The last one. Vertaald door: Iris Bol en Marcel Rouwe. Verschijningsjaar: 2016. Aantal pagina's: 394