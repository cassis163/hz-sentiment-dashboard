In "Mijn zomers aan zee" lees je afwisselend het verhaal van Chloe en Nora (moeder en dochter). Het verhaal van Chloe speelt zich af in de jaren vijftig aan de kust van Tenby, het verhaal van Nora in het heden. Aanknopingspunt is een crisis in Nora's leven. En terwijl je leest hoe zij een nieuwe weg vindt, waarbij ze op haar eigen gevoel leert te vertrouwen en bewuste keuzes leert te maken, lees je in afzonderlijke hoofdstukken over de jeugd van Chloe. Het boek bouwt langzaam op, maar dit is juist fijn, omdat alles heel sfeervol en beeldend wordt omschreven. Naarmate het verhaal vordert, raken verleden en heden steeds meer met elkaar verweven en wordt duidelijk waarom de relatie tussen Chloe en Nora haperde. "Mijn zomers aan zee" is een zeer romantisch verhaal met een hoofdrol voor de liefde en voor het leven zelf. Hoewel het inspirerend is om te lezen hoe iemand die zich in een crisis bevindt, zich een nieuw en leuk leven eigen weet te maken, kan het ook wel frustrerend zijn omdat in dit verhaal elke gemaakte keuze zo ontzettend goed uitpakt. Alles past perfect in elkaar. En dat gebeurt in het echte leven natuurlijk zelden. Wel staan er een aantal mooie wijsheden in dit boek. Voor de romantische zielen onder ons: een aanrader!