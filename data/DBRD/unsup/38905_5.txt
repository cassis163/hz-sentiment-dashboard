Lee Child is een vakman en een voorbeeld voor thrillerschrijvers. Zijn serie boeken over Jack Reacher staan op hoog niveau met precies de juiste vaart, met oog voor detail, de constant aanwezige dreiging, het ingenieuze plot, een klein beetje romantiek en een onverwoestbare en intelligente held. Jack Reacher, voormalige militair rechercheur, nu anoniem zwervend door Amerika bestrijdt het onrecht waar het op zijn pad komt. Zoals in het plaatsje Margrave, Georgia, waar niet alles goud is wat er blinkt. Hij wordt er gearresteerd omdat hij verdacht wordt van een moord de avond ervoor. Jack moet alles op alles zetten om zijn onschuld te bewijzen en de werkelijke daders op te sporen, daarbij een spoor van dood en vernieling achterlatend. Niets zal meer zijn zoals het was in dat vredige plaatsje. Terugkerend recept in de JR-boeken is dat karakters niet zijn wie ze lijken te zijn; vrienden blijken vijanden en andersom. Dat houdt het spannend en zorgt voor fraaie plotwendingen. Opvallend is dat dit eerste boek uit de serie als enige in de ik-vorm is geschreven. De boeken daarna zijn, bij mijn weten, allemaal in de beschouwende vorm. Maar net als de andere boeken van meester Child is ook dit boek een aanrader met maximale score. Hoewel waarschijnlijk vooral mannen dit soort boeken zullen appreciÃ«ren.