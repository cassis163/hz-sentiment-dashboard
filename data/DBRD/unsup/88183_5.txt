De hype van dit moment, de drie boeken van de Millennium-reeks waarvan dit het 1e deel is en de film deze week in de Nederlandse bioscopen in première is gegaan. Het verhaal van de getroebleerde onderzoeksjournalist Mikael Blomkvist en de anorectische hackster Lisbeth Salander. Eigenlijk 2 verhalen in een: de strijd tegen financieel expert Wennerström die de ondergang van de journalist en zijn periodiek beoogt en de queeste naar de 40 jaar geleden verdwenen tiener Harriët Vanger. De gepensioneerde Henrik Vanger roept de hulp van de ontslagen journalist in, in een laatste poging de waarheid over het verdwijnen van het meisje boven water te krijgen. Vrijwel de hele familieclan woont bij elkaar op een eiland aan de Zweedse oostkust, maar kan elkaar nauwelijks zien of luchten. Minstens de helft van deze familie komt in aanmerking als moordenaar.
Mikael verhuist naar dat eiland en ontrafelt langzaam maar zeker de vreemde familiegeschiedenis. De plattegrond en de stamboom zoals afgebeeld in het boek, bieden de lezer daarbij houvast. In het begin, als we met de vele personen kennismaken, deed het mij denken aan de vele achtergrondverhaaltjes van Zafón, maar vanaf blz. 100, als Henrik Vanger over de familiehistorie vertelt, wordt het echt interessant en is het boek welhaast niet neer te leggen. Lukt het de lezer om zelf de dader te ontmaskeren nog voordat Mikael en Lisbeth dat voor elkaar krijgen? Een ouderwets lekker leesboek, pakkend, goed geschreven, enigmatisch en een pageturner pur sang. Die 560 blz zijn zo voorbij. Gelukkig dat er nog 2 delen wachten, en als we de weduwe van Larsson mogen geloven, ligt er nog een 4e manuscript op de plank. Lezen verplicht!