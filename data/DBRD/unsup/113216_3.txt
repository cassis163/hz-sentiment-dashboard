Wanneer Jacky verneemt dat haar zus Chris in coma ligt na een zware val, wil ze uiteraard zo snel mogelijk bij haar zijn. Geleidelijk komt de lezer meer en meer over hun familieleven te weten dat immers niet alledaags is. Nadat hun moeder zelfmoord pleegde in Nice, werden beide zusjes groot gebracht door hun tante Aimee. Chris is ondertussen makelaar in Nice, Jacky heeft de parfumerie van haar moeder verder gezet maar woont nu in Nederland omdat Nice haar teveel negatieve energie geeft door alles wat er in het verleden gebeurd is.
De vele omschrijvingen in en rond Nice geven je een instant vakantiegevoel. De familiegeschiedenis wordt langzaamaan duidelijk waardoor het boek grotendeels leest als een lichte roman - op de spanning is het immers lang wachten. Af en toe zitten er rare twists tussen of wordt het zeer voorspelbaar, maar ik heb toch kunnen genieten van dit boek. Lekker om tussen andere thrillers door te lezen waarbij je wel je hoofd er volledig moet bijhouden.