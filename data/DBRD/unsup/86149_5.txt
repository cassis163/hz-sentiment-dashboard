Een heerlijk groot prentenboek om voor te lezen rondom de kerstdagen . De mooie winterse tafereeltjes passen prima bij het kerstgevoel. De grote illustraties zijn niet te gedetailleerd, waardoor het prettig is om er naar te kijken. In de kleiner uitgave zijn ze al leuk maar in het grote boek komen ze nog beter tot hun recht en sluiten goed aan bij het verhaal. Het boek heeft een harde kaft en stevige bladzijden, de tekst van het verhaal staat steeds in een paar zinnen onder de grote illustraties geschreven. Een van de leukste illustraties vind ik de bladzijde waar de kleine kerstman bij de grote laarzen van de hoofdkerstman staat, de kleine kerstman ziet er dan zo klein en zielig uit dat je vanzelf een beetje dat ‘ach’ gevoel krijgt .

Het ontroerende kerstverhaal is goed te volgen voor de kleuter en is niet te moeilijk geschreven. Het gaat over teleurstelling, verdriet, maar ook over doorzetten en wat over hebben voor een ander. Zelfs als je klein bent , kun je de wereld iets goeds brengen…..

Centraal staat de kleine kerstman, die letterlijk klein is. Hij mag daarom niet mee met de andere kerstmannen en ze plagen hem een beetje . Verdrietig blijft hij achter wanneer zij de cadeautjes naar de kinderen brengen. Maar wanneer hij s’avonds een wandeling maakt hoort hij de dieren in het bos praten over dat zij nooit een cadeautje krijgen en dan krijgt hij een goed idee. Vlug rent hij naar huis en haalt zijn slee en stapelt daar al zijn zelfgemaakte cadeautjes op en brengt deze naar de dieren en dan is het feest in het bos. De andere kerstmannen schamen zich een beetje want zij hebben zelf nooit aan de dieren gedacht. En voortaan is de kleine kerstman de enige echte dierenkerstman…….eind goed al goed.