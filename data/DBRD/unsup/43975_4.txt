Liselotte Stavorinus (1967) studeerde Nederlandse taal- en letterkunde en Culturele Studies. Zij woont met man en kinderen in Blaricum.
Jetset, geld, relaties en misdaad in één boek. De uitgever brengt dat uit onder de noemer 'Gooische thriller'. Daarbij krijg je bij voorbaat al een idee over de personages in Het Reservaat  en dat klopt aardig: rijke mensen met mooie villa's en het bijbehorende goede leventje, met veel witte wijn overgoten lunches, shopsessies en vakanties in luxehuizen in plaatsen waar je met een modaal inkomen niet veel te zoeken hebt. Maar het is niet allemaal pracht en praal wat de klok slaat. Dat ervaart ook Jessy Dudock die met haar gezin vanuit Curaçao naar het Gooi verhuist en in een dorp terechtkomt dat ook wel 'Het Reservaat' wordt genoemd: een exclusieve enclave met eigen regeltjes en gewoonten. Na een stroef begin waarin ze geen aansluiting vindt in de buurt, wordt ze door Amanda, de spontane en vrijgevige vrouw van de bekende, vermogende televisieproducent Marcus Voorbach, onder haar hoede genomen. Jessy en Amanda kunnen het goed met elkaar vinden en ook de mannen, Marcus en Jessy's echtgenoot Victor, worden goede vrienden. Het leven lacht hen toe. Maar, zoals Jessy wordt toegefluisterd: "Niets is wat het lijkt."
In het begin wist ik niet goed wat ik van het boek moest vinden, maar Liselotte Stavorinus heeft met dit debuut bewezen dat ze goed in staat is subtiel, met kleine speldenprikjes, de psychologische spanning op te voeren. Langzaam gaat het verhaal onder je huid zitten. Het jeukt hier wat, het krabt daar wat, en met summiere aanwijzingen krijgt de lezer stilaan door dat er iets niet klopt. En ondertussen feest het vriendinnenclubje van Jessy en Amanda onvermoeid door tot het einde. En dan blijkt inderdaad: niets is wat het lijkt...
Mooi, helder taalgebruik en een prima gedoseerde mix van perspectiefwisselingen tussen de hoofdpersonen maken het verhaal compleet. Alleen hadden de personages wat meer inkleuring mogen krijgen: op Jessy na worden we weinig gewaar van de overige karakters, en het verhaal vervalt iets te veel in herhaling van het ene feest na de andere party.
Als debuut is Het reservaat  zeer geslaagd. Het valt door onderwerp en uitwerking te typeren als vrouwenthriller en zal denk ik ook het meest door vrouwen gewaardeerd worden. Nadat ik even in het verhaal moest komen, heb ik in ieder geval het boek met veel plezier gelezen.