Dit is het vijfde boek van schrijfster Marelle Boersma, maar het eerste boek dat ik van haar heb gelezen. In haar boeken snijdt Boersma altijd heikele onderwerpen aan, waaromheen ze een spannende thriller bouwt, zoals bijvoorbeeld de cosmetische chirurgie, natuur(behoud) en in dit nieuwe boek de commerciële (en illegale) draagmoederschap.
Musicalster Femke van Dam en haar man Björn storten zich hierin omdat ze dolgraag kinderen willen en ze deze zelf niet kunnen krijgen. Het boek begint met een schokkende moord, waardoor je gelijk getriggered wordt om snel verder te lezen; je wordt meegesleept in de wereld van het commerciële draagmoederschap. Die wereld is illegaal, corrupt en niet op baby's maar op geld gericht. Dat merkt Femke aan den lijve wanneer ze, na de onverwachte dood van Björn, wordt bedreigd om steeds meer geld te geven aan de organisatie die zij in de arm hebben genomen om via een draagmoeder hun kind te krijgen. De draagmoeder is acht maanden zwanger, dus Femke doet er alles aan om de organisatie tevreden te houden en haar kind niet te verliezen. Maar is dat goed genoeg of moet ze een stap verder gaan?
Naast dit alles heeft Femke ook nog te maken met een hinderlijke paparazzo, die haar, sinds zij onlangs is doorgebroken in een grote musicalproductie ,overal achtervolgd. En dat kan ze nu natuurlijk net niet erbij hebben!

Het verhaal zit redelijk goed in elkaar en op onderdelen was het zeer meeslepend. Met name de hoofdstukken waarin we de draagmoeder volgen zitten goed in elkaar qua beschrijving en inlevingsvermogen. Maar wat steeds als een angeltje in mijn achterhoofd zat was het feit dat met name de figuur van Björn ongeloofwaardig is. Hij is rechter en – hoewel rechters ook gewone mensen zijn – kan ik mij niet voorstellen dat zij zich zonder meer in het illegale circuit van het commerciële draagmoederschap zullen storten. Temeer daar zijn beweegredenen eigenlijk niet goed onderbouwd worden, anders dan dat Femke zo ontzettend graag een kind wil. Dat deel van het boek is niet sterk, maar in het tweede deel van het boek begint het verhaal goed te lopen en pas op het eind wordt duidelijk wat er precies aan de hand is en wie te vertrouwen was en wie niet.
Ik heb het boek met veel plezier gelezen; de schrijfster weet een huiveringwekkende en niet ondenkbare wereld bloot te leggen. Waar het boek met een spetterende proloog begint, verstaat Marelle Boersma de kunst om door middel van een mooie epiloog het laatste losse eindje netjes af te knopen, zodat de lezer met een tevreden gevoel een afgerond verhaal kan wegleggen.

Het boek is gebaseerd op recente ontwikkelingen, zoals Boersma in een interview aangeeft. Zij neemt graag een actueel onderwerp en bouwt daar – voor een deel gebaseerd op intuïtie – een spannende thriller omheen. Het is al verschillende keren voorgekomen dat door haar beschreven gebeurtenissen later ook daadwerkelijk plaatsvonden. Dat geeft haar boeken een spannende dosis actualiteit mee. Inmiddels is zij bezig met haar zesde boek.