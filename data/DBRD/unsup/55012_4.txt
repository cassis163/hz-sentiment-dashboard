Het eerste boek dat ik van Liane Moriarty lees, en wat een leuk boek! Grappig verhaal over Sophie, die van de tante (Connie) van haar ex Thomas een huis op een eilandje genaamd Scribbly Gum Island erft. Natuurlijk gaat ze er wonen en raakt betrokken bij de aparte familieperikelen van Thomas en zijn tante Connie, diens zus Rose, Margie (Thomas' zus) en haar man Ron, hun dochter Veronica en Laura, zus van Margie en haar dochter Grace met haar man Callum. Af en toe was het even lastig te volgen hoe die familie in elkaar zat maar op een gegeven moment heb je het door.
Lang geleden werd door de jonge meisjes Connie en Rose een baby gevonden bij Jack en Alice Monroe, hun huurders die spoorloos verdwenen waren en nooit meer werden teruggevonden. Die baby was Enigma, dat als een jonger zusje werd opgevoed. Inmiddels is ook Enigma oma. Vanwege dit mysterie is Scribbly Gum Island nog steeds een toeristische trekpleister.
Door de grappige situaties heen blijft dit een beetje de rode draad door het verhaal. De ontknoping komt tegen het eind van het verhaal, en is leuk bedacht en achteraf gezien heel logisch.
Ik vond de schrijfstijl erg relaxed en grappig ondanks de af en toe triestere momenten. Uiteindelijk komt het goed, met nog een verrassende extra onthulling aan het einde van het boek. Van deze schrijfster ga ik meer lezen.