Na het teleurstellende uitstapje Playground is het tijd voor een nieuw avontuur van rechercheur Joona Linna. Jager is alweer het zesde deel in de succesvolle reeks met de Fins-Zweedse politieagent in de hoofdrol. Weet Lars Kepler, pseudoniem van het schrijversduo Alexandra en Alexander Ahndoril, het hoge niveau van de vorige delen te evenaren?

Saga Bauer heeft namens de Zweedse veiligheidsdienst Säpo de opdracht gekregen om de moord op de minister van Buitenlandse Zaken te onderzoeken. De Säpo vermoedt dat er een volgende terroristische aanslag volgt en schakelt de hulp van Joona Linna in. In ruil voor vrijlating moet hij in de gevangenis contact leggen met de mogelijke opdrachtgever van de aanslag. Buiten de gevangenis gaat hij op jacht naar medeplichtigen om een volgende aanslag te voorkomen. Al snel volgt er een klopjacht die zijn weerga niet kent.

Joona Linna is terug, en hoe. Het is een verademing om je wederom te mogen onderdompelen in de wereld van de Zweedse Säpo. Na een summiere proloog start de introductie, de daadwerkelijke proloog van het verhaal. De manier waarop het verhaal wordt geïntroduceerd omvat verscheidene hoofdstukken, is tergend traag, maar daardoor ontzettend spannend. Jager opent op een unieke manier, waardoor je als lezer direct gegrepen bent.

Na de sublieme introductie dendert het verhaal in hetzelfde tempo voort. Aan het einde van de introductie draait de motor op volle toeren, gaat het verhaal in de hoogste versnelling en op de laatste bladzijde wordt pas weer afgeremd. Als er al over afremmen kan worden gesproken, want zoals altijd eindigt het boek met een enorme cliffhanger.

Fans van Lars Kepler weten wat ze kunnen verwachten, het schrijversduo heeft het wederom gepresteerd om een sterke thriller te schrijven. Zijn er helemaal geen minpunten? Natuurlijk wel, het boek is niet volmaakt. Lichte dwalingen in het boek geven voel aan als een kitscherige horrorscène. Een leuke afwisseling, maar het lijkt eerder alsof het verhaal even uit de bocht vliegt. Naast deze dwalingen bevat het boek wellicht andere kleine minpunten. Echter als je honderdtachtig kilometer per uur gaat, dan heb je geen tijd om op kleinigheden te letten.

Lars Kepler heeft met Jager wederom een pageturner van formaat geschreven. De minpunten wegen niet op tegen de zinderende spanning en de ongekende vaart van het verhaal. Laat het volgende avontuur van Joona Linna maar komen!