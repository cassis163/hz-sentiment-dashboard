John Bowlby formuleerde in de jaren 40 en 50 van de 20ste eeuw zijn hechtingstheorie: de band tussen baby en verzorger is even onontbeerlijk voor het overleven van het kind als voedsel en water. En gehechtheid is gedurende de gehele levensloop een essentieel onderdeel van het menselijk gedrag. Amir Levine en Rachel Heller hebben deze (bewezen) theorie gebruikt in hun boek. Hechtingspatronen van volwassenen met hun liefdespartner(s) zijn namelijk vergelijkbaar met de hechtingspatronen van kinderen met hun ouders. Het doel van dit boek: het helpt je betere beslissingen te nemen in jouw persoonlijke (liefdes)leven.

Er zijn drie hechtingsstijlen: veilig, angstig en vermijdend. In de basis voelen veilig gehechte mensen zich prettig bij intimiteit en zijn warm en liefdevol. Angstig gehechte mensen hunkeren naar intimiteit en worden in beslag genomen door hun relatie. Vermijdend gehechte mensen stellen intimiteit gelijk aan verlies van onafhankelijkheid. Dan is er ook nog een combinatie van angstig en vermijdend mogelijk, maar dit is redelijk zeldzaam en wordt niet belicht.

Verbonden, hechting en liefde bestaat uit vijf delen. Het eerste deel vergt wat doorzettingsvermogen door de enigszins matte schrijfstijl en saaie voorbeelden. Het tweede deel bestaat uit een test die de lezer kan maken om zo zijn of haar eigen hechtingsstijl te bepalen. Vanaf het derde deel en verder leest het prettig weg.

In de laatste delen worden toepasselijke aanwijzingen gegeven om bepaalde hechtingsstijlen te doorbreken. Heel fijn is dat er adviezen gegeven worden hoe te werken aan een veiligere hechting. Hier zitten wat werkbladen bij ingesloten zodat je zelf aan de slag kunt gaan. Achterin vind je nog een Engelstalige literatuurlijst, een register en wat informatie over de auteurs. Levine en Heller schrijven objectief, zodat het voltallige leespubliek zich niet hoeft te schamen bij het ontdekken van de passende hechtingsstijl. Ook confronteren zij je op een mooie manier, zonder de objectiviteit uit het oog te verliezen. En wat het geheel ten goede komt is het feit dat dit alles geschreven is door een man én een vrouw!

Een klein minpuntje is dat het boek vooral gericht is op hen die nog op zoek zijn naar een partner. Zo is het een goede handleiding voor datend Nederland, maar het is beduidend minder gericht op stellen met een vaste relatie. Terwijl er genoeg bestaande relaties zijn waarin het al of niet veilig gehecht zijn een knelpunt kan zijn of worden. Desalniettemin is dit een toegankelijk boek met naast beschreven experimenten, onderzoeken en voorbeelden uit het leven, waardevolle tips.

En… er is hoop: ‘Je hoeft geen slaaf te zijn van de evolutionaire krachten. Wat je niet vanzelf komt aanwaaien kun je leren,’ aldus Levine en Heller.