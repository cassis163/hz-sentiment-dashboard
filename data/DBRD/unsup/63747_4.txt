Met haar boek: Romanov zet Nadine Brandes tsarendochter Anastasia weer op de kaart. Ik ben altijd gefascineerd geweest door de geschiedenis van de laatste tsaar van Rusland en een van zijn dochters, die de moordaanslag zou hebben overleefd.
In dit boek volgen we de tsarenfamilie als ze als al gevangenen zijn van de opstandelingen. Ze proberen er het beste van te maken, maar gemakkelijk valt hen dat niet. Als het ergste gebeurt, zijn Anastasia en haar jongere broer Alexei de enige overlevenden, gewond en al. Als ze hulp krijgen van iemand van wie ze dat allerminst verwachten, ontvouwt zich een spannend verhaal.
Het schrijfstijl is fijn, we zien het verhaal door de ogen van Anastasia en je leeft met haar mee, wetende wat haar te wachten staat. De karakters komen levensecht over, zelfs de slechterikken.
Nadine Brandes heeft aan het verhaal van Anastasia een eigen twist aan gegeven, een met magie, en dat is erg goed gedaan. Volgens de auteur zou het best eens zo gegaan kunnen zijn, hoewel een aantal jaren terug DNA testen zijn uitgevoerd op gevonden stoffelijke overblijfselen en men zei dat de twee ontbrekende kinderen van de tsaar waren gevonden. Ik heb echter mijn twijfels, vooral gezien het feit dat Anna Anderson, een vrouw met geheugenverlies, altijd heeft volgehouden dat zij Anastasia was en heel veel wist over de tsarenfamilie, dingen die ze eigenlijk niet kon weten. Maar dat is een ander boek.
Ik vond dit een super mooi verhaal, goed verteld, met spanning, humor en een open eind. Een aanrader voor wie van een spannend verhaal houdt, en helemaal voor diegenen die het verhaal van Anatasia en haar familie kennen.