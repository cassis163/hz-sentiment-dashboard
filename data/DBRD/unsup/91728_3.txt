De Nederlander Frank Jansen - op de cover noemt hij zichzelf Frank "Dutch" Jansen - debuteert als auteur en doet dat maar direct met een trilogie met als titel Wall of Fame. Hierin beschrijft hij de 'ins and outs' van de muziekscène en de invloed die de machtige financiële wereld erop heeft. Frank Jansen is zelf muzikant, leeft en werkt in Spanje en is aanhanger van de Occupy-beweging. Het eerste deel is verschenen onder de titel In het spoor van haar vader.
De 38-jarige Jens Jameson is auteur en heeft al drie boeken op zijn naam staan als de wereldberoemde popzangeres Brigitte Friends hem verzoekt een geautoriseerde biografie van haar te schrijven. Nadat Jens haar autoritaire manager, Gerard Schöteldreier achter zich heeft kunnen laten, vertelt Brigitte hem haar grootste wens: erachter komen wie haar biologische vader is.
Nagenoeg op hetzelfde moment krijgt Esther Lejeune, redacteur op de afdeling economie van het pulpblad Entertainment Insite, opdracht een artikel te schrijven over de mogelijke oorzaak van de plotse dood van de Engelse rockzanger Steve Demood. In het geruchtencircuit gonst het dat de dood niet zo natuurlijk is als men laat geloven.
Als Jens tijdens zijn speurtocht in het verleden van Brigitte op de redactie van Entertainment Insite terechtkomt, maakt hij kennis met Esther. Al snel blijken beide onderzoeken raakvlakken met elkaar te hebben waardoor ze besluiten het onderzoek samen voort te zetten. Ze belanden in de schimmige en donkere wereld van popartiesten, impresario's en platenmaatschappijen, een wereld waar miljoenen in omgaan die niet altijd op de meest eerlijke manier verhandeld worden.
Zijn ervaringen in en kennis van de muziekscène weet Jansen goed in zijn verhaal te positioneren. Dat het er in dit milieu niet altijd koosjer aan toegaat bewijzen dag- en weekbladen en andere media ons bijna dagelijks. Het getuigt van moed en doorzettingsvermogen om daar drie spannende verhalen over te willen schrijven.
Omdat popsterren over het algemeen ook financieel gevoelig zijn, is de link met het grote geld snel gemaakt. Frank Jansen bewijst in dit eerste deel dat zijn schriftelijke vaardigheden ruim volstaan om deze onderwerpen voor iedereen begrijpelijk en gemakkelijk leesbaar weer te geven. Wanneer de diverse verhaallijnen onoverzichtelijk dreigen te worden, gebruikt hij de overpeinzingen van een van zijn karakters om alles weer op een rijtje te krijgen en de nodige structuur terug te brengen. Slim bedacht, en op het juiste moment toegepast zorgt dit ervoor dat de lezer weer ongestoord verder kan.
Hoewel het verhaal alle ingrediënten bevat om de spanning naar een hoog niveau te tillen, is dat bij In het spoor van haar vader niet het geval. Veel aandacht gaat naar onderlinge relaties en liefdesaffaires. Ook het geheimhouden van het vaderschap, en de geldstromen die niet openbaar mogen worden, krijgen ruime aandacht. Toch stoort het nimmer omdat die onderwerpen met veel kennis en kunde, goed geïntegreerd in het geheel worden neergezet. Of dit alles voldoende is om de twee volgende delen even interessant te houden, zal de tijd leren. Wel heeft Jansen zijn weerstand tegen sociaal en economisch onrecht wereldkundig gemaakt. Hij heeft dit boek zelfs opgedragen aan 'de vechters', en dat ligt helemaal in de lijn van zijn sympathie voor de Occupy-beweging.