'Koudvuur' is het vijfde deel in de reeks van Cilla & Rolf Börjlind rond Tom Stilton en Olivia Rönning. Ik heb de vorige vier delen in de voorbije jaren gelezen en die waren me allen goed bevallen. Dit is ook het geval met dit vijfde deel.

Wanneer een familie in Stockholm op verlof wil vertrekken ontploft een bom onder hun auto. Vader en dochter komen om; de moeder raakt zwaar gewond.
Het team van Mette Olsäter onderzoekt de zaak en vooral Olivia speelt daarbij een voorname rol. Spoedig wordt een dader gearresteerd.
Ondertussen verblijft Tom Stilton in Thailand op het yoga-resort van zijn halfzus. Hij tracht er een traumatische ervaring uit zijn recente verleden te verwerken. Dan wordt hij gevraagd een man te zoeken, die in Noord-Thailand op een boot zou verblijven.
Op het einde komen beide verhaallijnen mooi samen. Daarbij wordt de spanning goed opgebouwd en vallen de verschillende puzzelstukjes in elkaar. Gans op het einde is er nog een verrassende wending.

Het verhaal is vlot en haast filmisch geschreven, mede door de vele dialogen. Het boek leest dan ook vlot weg.
Niet voor niets zijn beide auteurs bekende scenarioschrijvers die voor heel wat sterke misdaadseries hebben gewerkt (o.m.Beck).

De karakters zijn ook mooi uitgewerkt, waarbij de auteurs ook veel oog hebben voor de persoonlijke kant. Het zijn levende figuren, waarbij de auteurs niet enkel oog hebben voor de werkomgeving, maar ook voor de persoonlijke levenssfeer van de hoofdfiguren en de daarbij horende problemen.
Er is de figuur van Lisa met haar jarenlang trauma na een verkrachting door een overste binnen het korps. Olivia Rönning die steeds op zoek lijkt te zijn naar meer houvast in haar leven. Ook de figuur van Tom Stilton wordt weer sterk neergezet.

Cilla & Rolf Börjlind verweven in hun boeken altijd een aantal meer maatschappelijke thema's.
Dit is ook hier het geval.
Daarbij gaat het over de '#MetToo' problematiek in de maatschappij.
Maar vooral draait het hier rond pedofilie en de seksuele uitbuiting van jonge kinderen, waarbij onrechtstreeks ook de problematiek van de uitgebuite Rohingya vluchtelingen aan bod komt.

'Koudvuur' is voor mij niet het beste deel uit deze serie, maar zeker een mooi vervolg van de serie.