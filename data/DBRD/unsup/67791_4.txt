In Boedapest wordt in 1936 een dood hoertje gevonden; in haar tas zit een joods gebedenboek. Misdaadjournalist Zsigmund Gordon raakt in het geval geïnteresseerd wanneer hij een naaktfoto van het meisje ontdekt. Hoe kwam deze jonge vrouw in de prostitutie terecht en waarom is ze vermoord? Als zij nog zwanger blijkt te zijn geweest en de politie de zaak in de doofpot wil stoppen, begint Gordon zijn eigen onderzoek met vriendin en opa, die jam maakt en wel jong is voor een opa, (ach kleinigheidje)
Als historicus hou ik van dit soort detectives met een dergelijke setting. Kondor heeft veel werk gemaakt van de historische situering van het verhaal, waar de aandacht vooral uitgaat naar de begrafenis van de Hongaarse premier Gyula Gömbös, een notoire fascist. Ik ken Boedapest redelijk en het is leuk om de omzwervingen van Gordon te volgen. Het verhaal wordt op spannend wijze verteld en geeft een inkijkje in de penoze (niet erg geloofwaardig is dat de de hoogste baas van de penoze zich door een journalist laat intimideren) en het illegale bokscircuit. De uiteindelijke ontknoping is voorbij voor je er erg in hebt en dat had hij wel iets meer aandacht aan mogen besteden. De achterflap is erg euforisch over het literaire niveau van het werk, maar dat is zwaar overdreven. Het is gewoon een erg leuk boek, goed voor menig uur leesplezier.