Dit is een boek met een duidelijke doelstelling. Het leert je jezelf te waarderen en accepteren, maar ook angsten te overwinnen, waardoor je minder psychische problemen zult ervaren. Jouw negatieve programmering wordt ontzenuwd en verworpen!

Denk je sterk is gebaseerd op de Cognitieve gedragstherapie (CGT). Een behandelingswijze waarbij de cognities (gedachten, herinneringen en opvattingen over gebeurtenissen) van een persoon centraal staan. Cognitieve therapie gaat ervan uit dat het niet de gebeurtenissen zelf zijn die een mens negatieve gevoelens bezorgen en daardoor een bepaald gedragspatroon, maar de gekleurde bril waardoor hij de dingen ziet en de betekenis die eraan gegeven wordt. In feite corrigeert het onze denk-en waarnemingsfouten. Het toepassen van deze (gedachte)technieken helpt bij het veranderen van een negatief zelfbeeld.

Sterk en Swaen beginnen met de stelling dat àls we konden kiezen tussen grote materiële rijkdom en leven met zelfvertrouwen en innerlijke rust, wij zeker voor het laatste zouden kiezen. Ze hebben gelijk.

Deze uitgave bestaat uit 2 delen: Denk je sterk en Denk je zeker. De binnen-en buitenwereld gecombineerd in één boek. Het zou helemaal compleet zijn wanneer het spirituele aspect geïntegreerd zou worden.

Het heeft best enige tijd geduurd voordat ik dit boek uit had. Niet omdat het mij niet boeide, niet omdat ik er niet doorheen kwam, maar omdat iedere bladzijde weer nieuwe stof tot nadenken gaf. Dit is een waardevolle zelfhulpmethode voor een ieder die wat meer zelfvertrouwen kan gebruiken. Ook goed te gebruiken als aanvulling op (autonome-)therapie. Zeer toegankelijk en helder geschreven.

“Iedereen is goed in iets, iedereen heeft talenten, hoe klein ook”