Originaliteit is een raar beestje. Aan de ene kant is Maak dat je wegkomt geen uitblinker op het departement van unieke ideeën. Een ietwat eigenzinnige politiecommisaris en zijn meer conventionele collega gaan op zoek naar een moordenaar met psychopatische trekjes. Maar laat die moordenaar nu net gefascineerd zijn door dé massamoordenaar van onze geschiedenis, en deze nog in zijn modus operandi verwerkt hebben... De pest is prominent aanwezig en dat maakt dat deze thriller niet blijft steken in de middelmaat. Wat ook aanspreekt zijn de karaktertekeningen van het gezelschap dat een cruciale rol speelt bij het onderzoek. De verweerde zeeman, de voorname oudere schoolmeester, de gevallen zwarte engel, de stoere café-houder... allemaal krijgen ze doorheen het verhaal een gezicht, en dat maakt het aangenaam om op te schieten in het verhaal. De spanning is wel niet messcherp, maar toch voldoende om de bladzijden met de nodige verbetenheid om te draaien. Voor je maakt dat je wegkomt, lees deze toch maar eens.