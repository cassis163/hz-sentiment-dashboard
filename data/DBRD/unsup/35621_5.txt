Everless van Sara Holland is een schitterend boek! Vijf sterren is veel te weinig waardering!

De cover ziet er geweldig mooi uit: een zandloper met een kroon, en daarin een afbeelding van een landhuis. Met een beetje fantasie zie je er een meisjeshoofd met een kroon in.

In de wereld waar Jules samen met haar vader woont wordt tijd gemeten in je bloed, wat kan worden omgezet naar munten. Hoe rijker je bent, hoe langer je leeft.
Jaren geleden is Jules het land goed van de rijke familie Gerling ontvlucht. Als de tijd van haar vader opraakt, gaat ze terug naar Everless om daar te werken als dienstmeisje om zo bloedmunten te verdienen. Maar ze had niet verwacht dat Everless gevaarlijker voor haar is. Ze komt op het spoor van een eeuwenoud geheim over het landgoed en ook over zichzelf.

Net als vele YA boeken is ook deze wereld een fantasiewereld, maar dat komt totaal niet vreemd over. Meteen van het begin was ik al geboeid door het verhaal, met een heerlijke schrijfstijl, zodat ik bleef lezen. Het verhaal wordt verteld door Jules, zodat je alles door haar ogen meemaakt: gevaar, spanning en ook een beetje romantiek.
Jules is een krachtig personage en ook de andere figuren worden heel goed weergegeven.
Het einde en de ontknoping waren een verrassing: ik zag dat totaal niet aankomen.
Enig minpuntje: het verhaal van Jules en haar geheim is nog niet af. Er moet nog een vervolg komen, maar dat boek verschijnt pas in 2019, dus ik moet nog heel lang wachten om te lezen hoe het verder gaat.
Dit boek is een geweldig boek dat ik van harte kan aanbevelen!