De cover van het boek spreekt aan om te lezen. Er is gewerkt met warme kleuren, gecombineerd met een foto van een vrouw met een koffer die er duidelijk uit ziet alsof ze op de vlucht is, zoals de titel ook vertelt.

Het verhaal begint in de verhoorkamer en daar speelt zich eigenlijk ook 90% van het boek af. Thera wordt ondervraagd door inspecteur Lisa en doordat ze vertelt over haar gebeurtenissen blikt het verhaal telkens terug naar die momenten.

Omdat het verhaal zich dus grotendeels afspeelt in een verhoorkamer komen de andere personages niet zo vaak op de voorgrond. Je leert ze vaag kennen en weet er eigenlijk niet zo veel over. Soms zorgt dat wat voor verwarring maar doorheen het verhaal werd het meeste mij wel duidelijk.

Als lezer had ik bijna constant het gevoel dat ik iets mocht gaan verwachten. De situatie van Thera was zo vreemd dat ik de hele tijd dacht “nu gaat er iets gebeuren” maar er gebeurde eigenlijk vrij weinig naar mijn gevoel. Omdat vooral Thera aan het woord is, zijn er ook niet veel conversaties tussen de personages onderling. Grotendeels vertelt Thea over haar gebeurtenissen en luisteren de anderen naar haar.

Waarom het boek net die titel had was me niet meteen duidelijk in het begin van het verhaal maar gelukkig werd het dat wel naar het einde toe en dan vond ik hem er wel bij passen.

Ondanks dat het boek mij wat op m’n honger liet zitten vond ik het wel een goed plot hebben. Op dat moment verwachtte ik niet meer heel veel dus de verrassende wending was voor mij als lezer wel aangenaam.

Het gehele idee achter het verhaal is eigenlijk wel goed maar volgens mij zorgt de manier waarop het verteld wordt, door Thera in een verhoorkamer, er voor dat het niet zo spannend was om te lezen. Als Thera het effectief zou meemaken in het verhaal i.p.v. het achteraf te vertellen, dan zou dit volgens mij een totaal ander boek zijn geweest.

Omdat ik zoveel goeds las over de boeken van Sandra Berg was ik nu licht teleurgesteld maar dit weerhoudt me zeker niet om haar andere boeken te lezen. Elke schrijver kan namelijk eens een minder boek hebben, maar dat maakt de rest niet minder waard!