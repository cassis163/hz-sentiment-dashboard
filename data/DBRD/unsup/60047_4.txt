Na haar debuut Zus, haar tweede boek Doof en haar derde boek Na Delphine waren mijn verwachtingen hooggespannen voor haar nieuwe boek Met zachte hand.

In dit boek maken we kennis met Mijntje van der Lelie, een vrouw die het voor het oog van de buitenwereld aan niets ontbreekt maar zelf toch niet helemaal happy is.
Online ontmoet ze 3 andere vrouwen en op een bepaald moment besluiten ze elkaar in het echt te ontmoeten. De vrouwen krijgen een hechte band maar brengen ook de nodige woede in elkaar naar boven. Hun woede is gericht op mannen die vrouwen haten en wegkomen met hun misdaden. De vrouwen besluiten het recht in eigen hand te nemen en een aantal mannen te laten boeten voor hun misdaden.

Siska Mulder bewijst ook met dit boek weer dat ze zich tot de top van vrouwelijke thrillerauteurs mag rekenen. Je wordt gelijk het boek in gezogen en wilt het liefst alleen maar doorlezen. Prachtige zinnen, overtuigende karakters en een verrassende ontknoping maken ook dit boek weer tot een geweldige psychologische thriller!