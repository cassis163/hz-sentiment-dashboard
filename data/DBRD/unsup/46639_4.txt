Scenarioschrijver Marc Veerkamp schreef samen met Sytze Schalk een theatervoorstelling voor kinderen vanaf 8 jaar over Koning Arthur. Deze voorstelling wordt momenteel door Theater Terra opgevoerd. Bovendien bewerkte hij zijn scenario tot het kinderboek Koning Arthur.  

Koning Arthur is een bewerking van de gelijknamige legende over de goede, slimme en moedige koning Arthur. In deze adaptatie heeft Veerkamp de kwaadaardige Morgan toegevoegd. Morgans moeder trouwt met de slechte koning Uther, koning van Engeland. Daarmee wordt Morgan de eerste troonopvolger. En de kroon ziet ze wil zitten. Om eerder tot koningin gekroond te worden, vergiftigt ze zelfs de koning. Tovenaar Merlijn doorziet echter haar duistere plan en verzint een list. Degene die het magische zwaard uit de steen kan trekken wordt de nieuwe koning van Engeland. Die persoon is Arthur, een kleine schildknaap. Maar om koning te kunnen worden moet hij eerst de kwaadaardige Morgan zien te verslaan.  

Veerkamp komt met deze bewerking in een lange rij van Koning Arthur-adaptaties te staan. Toch is dit boek origineel te noemen. De toevoeging van de slechte Morgan voegt een hele nieuwe dimensie toe aan het verhaal en zorgt ervoor dat het boek ondanks het bekende verhaal verrassend is.  

Koning Arthur is een echt avontuurlijk verhaal. Dat wil echter niet zeggen dat het een typisch ridderverhaal voor jongens is. De romance met prinses Guinevere is er een die vele meiden juist zal aanspreken. Bovendien is de slechterik in dit boek een meisje. Ook dat kan meiden juist aanspreken om een ridderverhaal te gaan lezen.  

Het boek doet soms wel denken aan andere ridderverhalen. Sommige sc√®nes uit het boek herinneren bijvoorbeeld aan De brief voor de koning van Tonke Dragt. Dit mag zeker als compliment worden opgevat, aangezien De brief voor de koning een tijdloos en perfect uitgewerkt kinderboek is. Bovendien kan Dragt makkelijk haar inspiratie in de legende van Koning Arthur hebben kunnen vinden.  

Koning Arthur maakt in het boek een soort roadtrip en wordt daarin volwassenen. Hij leert als het ware tijdens deze reis een goede koning te zijn. Het boek kan daarom een coming of age-boek genoemd worden, omdat Arthur tijdens de reis volwassen wordt.  

De tekeningen in het boek zijn door Geert Gratama gemaakt. De illustraties zijn eenvoudige penstreken en in het zwart-wit. Ondanks de eenvoudige stijl maken ze het verhaal levendig. Bovendien kan uit de tekenstijl afgeleid worden wie de slechterik is en wie aan de goede kant staat. Zo is Morgan altijd heel donker afgebeeld en Koning Arthur in het wit en is hij getekend in mooiere strakke lijnen en met meer details.  

Marc Veerkamp heeft met dit boek de oeroude legende Koning Arthur weer een nieuw leven in geblazen en deze uitwerking zal de legende voor veel kinderen toegankelijk maken. Met dit boek, maar ook met de theaterbewerking.