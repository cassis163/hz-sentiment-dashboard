Iedereen die ooit een jaar of zestien is geweest weet: de pubertijd is niet altijd even gemakkelijk! Je gaat anders denken over bepaalde zaken, je lichaam verandert en de mensen om je heen lijken ook te veranderen. Maar wat nu als die veranderingen bij jou nog net een tikkeltje extremer zijn?

Voor Vivian is de pubertijd extra bijzonder, want hoe graag ze ook normaal wil zijn... ze is een weerwolf! Wanneer haar roedel door een vervelende gebeurtenis naar de stad moet verhuizen, probeert ze er dan ook maar het beste van te maken. Tot ze op een dag een knappe jongen ontmoet. Ze besluit hem te verleiden en al gauw weet ze hem voor zich te winnen. Langzaam groeit haar verlangen om hem te vertellen dat ze weerwolf is en met dat verlangen groeit ook de angst. Hij zal toch niet bang zijn? Ondertussen groeit de onrust in de roedel en wordt Vivian gedwongen te kiezen tussen haar plaats in de roedel en haar plaats tussen de mensen.

Met 'Bloed en Chocolade' maakte Annette Curtis Klause een mooie brug tussen het genre fantasy en jeugdroman. Daarmee treft ze dan ook veel thema's die je in deze boeken tegenkomt. De zelfverzekerde en mooie Vivian krijgt te maken met verlies, maar ook met liefde in vele soorten en maten, familiehectiek, vriendschappen.

De schrijfstijl van de schrijfster is prettig en eenvoudig om te lezen, wat het boek geschikt maakt voor de wat jongere lezers. Ze maakt veel ruimte vrij voor het omschrijven van de omgevingen waarin het verhaal zich afspeelt, waardoor het wereldje van de hoofdrolspeelster begint te leven en je meeneemt in het verhaal en moment.

'Bloed en Chocolade' is geen uitzonderlijke verschijning in het genre en spreekt waarschijnlijk maar een klein publiek aan. Toch kan dit boek wat uurtjes leesplezier verschaffen en is dan ook zeer geschikt voor een wat jonger - vrouwelijk - publiek die een klein opstapje zoekt naar de sterkere series in het genre.