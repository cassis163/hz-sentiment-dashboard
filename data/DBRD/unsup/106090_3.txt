“Stil in de stad” is het vervolg op “In mijn bloed”. Het verdient aanbeveling dit boek als eerste te lezen, omdat er in “Stil in de stad” regelmatig naar verwezen wordt.

Net als in “In mijn bloed” gaat “Stil in de stad” over de misdaadjournaliste Benthe Berg. Inmiddels woont Benthe in Den Haag. Ze heeft het erg zwaar:
haar relatie staat op springen, haar man is met hun dochtertje naar Frankrijk vertrokken om bij te komen, haar vader zit in de gevangenis en zelf grijpt ze regelmatig naar de fles omdat ze het psychisch bijna niet aan kan. Haar werk als misdaadjournaliste lijdt er ernstig onder. Totdat er op een dag een lijk in een sloot wordt aangetroffen en de beste vriendin van Benthe op datzelfde ogenblik meer dood dan levend in het ziekenhuis belandt nadat er een aanslag op haar leven is gepleegd. Benthe is vastberaden om te achterhalen wat er is gebeurd en beland daarbij in de schimmige Haagse onderwereld van mensenhandel en prostitutie.

Het verhaal had mij direct in zijn greep, wat waarschijnlijk ook komt doordat ik het als audioboek heb beluisterd. Dat geeft een verhaal altijd extra glans, zeker als de stem goed bij het verhaal past. Dat was bij “Stil in de stad” zeker het geval!

De hoofdstukken zijn kort waardoor er vaart in het verhaal zit.

Enig minpunt vond ik dat Benthe vrij eenvoudig deze complexe zaak wist op te lossen. En dat terwijl ze journaliste is en geen rechercheur. Dat maakte het verhaal voor mij enigszins ongeloofwaardig.

Wat Benthe menselijk maakt is hoe ze omgaat met haar relatieproblemen en het gemis van haar dochtertje. Ook heeft ze moeite om haar nieuwe huis als thuis te laten voelen. Deze belangrijke levensgebeurtenissen worden niet heel uitvoerig belicht in het verhaal. Dat is toch wel een gemiste kans.

Omdat ik het boek niet weg kon leggen, geef ik “Stil in de stad”
3 sterren, ondanks dat het verhaal wat ongeloofwaardig is.