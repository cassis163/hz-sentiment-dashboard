Ik lees niet zo snel boeken die door mensen zelf zijn uitgegeven. De afgelopen jaren heb ik er een aantal gelezen en die zijn niet allemaal in de smaak gevallen. Ongetemd van Liz Hartevelt was daar een uitzondering op en aan de hand van verschillende recensies lijkt Emma Anna daar ook bij te horen. Samen met Nathalie las ik voor een buddy read het boek voor de Hebban Feelgood Club.

Ik kan eerlijk gezegd niet echt goed aangeven onder welk genre je Vecht voor jou onder moet scharen. Volgens mij is het bedoeld als New Adult, maar persoonlijk vind ik het veel beter passen in het erotische genre. De schrijfstijl is lekker vlot en wordt goed afgewisseld met een aantal steamy scenes, maar tegelijkertijd zijn die scènes soms ook zo plat en niet mooi geschreven. En dat platte gedeelte past juist helemaal niet bij het verhaal. De relatie tussen Hannah en Luc ontwikkelt zich mooi, langzaam en lief en de manier waarop Luc over Hannah denkt en hoe het allemaal verloopt leest zo plat en goedkoop. Jammer!

In het begin vond ik Hannah zielig en heel erg zwak, maar ze ontwikkelt zich goed en ik vond het mooi hoe ze steeds meer naar Luc trekt. Haar verleden is niet makkelijk en ik kon me niet altijd in haar verplaatsen, maar de groei die ze door het verhaal was wel goed neergezet. Ook hoe Luc is neergezet wist ik te waarderen. Ondanks zijn achtergrond, als 'rijke stinkerd' en met zijn enorme bankrekening kwam zijn onzekerheid mooi naar voren. En ik vond het heerlijk om te lezen hoe hij haar Mackenzi noemt! 

Qua heftige verledens van beide personages past dit wel goed in het genre. Hoewel het geheel niet heel erg origineel niet te noemen is (wat overigens ook wel heel erg lastig is in dit genre), is het gedeelte wat er met Hannah is gebeurd wel nieuw en verrassend. Heftig, maar origineel. Het boek eindigt met een behoorlijke cliffhanger, dus ik ben daar wel een beetje nieuwsgierig naar. Echter heeft het boek niet zodanig indruk op mij gemaakt dat ik het me over ruim een half jaar (wanneer het vervolg waarschijnlijk zal verschijnen) nog zal herinneren waar het over gaat. Dat vind ik jammer!

Ik vond Vecht voor jou een beetje een tegenvaller helaas. Ik denk dat er veel meer uit te halen is en dat er nog behoorlijk wat geschaafd mag worden aan de seksscènes. Nu zou ik graag het vervolg lezen, maar helaas is dit wel een verhaal die waarschijnlijk snel uit mijn gedachten is.