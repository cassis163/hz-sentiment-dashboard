Met dank aan uitgeverij Meulenhoff Boekerij voor dit recensie-exemplaar

Meerdere boeken van Judith Lennox werden reeds genomineerd voor de Romantic Novel of The Year Award. Benieuwd en met hoge verwachtingen ben ik dan ook dit verhaal beginnen lezen.

Samenvatting
Het verhaal begint in 1938 in Cairo, waar Juliet Capel na de dood van haar geliefde vader het moeilijk heeft om de eindjes aan elkaar te knopen. Ze leert er Henry Winterton kennen, een gekende juwelier uit London. Hij is haar uitweg en vol hoop naar een liefdevolle en mooie toekomst stemt ze ermee in om met hem te huwen. Ze gaan samen terug naar Engeland, waar blijkt dat Henry een koude, berekenende en zelfzuchtige man is. Ze blijft maar hopen op zijn liefde, maar eenmaal ze inziet dat die er niet zal komen, stort ze zich wanhopig in de armen van Gillis Sinclair en begint ze een passionele affaire. Gillis is een familievriend, getrouwd met Blanche. Ze leven beiden met het geheim van hun affaire en nadat deze uiteindelijk eindigt, zal het Juliet nog jaren achtervolgen.
Intussen groeit de volgende generatie op: de kinderen van Juliet en Henry, die van Gillis en Blanche, van Helen en Jonathan (Henry’s broer), en van Jane (Henry’s zus). Ook zij gaan op zoek naar liefde. Zo doet Piers (de zoon van Juliet en Henry) veel moeite om de liefde van zijn vader voor zich te winnen. Charley (Charlotte, Juliets en Henry’s dochter) gaat op zoek naar de ideale liefde, zij wil geen liefdeloos huwelijk zoals haar ouders hadden.
De geheimen van de affaire met Gillis blijven Juliet achtervolgen. Tot in 1966 ze het beu wordt. Na jarenlang de zware last te hebben gedragen van de leugens neemt ze een beslissing om er een einde aan te maken. En zal ze eindelijk de liefde vinden, waar ze zo lang naar verlangd heeft?

Conclusie
De auteur heeft een leuke en mooie schrijfstijl. Personages worden gedetailleerd weergegeven, zodat je als lezer elke gedachtegang perfect kan meevolgen. Vanwaar komt Henry’s hardheid, Piers’ botheid, Juliets zachtheid, … waarom handelen ze op een bepaalde manier? Alles wordt door de auteur op een zeer mooie manier weergegeven. Zo kon ik me volledig inleven in de benarde situatie waarin Juliet Winterton zich bevond tijdens haar liefdeloze huwelijk met Henry.
Anderzijds mis ik bepaalde elementen. Er wordt wat te simplistisch omgegaan met hoe moeilijk het leven wel niet was tijdens de oorlog, de heropbouw en de trauma’s die teruggekeerde soldaten opgelopen hebben. Henry en Gillis zijn teruggekeerd en hebben geen probleem om hun oorlogsverleden te verwerken. Ik kan me persoonlijk niet voorstellen dat zij er beide zo goed uitgekomen zijn. Bovendien heb ik het er moeilijk mee dat men reeds in het begin van het verhaal weet wat het ‘geheim’ is, als lezer is er geen spanning meer want je kent reeds de essentie. Het boek wordt dus niet opgebouwd naar een climax toe en is zeer voorspelbaar. Zonde, want dit zou het boek beter maken.
Het is een verhaal over liefde, alle personages gaan op zoek naar ‘liefde’. Juliet zoekt liefde bij Henry, wanneer deze onbeantwoord blijft, zoekt ze deze bij Gillis. Haar zoon Piers wil zoals elke jongen de liefde van zijn vader voor zich winnen, Charley (Charlotte) zoekt haar ideale man, … zo gaat elk personage op zoek naar zijn of haar grote liefde. Er lopen heel wat verhaallijnen dooreen, waardoor het verhaal van het hoofdpersonage Juliet diepgang verliest.
Het boek zelf is opgebouwd uit 4 grote delen, die opgedeeld worden in kleinere delen. Hierdoor leest het boek vlot. Wanneer je een gezellig, luchtig boek zoekt zonder veel spanning en verwachtingen, kan je dit boek kiezen.
Hoewel de inhoud me iets minder kon boeien en ik er niet van onder de indruk ben, geef ik toch 3 sterren aan dit boek, maar dit enkel door de mooie schrijfstijl van de auteur.