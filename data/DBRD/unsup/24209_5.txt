Haar debuut 'Vrij uitzicht' bezorgde haar ondermeer een plaatsje op de shortlist voor de Schaduwprijs 2014. Ze is werkzaam als directeur van VVV Zuid-Limburg en runt haar eigen bedrijf De Witte Lelie, een bedrijf waarin ze haar drie passies reizen, schilderen en schrijven moeiteloos samenbrengt. En dat laatste doet Anya Niewierra nu ook in haar nieuwste thriller, het fraai vormgegeven 'Het Dossier'.

Wanneer Josta Bresse op een middag ontwaakt lijkt het alsof ze enkele dagen uit haar leven gemist heeft. Tien dagen zijn geruisloos gepasseerd en of dit niet beangstigend genoeg is, het lijkt er sterk op dat ze geopereerd is. Iets wat enkele dagen later bevestigd wordt in het ziekenhuis. Een nier werd weggenomen en Josta blijkt het slachtoffer te zijn geworden van orgaanroof.

Maar er is meer aan de hand. Bij de aangifte van de orgaandiefstal blijkt Josta officieel niet meer te bestaan. Overleden in 1989, op de avond van de val van de Muur in Berlijn. En dan komt het verleden boven: haar werk voor de Königstein Gruppe, een groep kunstvervalsers actief voor het voormalig DDR regime. Haar verblijf in Hohenshönhausen, de Stasi gevangenis waar ze werd ondergebracht, ondervraagd en mishandeld na het verdwijnen van een geheim dossier.

Een dossier dat ook nu nog een belangrijke reden blijkt voor moord en het leven van Josta helemaal op z'n kop zal zetten.

Orgaandiefstal, kunstvervalsing, verlies van identiteit, ... En dit alles op de achtergrond van het voormalige DDR en zijn gekende Stasipraktijken. Is dit niet teveel van het goede ? Waar menig thrillerauteur zich waarschijnlijk zou verliezen in een overvloed aan thematiek, weet Anya Niewierra alle afzonderlijke elementen op ingenieuze wijze samen te brengen in een even beklemmend als beklijvend verhaal dat absoluut niet moet onderdoen voor bijvoorbeeld het veelvuldig geprezen 'Ik ben Pelgrim' van Terry Hayes.

Verteld vanuit het standpunt van zowel Josta als haar ondervrager neemt Niewierra de lezer vanaf de start mee in een hallucinant verhaal dat openlijk flirt met de grens tussen feit en fictie. Gedegen research zorgt voor meer dan realistische personages, de sfeer van de toenmalige DDR wordt op indrukwekkende wijze opnieuw tot leven gewekt. Geen enkele dip, nergens een woord te veel. Rechttoe rechtaan. Emotioneel, ontroerend, adembenemend. Een uitzonderlijke prestatie van een schrijfster die de lat voor zichzelf en haar collega's nu wel heel hoog gelegd heeft en meteen ook ontegensprekelijk aantoont dat het thrillergenre met recht en rede zijn bestaansrecht heeft en niet moet onderdoen voor wat men soms de 'meer serieuze' literatuur noemt.

Greep Niewierra in 2014 met haar debuut nog naast de Schaduwprijs, haar tweede literaire thriller 'Het Dossier' zou zo maar eens een gooi kunnen doen naar de Gouden Strop. En tussen ons gezegd en gezwegen: het zou niet eens onverdiend zijn. 'Een parel binnen de Nederlandse misdaadliteratuur' volgens Tomas Ross, een parel binnen de misdaadliteratuur tout court volgens ondergetekende. Het Dossier overstijgt alle landsgrenzen en doet menig internationale mustread zonder enige discussie verbleken. En daar kan en mag Anya Niewierra alleen maar trots op zijn.