Jennifer E. Smith boeken komen bij mij direct op de TBR stapel: mooie voorkanten, zoete contemporary liefdesverhalen, fijn geschreven. "Hallo, tot ziens en alles daartussen" stond dan ook al zo lang op mijn te-lezen-lijstje dat ik geen idee meer had waar het over ging. Niet dat het uitmaakte: ik wilde gewoon een lief, luchtig boek lezen.

Het boek gaat over Clare en Aidan; zij zijn al twee jaar samen en nog steeds verliefd op elkaar. Het enige probleem: Clare gaat naar een universiteit aan de westkust van Amerika, Aidan naar eentje aan de oostkust. Op de avond voor ze allebei vertrekken brengen ze nog één nacht samen door om te beslissen wat ze gaan doen: bij elkaar blijven of uit elkaar gaan.

Het verhaal sprak me op het begin niet erg aan. Het is direct duidelijk dat Clare haar verstand laat spreken: een langeafstandsrelatie is zwaar en niet handig als je net begint op de universiteit, want hoe kun je dan aan álles meedoen? Aidan daarentegen is meer van het gevoel: hij houdt van Clare, is dat niet genoeg om het op zijn minst een kans te geven?

Ik was snel klaar met het verstand-gevoel dilemma, maar gelukkig werd heel snel duidelijk dat het niet alleen gaat om de keuze die ze moeten maken, het gaat juist ook om de angst om alles achter te moeten laten, om ergens anders helemaal alleen opnieuw te moeten beginnen, om nieuwe herinneringen te moeten maken. Die angst en twijfel is echt prachtig beschreven en daarbij vaak ook heel herkenbaar, wat het een extra laag gaf.

De schrijfstijl van Jennifer E. Smith blijft fijn: korte zinnen, veel dialogen, mooie quotes. Precies wat je nodig hebt om compleet meegesleurd te worden in de 12-uur-lange emotieachtbaan. Het is ook echt nergens te zoet, integendeel, er zit juist (verrassend) veel diepgang en emotie in. Daarbij zijn de andere personages geweldig, vooral Scotty en Stella, en is er genoeg humor aanwezig. Oh, en dat einde... De auteur heeft echt een gevoel voor prachtige one-liner eindes, zo leuk!

Kortom: heb je zin in een contemporary liefdesverhaal? Mag het wel een beetje zoet, lief en luchtig zijn? En ben je voorbereid op alle emoties? Met "Hallo, tot ziens en alles daartussen" kun je bijna niet fout kiezen. En begin je dit jaar toevallig met een opleiding/verhuis je naar een nieuwe stad/ga je een semester naar het buitenland: lezen, per direct.