Bedrog is een populair thema in boeken en films, maar Wanda Reisel weet er in haar nieuwste roman een bijzondere draai aan te geven. Zo laat ze zien hoe je door je gedachten en gevoelens bij te sturen rustig kunt blijven wanneer de dingen weer eens anders zijn dan je had gedacht of zou willen.
De hoofdpersoon in haar nieuwste roman, Liefde van 5 tot 7, is Liza Wolf, een journaliste die op net zo’n broeierige dag als vandaag na wat googlen tot de conclusie komt dat haar man nog een vrouw en twee kinderen heeft. We lezen in real time met haar mee wat deze informatie doet met haar, maar ook wat zij doet met deze informatie.
Veel mensen kunnen sympathie opbrengen voor een personage dat vreemdgaat in een boek of een film, maar oordelen hard over mensen die vreemdgaan ‘in het echt’. Liza daarentegen vindt, in haar woorden, dat je je na je veertigste niet meer kunt veroorloven door toedoen van een ander in de vernieling te raken. Daarom laat ze wat er gebeurd is niet te snel tot zich doordringen. Herinneringen geeft ze de kans naar boven te komen door de andere kant op te kijken. Ze erkent dat ze zelf ook niet van alle smetten vrij is. Ze probeert zoveel mogelijk voor haarzelf acceptabele manieren te bedenken waarop ze het gebeurde kan beschouwen. En dan gebruikt ze nog haar verbeeldingskracht om het verhaal van haar en haar man een misschien zelfs wel meer dan bevredigend einde te geven. Hoe ze dat precies doet en welk scenario ze uiteindelijk voor zichzelf bedenkt? Wie dat wil weten, zal dit boek zelf moeten lezen.
Reisels metaforen zijn niet altijd even origineel en soms vergezocht. Maar who cares? Liefde tussen 5 en 7 laat zien hoe je om kunt gaan met de ontrouw van je partner, anders dan door je uit het veld te laten slaan of door het lint te gaan. Dat maakt deze roman de moeite waard.