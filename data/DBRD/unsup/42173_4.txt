Mark Greaney was er al vóór Tom Clancy in 2013 overleed en onder andere Verdenking van verraad is ook volledig van zijn hand. In 2014, een jaar na Clancy’s overlijden, is in Amerika zijn tweede volledige verhaal in de Jack Ryan-serie verschenen onder de titel Full Force and Effect. Onlangs verscheen ook dit deel in het Nederlands als In de aanval.

Jack Ryan zit alweer enkele jaren op de Amerikaanse presidentszetel en hij heeft zich inmiddels ontwikkeld, zoals de meeste USA-presidenten deden, tot de hoeder van de wereldvrede. In die hoedanigheid informeert zijn geheime dienst hem over de plannen van de leider van Noord-Korea, Choi Ji-hoon, die bezig zou zijn met de ontwikkeling van een langeafstandsraket. Het onbetrouwbare schiereiland wil daarmee Amerika direct aanvallen.  

Die ontwikkeling kost echter veel geld en daarom geeft de Noord-Koreaanse leider opdracht om de zogenaamde zeldzaammineralenmijn, in eigen beheer te gaan exploiteren. De waarde van de grondstoffen uit deze mijn bedragen naar schatting 12 biljoen dollar en daarmee kan Choi Ji-hoon alles kopen wat hij graag wil hebben. Dus ook alles wat betreft het langeafstandswapen. President Jack Ryan geeft zijn geheime dienst opdracht om kost wat kost, te voorkomen dat Noord-Korea in de toekomst kan gaan beschikken over dat duivelse wapen.

Het verhaal van In de aanval is voor Clancy-begrippen, niet het meest eenvoudige uit de serie. Greaney heeft het zich zeker niet gemakkelijk gemaakt. Voor zijn lezers is er veel interessants te ontdekken. Vanuit meerdere perspectieven ontwikkelt Greaney ook diverse verhaallijnen. Zoals de missie die moet voorkomen dat de productie in de zeldzaammineralenmijn opgestart kan worden en het bemachtigen van de fabricagesoftware. Daarnaast moet er een immens complex geheim onderdelentransport worden opgezet terwijl het ook nog beter voor het resultaat van de plannen van Noord-Korea zou zijn als de Amerikaanse president komt te overlijden.

Het zijn allemaal op zichzelf staande missies die onderling wel een relatie hebben omdat ze, direct of indirect, uiteindelijk hetzelfde doel dienen. Het duivelse wapentuig voor Choi Ji-hoon. Diverse internationaal opererende diensten worden ingeschakeld om de doelen te realiseren maar ook om te voorkomen dat andere hun doel bereiken. Uiterst interessant dus om al die disciplines met maar ook tegen elkaar te zien strijden. Waarin Jack Ryan jr. vanzelfsprekend een niet onbelangrijke rol vervult.

Met die opzet zijn er door de aandachtige lezer veel pro’s en contra’s waar te nemen. Zo moet voortdurend worden vastgesteld of het om medewerking of tegenwerking gaat, of een persoon een vriend of een vijand is. Het gaat voortdurend over leven en dood en in die strijd kan van ongeoorloofde middelen geen enkele sprake zijn.

Voor de fans van Jack Ryan is In de aanval gewoon een musthave.