Wraak dat is wat Mia Corvere, hoofdpersoon in Nimmernacht van Jay Kristoff wil. Ordinaire wraak. Wraak om wat haar familie is aangedaan. Daarbij krijgt ze hulp van Kapitein Pies, de schaduwkat die al haar zorgen opdrinkt.
"Kijk nooit weg, wees nooit bang en vergeet nooit is".
In de stad Godsgrave neemt Mercurio, een antiekhandelaar haar onder zijn hoede en stuurt haar naar de Rode Kerk, een trainingschool voor de dodelijkste huurmoordenaars ter wereld.
De setting doet zich Romeins aan: de namen van de personages, opbouw van de stad, indelingen in klassen en functies. Echter de manier van communiceren, de humor en de scheldwoorden is zeer modern en het lijkt alsof je zo over straat loopt. Kristoff schuwt ook niet de expliciete scènes. Er zat een moment in het boek dat ik hardop riep: hoo, wat is dit? Gebeurt dit nu echt? En dat gebeurt niet vaak dat ik verrast wordt en iets niet zie aankomen in een boek. Zulke boeken blijven daarom extra hangen in mijn geheugen, op dat moment werd ik namelijk weggeblazen.
Laat je bij het lezen van dit boek niet afleiden door de voetnoten. In eerste instantie denk je, jeetje de helft van dit boek bestaat uit voetnoten, is dat nu echt nodig? Moet ik die allemaal gaan lezen? Het lijkt wel een bronnenboek . Maar als je ze daadwerkelijk leest, dan zijn het net kleine verrassingen met zeer zeker een toegevoegde waarde. Het zijn geen echte voetnoten, maar meer een soort dagboeknotities of uitleggende gedachten en ze zitten vol met cynische humor.
Bijv: “….betraden Mia en haar lotgenoten de Zaal van Gezangen. Ze had geen idee waarom de zaal zo genoemd werd, maar ze vermoedde dat het niets met de akoestiek te maken had”. Voetnoot: Hoewel die, toevallig, uitzonderlijk goed was. Echooooo.

Nimmernacht is een goed uitgewerkt verhaal met oog voor details en hier en daar bizarre gebeurtenissen. Het is origineel en het brengt een ode aan de schaduw en aan alles wat zich daar beweegt. Ik kijk uit naar deel 2 en hopelijk ontpopt Mia zich hierin ook weer als een gevaarlijk wezen. Het is namelijk heerlijk om een boek te lezen waarin de vrouwen de koelbloedige en onderschatte bad-ass types zijn.