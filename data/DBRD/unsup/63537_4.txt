Mari Jungstedt is een succesvolle Zweedse auteur. In Nederland zijn negen van haar boeken in vertaling verschenen. Jenny Levin is pas twintig en al een zeer succesvol fotomodel. Ze geniet van haar leven; ze reist de hele wereld rond, verdient veel geld en heeft zelfs af en toe nog tijd om haar familie en vrienden te bezoeken. Er is echter een duistere kant aan het modewereldje. Jenny wordt daarmee geconfronteerd als haar grote liefde, fotograaf Markus Sandberg, tijdens een fotoshoot in een afgelegen hotel wordt aangevallen en levensgevaarlijk verwondt. Rechercheur Anders Knutas en zijn collega's staan voor een raadsel. Dat raadsel wordt groter als korte tijd na de aanval op de fotograaf, nog enkele in het modewereldje bekende personen worden aangevallen. En terwijl Jenny worstelt met de gedachte aan wat er met haar vriend gebeurt is terwijl zij een black-out had van een heftig feestje, worstelt ex-model Agnes maar haar eigen demonen, in de vorm van haar anorexia. Zij vindt troost bij een van de verplegers in de kliniek waar ze opgenomen is.

Zoals we gewend zijn van Mari Jungstedt is ook dit weer een sfeervol maar spannend boek, waarin de hoofdpersonen allemaal direct tot leven komen. Met als achtergrond de Zweedse winter, de feestdagen aan het einde van het jaar en veel glitter en glamour, zet Jungstedt een verhaal neer met de nodige tragiek en plotwendingen. Geschreven vanuit het oogpunt van lijdend ex-model Agnes en van het leven genietend model Jenny, en geobserveerd vanuit Anders Knutas en zijn collega's, is dit een boek dat je niet makkelijk weglegt. Het zit gedegen in elkaar en is een plezier om te lezen. (Door: Jannelies Smit)