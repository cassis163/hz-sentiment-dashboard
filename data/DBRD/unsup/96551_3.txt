Een ruwe diamant, dit boek. Het is een erg mooi verhaal, maar ik kreeg het gevoel dat de schrijfster teveel wilde vertellen waardoor het toch wat afbreuk heeft gedaan aan haar verhaal.
Door de achterflap denk je dat je het verhaal van Jonathan gaat lezen. Dit klopt, maar het wordt afgewisseld met het verhaal van Hannah. Waar Jonathan in het begin een beetje irritant kan overkomen en je dus niet meteen weg van hem bent (wat ook weleens leuk is!), krijg je bij Hannah juist het gevoel dat ze je vriendelijke overbuurvrouw kan zijn.

Ik vond het in het begin wel lastig schakelen tussen deze twee personages, omdat ze heel verschillend in het leven staan (en ook op een ander punt in hun leven). Pas na zo’n 100 bladzijdes kwam ik echt in het verhaal. Misschien heeft het ook te maken met de diepgang die ik heb gemist. Het verhaal heeft alle ingrediënten om een roman te zijn met verschillende lagen van emoties om in mee te leven. Het grappige en verrassende van een ingevulde agenda, het melancholieke van de herinnering aan zijn moeder en de ontroering die je tegenkomt in de zoektocht naar de eigenaar van de agenda.
Helaas werd er vooral in het eerste deel te weinig aandacht geschonken aan de agenda en wat erin stond. Later werd dit gelukkig wel meer. De zoektocht naar de eigenaar had veel minder lang hoeven duren. Nu snap ik dat dit moment niet te snel aanbreekt, maar door veel momenten in het boek te schrijven waarop Jonathan de eigenaar nét niet ontmoet, gaf dat een gevoel van frustratie tijdens het lezen.

Het laatste gedeelte voelde het alsof het verhaal afgeraffeld werd. Als lezer krijg je wel het gevoel dat je weet hoe het zal eindigen, maar daar wordt nog omheen gedraaid. Er gebeuren hele mooie dingen in het boek waar je af en toe echt door geraakt wordt. Als de schrijfster hier wat dieper op in was gegaan en een aantal dingen weg had gelaten, zodat hier ruimte voor was geweest, dan was het verhaal nog beter uit de verf gekomen. Desalniettemin is het een mooi, ontroerend boek waarin je mee gaat leven met de personages.