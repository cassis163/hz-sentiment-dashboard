Dit fraaie robuuste exemplaar is geschreven door niemand minder dan 'The Stig', het mysterie uit het Britse televisieprogramma 'Top Gear'. Hij had een mysterie moeten blijven, maar wilde zelf graag uit de anonimiteit en daarvoor spande BBC zelfs een rechtszaak aan. Ben Collins won deze en sindsdien is er een nieuwe 'Stig'. Saillant detail is dat een klusjesman zijn witte pak met handschoenen in zijn huis gezien had en dit naar buiten bracht. Grappig is dat volgens cijfers van Ask.com de vraag naar de identiteit van 'The Stig' de meest gestelde vraag naar een persoon op hun site was (dec. 2008). Ben Collins dus, racemonster en stuntman in diverse roemrijke films (James Bond, Fast & Furious), schrijft over alle ontbrekende onderdelen in onze rijopleiding. Autorijden, één van de activiteiten waar we ons bijna dagelijks mee bezig houden en wat gevaarlijker blijkt te zijn dan een mug. Auto-ongelukken doden 50 procent meer mensen dan malaria.
Op de oude Romeinse wegen reisde men aan de linkerkant van de weg. Daar was over nagedacht, want de meeste mensen zijn nog altijd rechtshandig waarbij het rechteroog dominant is. Door links te rijden kon men tegemoetkomend gevaar makkelijker identificeren. Wereldwijd reed men dus links totdat Napoleon, die zelf linkshandig was, zich ermee gingen bemoeien en later ook Hitler. Daarom rijden we nu rechts, de theedrinkende landen uitgezonderd.
Er wordt in dit naslagwerk werkelijk van alles aangereikt. Wat te doen als je in de slip raakt, hoe aquaplaning te vermijden en verrassend genoeg in het laatste hoofdstuk ook hoe je kunt stunten op een veilige manier. Verder staat het boek vol met bekende slimme tips. Stop nooit op de vluchtstrook voor een picknick. Eén op de tien auto’s raakt juist daar betrokken bij een botsing. En minder bekende tips, zoals sms’en verhoogt de kans op een ongeluk met maar liefst 23 keer. Sms’en vergt zoveel van je hersenen dat uit onderzoek is gebleken dat het veiliger is om dronken achter het stuur te zitten (niet doen hoor!). En wat doe je bij een klapband? In de kroeg overdrijven over je snelheid en koelbloedigheid.
Wel erg gedetailleerd is beschreven hoe je nu het beste kunt schakelen. De perfecte schakeling, hij noemt het de Ninja-methode, doe je met de palm van je hand. Knap dat je zoveel kunt schrijven over de bediening van een auto. En het verveelt niet eens! Dat komt vooral door de zeer geestige manier van schrijven: “Als jongens schokken met het stuur en steken naar de rem, dan weet je al dat ze hopeloos in bed zijn”. Hij attendeert ons op het Cameron Diaz-moment, je weet wel, verlengde fixatie: “Wow, is dat Cameron Diaz die daar aan het stuur van die jeep zit?” Iets in de situatie trekt langer dan veilig is je aandacht. Dusssss: altijd afstand houden en anticiperen. Tussen de zogenaamde rijlessen in maakt Collins tijd voor leuke anekdotes. Hij vertelt vol passie over zijn races bij NASCAR en Le Mans, maar ook over zijn werk als stuntman in films en uiteraard over 'The Stig' als testcoureur.
Collins, in het echte leven zelf Audi-rijder, wijst op dermate veel relevante zaken dat het je kan gaan duizelen. Van onze zithouding tot het gaspedaal, in het Engels genaamd: throttle (wurger), alles wordt aangesneden, ontleed en van adviezen voorzien. Dit klinkt als taaie kost, maar door zijn enorme droge humor leest het als een trein. Het is alsof je middenin een 'Top Gear'-uitzending bent beland. Je hoort als het ware Jeremy Clarksons stem als voice-over! Verplicht voer voor iedereen die wel eens een auto bestuurt en een prachtcadeau voor net-geslaagden.
Autorijden krijgt 4 sterren, eigenlijk 4,5, alleen al vanwege de originaliteit van dit werk.