Sebastian Fitzek (1971, Berlijn,Dui) is een grootheid in Duitsland en voert met iedere uitgebrachte titel de bestseller lijstjes aan. In Nederland heeft hij inmiddels ook een trouwe steeds groter wordende groep van lezers. De Therapie uit 2006 is zijn debuut.

Psychiater Victor Larenz is radeloos. Zijn 12-jarige dochter Josy is erg ziek, maar geen enkele specialist kan de oorzaak van haar ziekte verklaren. Vol wanhoop gaat Victor van dokter naar dokter, op zoek naar de remedie om het leven van zijn dochter te verbeteren.
Maar wanneer Josy plotseling verdwijnt en niet meer terugkeert, wordt het Viktor allemaal te veel. Het verdriet en de onwetendheid wat er met Josy is gebeurd, maakt zijn leven ondraaglijk. Victor trekt zich terug op een eiland om tot zichzelf te komen. De relatie met zijn vrouw staat op een laag pitje. Op de een of andere manier kan zij beter met de verdwijning omgaan en de twee vervreemden van elkaar. Op het eiland probeert Viktor de verdwijning te verwerken. Maar wanneer hij door een schizofrene schrijfster, Anna Spiegel, wordt gesmeekt om haar ziekte schizofrenie (zijn specialisme) te behandelen, is zijn nieuwsgierigheid gewekt. Vooral omdat Anna tijdens de sessies een verhaal vertelt dat wel sterk overeenkomt met dat van zijn eigen dochter. Ze vertelt bijvoorbeeld over een gevangen meisje in een blokhut en een bloederige badkamer. Victor raakt steeds meer en meer verstrengeld tussen heden, verleden, realiteit en fantasie. De vreemde gebeurtenissen op het eiland zorgen meer en meer voor complete chaos in zijn hoofd. Zal hij er ooit achter komen wat er met Josy is gebeurd?

De schrijfstijl van Sebastian Fitzek is prettig, Knap construeert hij een verhaal wat verwarrend en toch helder is. De personages zijn perfect neergezet in het boek, je kunt je helemaal in het verdriet van Victor inleven. De grote onzekerheid en angst waarin hij verkeert, zorgt voor zoveel psychische belasting dat hij niet meer reëel kan nadenken. De komst van Anna; een schizofreen, maakt de verwarring zo groot dat je als lezer niet meer weet wat echt is of in het hoofd gebeurt en dat je de realiteit uit het oog verliest. Ziet Viktor nu waanbeelden en wordt hij paranoïde of is het Anna?
De grote onzekerheid waarin Victor zich bevindt en de wil om de waarheid boven tafel te krijgen is zo meeslepend en zorgt voor een enorme beklemming. De hoop die hij krijgt van Anna tijdens de sessies op het eiland zorgen ervoor dat hij zich wederom vastbijt in een ongrijpbare en machteloze situatie.

Met de Therapie heeft Fitzek een geweldige psychologische thriller geschreven. Het zet je aan het denken en je wordt in complete verbijstering achter gelaten. Het verhaal zorgt voor complete verwarring en chaos. Wat is waarheid en wat is waanzin? Zelfs als lezer raak je op een gegeven moment de draad kwijt, want niets is wat het lijkt in dit boek.