Met Duister oord heeft Steve Mosby zijn achtste thriller gepubliceerd maar het is pas zijn zesde in Nederlandse vertaling. Seriemoordenaars zijn steevast zijn onderwerp en hij slaagt er steeds in om de duistere en obscure kant van hen op een indringende manier te beschrijven zonder dat je gedegouteerd hoeft te zijn.
Dit is zeker een spannend boek met een goede plot. Het verhaal heeft meerdere lagen, detective Zoe moet een koelbloedig moordenaar te pakken krijgen, maar we leren haar beter kennen. Ooit leefde ze zelf aan de onderkant van de samenleving. Op jonge leeftijd krijgt ze te maken met een rechercheur die er voor zorgt dat ze uiteindelijk haar leven weer op rails krijgt en zelfs een politiecarri√®re beoogt. Deze rechercheur wordt haar mentor en wanneer hij hulpbehoevend wordt, is het Zoe die hem helpt. Daarnaast zit ze ook nog met een trauma dat door de ontmoeting met een vrouw en haar moeder de kop opsteekt. Ook Jane is een personage dat voor een stuk uitgediept wordt.
Psychologisch steekt het boek dus ook al goed in elkaar. Het is nochtans een redelijk dun boek en toch oogt het vrij volledig. Er zijn meerdere personages die van in het begin beschreven worden. Naarmate het verhaal vordert, krijgen deze allemaal hun plaats en aan het eind wordt alles netjes afgerond.
Duister oord is ook nu weer een overtuigende thriller met een huiveringwekkende en sterke plot en hij is nog verrassend ook. Steve Mosby is duidelijk een aanwinst in het thrillerlandschap. Het leesplezier van zijn boeken ligt heel erg hoog en daar doen we het uiteindelijk toch voor.