Dit groot formaat boek ‘Over alles’ gaat niet over alles, maar wel over een groot aantal verschillende wetenschappelijke onderwerpen, zoals wolkenclassificaties, de gulden snede, schroeven en spijkers, papierformaten en de opstelling van een orkest. De diversiteit is vooral leuk om van alles iets op te steken. De beschreven weetjes zijn interessant en leuk gevonden.
Ieder onderwerp krijgt twee bladzijden, een met de tekst en de ander met een bijbehorenden visuele weergave. Elk onderwerp heeft een andere (monochrome) kleur, wat mooi is voor de vormgeving maar voor een aantal onderwerpen zoals het international seinboek en potloden en penselen niet een echt handige keuze, hoewel er een creatieve oplossing bedacht is.

Het is echt een bladerboek waar je iedere keer een aantal onderwerpen uit leest en niet alles achter elkaar. Het boek lijkt vooral geschikt voor kinderen aan het einde van de basisschool of de eerste klassen middelbare school. Ook voor volwassenen is er nog veel te beleven in dit mooie boek.

Als je houdt van dit soort kijkboeken, dan is dit een aanrader en zeker een boek om cadeau te geven.