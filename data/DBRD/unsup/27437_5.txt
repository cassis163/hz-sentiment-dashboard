Extreem boeiend! Dit boek heeft van het begin tot het eind mijn volledige aandacht gehad en ik kon het maar moeilijk wegleggen. Ik heb genoten van de personages omdat ze ondanks hun verschillen zo vreselijk goed bij elkaar pasten. Ieder met zn eigen doel voor ogen, ieder met zn eigen (privé)leven, ieder met zn eigen verhaal maar met elkaar de juiste combinatie voor een kloppend geheel waar je bloed voortdurend sneller van gaat stromen. De plot is buitengewoon sterk. Je krijgt als lezer genoeg informatie maar daarmee ben je er nog lang niet. De gruwelijke spanning is er direct, neemt toe en bereikt uiteindelijk zn schokkende hoogtepunt. Het ontbreken van duidelijke hoofdstukken past goed bij dit boek. Het is een eindeloze speurtocht waarbij je eigenlijk door moet blijven lezen tot de zaak is afgerond. Voor die tijd mag en wil je liever geen pauze nemen. De onvoorspelbare, verrassende ontknoping is het bewijs van een goed in elkaar stekend verhaal waarbij je je afvraagt of je niet al eens op het juiste spoor zat maar er toch weer vanaf gedwaald bent. Alles klopt, maar je zag het niet aankomen of je hebt onbewust je ogen ervoor gesloten. Als je dit als auteur met je thrillerdebuut voor elkaar kunt krijgen en dan ook nog met een uniek onderwerp, geocaching, ben je een veelbelovend schrijftalent. Poznanski heeft een prettige schrijfstijl, vlot en begrijpelijk, al heb ik een aantal medische termen wel op moeten zoeken. Dit vond ik niet storend, het geeft het boek juist iets extras. Je moet wel geconcentreerd lezen, niet omdat je het anders niet snapt, maar gewoon omdat je zeker wilt zijn niets te missen of over het hoofd te zien. Je bent zelf net zo hard aan het zoeken naar de waarheid als de personages. Het boek heeft een ereplaats gekregen in mijn boekenkast. Het was spannend, huiveringwekkend, gruwelijk, origineel, uniek, uitermate boeiend en voldeed ruimschoots aan mn verwachtingen. De lat ligt hoog voor de komende boeken van Ursula Poznanski, zeer hoog! 5*