Jeffrey Deaver, geboren in Chicago in 1950, begon pas in 1990 fulltime te schrijven. Ondertussen heeft Deaver verschillende nominaties en prijzen op zijn naam staan.
Tot op het bot is het eerste boek van deze Amerikaanse auteur uitgebracht in 1997 (The bone collector).
In dit eerste boek maakt de lezer kennis met forensisch criminalist Lincoln Rhyme. Rhyme, die in het verleden hoofd van de forensische afdeling bij de NYPD was, is door een ongeval verlamd en voor eeuwig aan zijn bed gekluisterd. In Tot op het bot neemt Rhyme het op tegen een meedogenloze moordenaar die, vermomd als taxichauffeur, zorgt voor opschudding en onrust in New York. De knekelman, zo wordt de moordenaar genoemd, brengt zijn passagiers nooit naar hun bestemming. Maar bij elke misdaad laat de knekelman aanwijzingen na. Het is de taak van Lincoln Rhyme en zijn beeldschone assistente Amelia Sachs om uit deze wirwar van aanwijzingen, de nodige informatie te halen. Slechts dan kunnen ze de moordenaar stoppen en de volgende moord voorkomen.
Dit was mijn eerste kennismaking met het werk van Deaver en 100% genieten. Het forensisch onderzoek wordt zo mooi en uitgebreid beschreven dat je er als lezer niet bij stilstaat dat dit werk ruim 15 jaar oud is. Tegelijk geniet je enorm van de relatie die groeit tussen Rhyme en Sachs. Deaver schrijft subliem, hij brengt spanning, humor en bovenal veel leesplezier. Op naar het volgende boek!
Tot op het bot, is onder de oorspronkelijke titel (The bone collector) verfilmd, met Denzel Washington en Angelina Jolie in de hoofdrollen.