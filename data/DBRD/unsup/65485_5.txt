Petra Stam en Els Lijesen zetten hier een uniek werk op de kaart. Stam is klassiek homeopaat en spiritueel coach, Lijesen was werkzaam als theatermaker en heeft nu een eigen healingpraktijk. Samen hebben ze in 2014 de Isis mysterieschool gesticht waar de jaartraining 'de 14 sleutels tot heelwording' wordt gegeven, gebaseerd op de inwijdingsweg van de Egyptische mysteriescholen, gebaseerd op dit boek.
Het doel van de Egyptische mysteriën is de mens laten terugkeren tot de oorspronkelijke eenheid. Het gaat om her-inneren, her-enigen, her-ontdekken van jouw zielskwaliteiten. Net zoals Isis de lichaamsdelen van Osiris terugvond kunnen wij onze oorspronkelijke kracht en potentie terugvinden. De mythe van Isis en Osiris wordt als metafoor gebruikt voor de zoektocht naar heelheid. Hier wordt de evolutie van het menselijk bewustzijn middels symboliek en beeldtaal verwoord. Op veelomvattende wijze wordt duidelijk welke rol Isis en Osiris, maar ook Seth, Nephtys en Horus in deze ontwikkeling spelen. Zo staat Osiris voor het ware zelf, de geestelijke mens. Isis is geefster van leven en bezieling en Horus is de geboorte van een nieuw bewustzijn, ons hogere zelf. Osiris die in 14 stukken werd gesneden staat symbool voor de eenheid van de geest die verloren gaat. Door deze afsplitsing ontstond het ego dat zich identificeert met de uiterlijke wereld. Isis zocht de afgesneden delen van Osiris en bracht deze samen waardoor Osiris weer heel werd. Zij helpt jou bij het her-enigen van je ware zelf.
Je wordt geleid door 14 inwijdingen, 14 innerlijke ontwikkelingen zodat je de onzichtbare trillingen (alles is energie-trilling) achter alle dingen weer kan doorgronden. Zo heeft bijvoorbeeld lood een lage trilling en goud een hoge. Een materialistisch mens heeft een trage, lage trilling, een spiritueel mens een snelle hoge. Het ontwikkelen van je spiritualiteit en deze laten groeien zal je dichter bij je goddelijke oorsprong brengen. Dit bereiken doe je door oefeningen en meditaties. Deze ongeëvenaarde meditaties kun je opnemen met een voice recorder of mobiele telefoon. Wanneer je het storend vindt om naar je eigen stem te luisteren kun je iemand anders vragen de teksten voor je in te spreken. Overigens zijn het niet alleen de oefeningen en meditaties maar eveneens de geschreven teksten die je aan het denken zetten en je naar een hoger plan tillen.
Zo leer je om jezelf te verbinden met je energetische lichaam zodat je niet meer op zoek hoeft te gaan naar iets (overmatig eten of drinken) of iemand om het lege gevoel op te vullen. Door het doen van de oefeningen en de meditaties en het beantwoorden van de vragen zal er bewustzijnsvergroting optreden, krijg je zelfkennis en versterk je je heldere vermogens. Dit alles door aan te pakken en verandering te bewerkstelligen. Dat dit niet gemakkelijk is lijkt vanzelfsprekend. Deze weg gaat gepaard met angst en duisternis, je moet eerst afdalen in de diepten van je onbewuste om je eigen schaduw te leren kennen. Daarna ontstaat de balans weer en kun je meer vanuit je essentie leven en zal het leven harmonieuzer verlopen.
Wat zonde dat de mooiste naam ter wereld, Isis, in deze tijd zo misbruikt wordt. Net zoals in de Tweede Wereldoorlog het heilige teken de swastika symbool werd voor de nazi’s. Isis en de 14 sleutels tot heelwording is een juweeltje. Een prachtexemplaar gedrukt op hoogwaardig glans papier waardoor de foto’s zeer mooi tot zijn recht komen. Lees het als een (inwijdings-)programma of als een spirituele versie van cognitieve gedragstherapie (CGT). Hoe het ook zij, lees dit!