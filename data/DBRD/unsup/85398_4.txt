“Insomnia” is het tweede deel waarin detective Bobby Dees een rol heeft. Het eerste deel “doodsangst” hoef je niet noodzakelijk te lezen, want de boeken van Jillian Hoffman lenen zich prima als standalone.

Op een avond komt Mallory gewond aan bij een restaurant. Wanneer er door omstanders wordt toegespeeld dat ze het slachtoffer van De Handyman is, gaat ze daarop in. Al snel wordt Bobby Dees ingeschakeld om de zaak tot zich te nemen. Vier jaar later gaat Mallory als Callie door het leven. Ze begint haar studie rechten op de universiteit in Florida. Al snel gaat er van alles mis. Wat begint met lege banden van haar auto, leidt al snel tot grotere problemen. Callie heeft namelijk het gevoel dat ze gestalkt wordt en dat De Handyman deze stalker is.



Vriendelijke vaderfiguur vs. seriemoordenaar
“Insomnia” is opgedeeld in 3 delen waarvan de hoofdstukken niet al te lang zijn. De verhaallijnen die Hoffman in het boek uitwerkt zijn goed en duidelijk beschreven en zorgen ervoor de het verhaal leest als een trein. Bobby Dees wordt omschreven als een vriendelijk wat vaderlijke figuur die doordacht te werk gaat. Als vader heeft hij veel moeite met de slachtoffers die de seriemoordenaar maakt. Hij laat zich niet leiden tot de algemene mening. Mallory wordt als personage beheerst door totale angst en ontreddering. Dit is goed neergezet waardoor de beklemmende sfeer ook op mij als lezer oversloeg. Ook komt het standpunt van de “Handyman” aan bod, zo krijg je als lezer enerzijds een volledig beeld van situatie, anderzijds kom je meer te weten over zijn beweegredenen.

Hoffman maakt een mooie balans tussen de informatieve stukken over strafrecht, psychologische karaktertrekken van de personages en lugubere details. De personages zijn levensecht en door middel van flashbacks krijgen we dingen uit het verleden te weten. Sommigen werken sympathie op, anderen weer kippenvel.

Slapeloze nachten?
Wat een fijne thriller is “Insomnia“, hij neemt je mee naar een wereld vol verraad en leugens. De spanning is goed opgebouwd, lugubere details zijn meer dan voldoende aanwezig en een aantal verrassende plottwists zorgen voor dat beetje extra. “Insomnia” betekent letterlijk “slapeloosheid’, al moet ik wel zeggen dat ik mijn slaap niet onder het verhaal heb laten lijden. .
De cover van “Insomnia” sprak me enorm aan, een mooi detail is dat de uil die op de cover van het boek staat op de achterzijde zijn ogen sluit.