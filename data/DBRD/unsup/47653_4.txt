In de mooie roman Het huis aan de Sont beschrijft de journalist en auteur Dolores Thijs het bijzondere levensverhaal van de Deense vrouw Karen Blixen, beschreven door de ogen van Caroline Carlsen. Dolores Thijs ontmoette in 1986 onverwachts deze bijzondere vrouw die begin 1949 als huishoudster was gaan werken op het landgoed Rungstedlund in Denemarken. Karen Blixen woonde een deel van haar leven in Afrika en is vooral bekend geworden door de film Out of Africa. Een film gebaseerd op haar autobiografie over haar leven in Kenia. Over de tijd daarna, nadat zij terug moest keren naar het familielandgoed Rungstedlund in Denemarken gaat dit boek.

Dit unieke verhaal, over een toch wel merkwaardige vrouw met een achterhaalde en onbuigzame levensstijl, is pakkend en realistisch geschreven en boeit dan ook vanaf het begin. De combinatie van bijzondere personages en een goed plot maken dit boek zonder twijfel tot een aanrader. Ontroerend te noemen is de moeder/zoonrelatie tussen de eenzame barones (Karen Blixen) – die zelf geen kinderen kan krijgen – en de zoon van Caroline Carlsen. Een relatie die voor de echte moeder alles behalve gemakkelijk moet zijn geweest. Of je nu wel of niet bekend bent met het boek Out of Africa je zult merken dat dit verhaal gemakkelijk wegleest en wie weet stimuleert het je zelfs om daarna (weer) in het beroemde verhaal Out of Africa te duiken.