Sophie Hannah verkocht in eigen land al meer dan een half miljoen boeken. Onlangs verscheen in de UK al weer haar vijfde thriller, A Room Swept White. Wij moeten het nog even doen met nummer vier, het in eigen land juichend ontvangen boek De andere helft leeft. Voor mij is dit boek een uitermate geslaagde kennismaking met de Britse auteur en - eerlijk is eerlijk - in iets mindere mate haar detectives Simon Waterhouse en Charlie Zailer.
De andere helft leeft begint origineel. Wanneer Aidan Seed aan zijn vriendin Ruth Bussey opbiecht dat hij jaren geleden een vrouw heeft gedood, zet dit Ruths leven in een klap op zijn kop. De schok is nog groter wanneer ze beseft dat Aidan deze vrouw helemaal niet vermoord kan hebben. De Mary Trelease, die zijn slachtoffer zou zijn, leeft namelijk nog en is de zeer eigenzinnige en eigenaardige kunstenares waarmee Ruth het een jaar geleden aan de stok kreeg toen ze een van haar schilderijen wilde kopen. Ze maakte Ruth op een niet mis te verstane wijze duidelijk dat haar kunst niet te koop is. Een voorval dat het eind betekende van haar carrière bij lijstenmaker Saul.
Ruth is er zo van overtuigd dat het misdrijf waarover Aidan sprak niet gebeurd kan zijn, dat ze het haar missie maakt om te bewijzen dat Mary Trelease leeft. Hiermee legt ze het mysterieuze verleden van Aidan bloot en wordt ze ongewild ook weer geconfronteerd met haar eigen verleden, dat ze zo graag ver achter zich wil laten.
Met chirurgische precisie ontrafelt Sophie Hannah het mysterie rondom Mary Trelease en legt ze knap de verborgen verbanden tussen de verschillende personages bloot. Dit doet ze zo waanzinnig goed, dat je niet kunt stoppen met lezen. Achter ieder deurtje dat geopend wordt wacht een nieuwe verrassing en weet Hannah de lezer volledig op het verkeerde been te zetten en te houden. Detectives Simon Waterhouse en Charlie Zailer bijten zich, geheel tegen de wil van hun superieuren in, vast in de zaak waar eigenlijk geen enkel bewijs van een misdrijf kan worden gevonden. Deze zaak haalt ze in ieder geval uit hun eigen persoonlijke sores rondom hun verlovingsfeest (Waterhouse en Zailer zijn ook een liefdeskoppel), wat niet helemaal vlekkeloos verloopt.
Sophie Hannah blijft dicht zitten op de personages, die op een enkeling na goed uit de verf komen. De strubbelingen tussen Waterhouse en Zailer zijn soms een beetje karikaturaal, evenals de gezagsproblemen met hun meerderen. Dit is niet het krachtigste gedeelte van het boek. Spanning en plot echter zijn fenomenaal en maken De andere helft leeft tot een zeer geslaagde én zeer gelaagde thriller, waar vooral de fans van Nicci French en Robert Goddard veel leesplezier aan zullen beleven.