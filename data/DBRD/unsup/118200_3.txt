Recensie gebaseerd op de originele versie 'Liv'.

De Zweedse Mikaela Bley werkte tot een jaar of vier geleden voor de Zweedse TV-zender TV4, sindsdien is ze fulltime schrijfster. Na 'Dochter vermist' is 'Donker water' het tweede deel in de serie rond Ellen Tamm, verslaggeefster bij (hoe origineel) de zender TV4.

Ellen zit serieus in de knoop met zichzelf en is tijdelijk op non-actief gezet. Na de gebeurtenissen in het vorige boek kampt ze met de traumatische herinneringen aan haar jeugd, toen ze op 8-jarige leeftijd haar tweelingzus verloor. Ze is daarom van Stockholm onderweg naar haar ouderlijke huis in Örelo. Wanneer ze een tussenstop maakt, hoort ze dat het lijk van een vermoorde vrouw gevonden is, een vrouw die niemand lijkt te kennen. Ellen kan niet anders dan zich in de zaak verdiepen. Beetje bij beetje komt een en ander aan het licht.

Veel aandacht ook voor Ellens privé leven. Verrassend is dat we al aan het eind van het tweede boek te weten komen hoe zus Elsa indertijd precies aan haar eind gekomen is. Krijgt allicht nog een staartje in een derde deel.

'Donker water' is origineler dan zijn voorganger en de personages zijn vrij goed uitgewerkt, al is het vooral in het begin niet evident om ze allemaal uit elkaar te houden. Het verhaal is goed geschreven, de schrijfstijl duidelijk en (zeer) eenvoudig. Bley slaagt er echter niet in voldoende spanning op te bouwen. Het boek stijgt dan ook niet boven de middelmaat uit.

Spanning 2-3, Plot 3, Leesplezier 3, Schrijfstijl 3-4, Originaliteit 4