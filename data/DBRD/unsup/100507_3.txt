In de Martelkamer van een sm-club wordt een deelnemer dood aangetroffen; hij is op geraffineerde manier vermoord. Het blijkt de vroegere 'meester' van Helen Grace te zijn
Wanneer daarop een tweede dode valt, die opnieuw een bekende van haar is, worden de vraagtekens enkel maar groter.
Verschillende verdachten komen in beeld maar blijken achteraf onschuldig te zijn. Een journaliste, die nog een rekening met haar heeft te vereffenen, leidt een eigen onderzoek, hopende Helen Grace een hak te zetten. Daarvoor is ze zelfs bereid ondergeschikten van Helen Grace te betrekken.
Het leidt tot een verrassend einde met een voor Helen Grace zelf dramatische afloop.

'Naar bed, naar bed' is het vijfde deel in de reeks rond Helen Grace.
De vertrouwde personages zijn ondertussen voldoende bekend en bieden nog weinig vernieuwende inzichten. De met haar wat duister verleden worstelende Helen Grace, waarmee ze nu volop terug wordt geconfronteerd. De spanningen binnen haar korps, die zich uiteindelijk tegen haar keren.
Maar het blijft toch wat steken in hetzelfde stramien.

Zoals steeds hanteert M.J. Arlidge een vlotte, haast filmische schrijfstijl met zeer korte hoofdstukken, veelal vanuit wisselende perspectieven.

Het boek leest vlot weg en bezorgt een aantal ontspannende leesuren.
De spanningsopbouw is goed, maar het is geen boek dat bijblijft.