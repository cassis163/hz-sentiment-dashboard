Journalisten Tara Linders en Diego Martinez zijn op Hawaï voor de tv-opnames van het extreme adventure-programma De trip. Tara doet verslag voor dagblad De Dageraad en Diego werkt er als redacteur. Als een van de kandidaten gewond uitvalt, grijpt Diego zijn kans en springt in. Terwijl hij zich aan de levensgevaarlijke challenges waagt, komt Tara op het spoor van een commune, met aan het hoofd de excentrieke Cassandra. De communeleden zijn volledig in de ban van deze vrouw en als zij meer lijkt te weten over Tara's pijnlijke verleden, wordt ook Tara's nieuwsgierigheid gewekt. Plots dreigt de Mauna Loa-vulkaan, de grootste ter wereld, eerder tot uitbarsting te komen dan werd voorspeld en moet iedereen het eiland verlaten. Maar juist dan wordt een van de communeleden dood aangetroffen en blijkt Cassandra spoorloos. Wat heeft zij te verbergen? Tara en Diego blijven op het eiland om in een race tegen de klok en met gevaar voor eigen leven de waarheid te achterhalen.

Nathalie Pagie (1975) is thrillerauteur en communicatieadviseur. Ze woont in Breda. Ze debuteerde met de thriller ‘De toneelclub’ (2013). Daarna verscheen ‘De campus’(2014), ‘Paradijsvogels’ en ‘Casa Familia’ (2017), ‘Rio Grande’(2018) en ‘IJsengel’ (2018).

‘De trip’ is het vierde boek met hoofdpersonen Diego Martinez en Tara Linders. Het boek begint met een hypnosesessie, waarbij medium Cassandra Tara terugbrengt naar haar verleden. Tara was tien toen haar ouders omkwamen bij een auto-ongeluk. Daarna gaat het verhaal naar het programma De trip dat op Hawaï wordt opgenomen. Diego heeft hieraan meegewerkt als tekstschrijver en Tara is op het eiland om verslag te doen voor de krant. Als lezer maak je kennis met de presentator van het programma Thierry de Beauregard en de kandidaten. Voor Nederland doen de sexy Renate en boomlange Willem mee. Als Willem een ongeluk krijgt, neemt Diego zijn plaats in. Dat vond ik vreemd, want het lijkt mij dat zoiets niet kan dat een frisse kandidaat het overneemt.
Medium Cassandra heeft ook een flinke rol in het verhaal, want Tara wil meer weten uit haar verleden en gaat steeds terug naar het andere eiland voor een nieuwe hypnosesessie. Daarnaast kom je het een en ander te weten over het leven van Cassandra, die getrouwd is met Wolfgang Kaiser die in de gevangenis in Duitsland zit. Als Tara op een eiland 500 kilometer verderop over Cassandra hoort praten, krijgt ze nieuwe informatie en gaat ze op zoek naar meer gegevens.

Wat mij nog opviel was de proloog op pagina 10 waarin de hand van Tara werd vastgegrepen en hetzelfde verhaal op pagina 248 waarin ze de hand van haar moeder zocht en vond. Een slip of the pen?

Het boek bestaat uit maar liefst 65 korte hoofdstukken. Door Nathalies heldere manier van schrijven vlieg je er zo doorheen. Nadat ik ‘Paradijsvogels’ had gelezen was ik erg enthousiast over haar en haar personages Tara en Diego. Helaas moet ik bekennen dat ik ‘De trip’ een tegenvaller vond. De karakters hebben niet de diepgang van ‘Paradijsvogels’ en een aantal wendingen vind ik onrealistisch. Van het stoere en slimme duo is in dit boek niet zoveel over, want beide nemen ze domme beslissingen. De plot met het belangrijke pakketje uit Duitsland vond ik vergezocht en te eenvoudig. Toch is ‘De trip’ een leuk vakantieboek. Niet de literaire thriller die op het omslag staat.