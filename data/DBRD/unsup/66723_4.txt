Ik moet eerlijk bekennen dat ik normaal gesproken niet zo enthousiast ben over Nederlandse thrillerauteurs. Ik zou dit boek ook nooit gekocht hebben, maar nu ik het bij Dizzie gewonnen heb, moest ik het natuurlijk toch gelezen. En ik was bijzonder verrast! Het boek boeide me vanaf het begin. Ik vond het verhaal erg interessant en dat het zich in twee tijden afspeelt, waartussen heel vloeiend en natuurlijk wordt gewisseld, maakte het alleen maar interessanter. Het is een thriller die nooit écht nagelbijtend spannend wordt, maar ik vond de soort van omgekeerde spanning wél heel boeiend. Je weet wie de dader is, je weet het motief. De spanning zit hem dit keer dus niet in de vraag "whodunit", maar in het vervolg van het verhaal: wat is er gebeurd met de hoofdpersoon en wat is die van plan. Dat vond ik eigenlijk best verfrissend! Er zit ook humor in het verhaal, of meer in de schrijfstijl en de karakters. Een krasse oude knar die wraak neemt, leuk! Al met al moet ik me misschien toch eens gaan bezinnen om meer te lezen van Nederlandse thrillerauteurs!