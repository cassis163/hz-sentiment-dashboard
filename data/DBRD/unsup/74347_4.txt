Nog nooit had ik gehoord van de Sea Shepherd, de Bob Barker, en al helemaal niet van de Thunder en hun illegale visserij. Tot nu.
Auteurs Eskil Engdal en Kjetil Saeter legden de langste achtervolging op internationale wateren vast. Ze spraken met Peter Hammarstedt, kapitein van de Bob Barker, en andere leden van de Sea Shepherd. Maar ze zochten ook contact met de bemanning van de illegale treilers, de vermeende eigenaars en iedereen die er ook maar iets mee te maken kon hebben.

Ondanks dat ik er nog nooit van gehoord had, heb ik nu niets dan bewondering voor het optreden van de Sea Shepherd, en dan vooral de Bob Barker en zijn bemanning. Zij hebben hun leven op het spel gezet om illegale visserij een halt toe te roepen. Maandenlang hebben zij al hun tijd en energie gestoken in het opsporen en het achtervolging van die illegale treilers, zonder ook maar enige autoriteit.

De langste achtervolging ooit heeft mijn ogen geopend voor dit probleem. Het feit dat de enige die hier iets kunnen tegen doen – de autoriteiten van de verschillende landen – hun ogen stijf dichtknijpen, is afschuwelijk.

Op een vrolijkere noot: het boek is op een interessante wijze geschreven en leest vlot door. Ik moet eerlijk toegeven dat het in de eerste plaats niet echt iets voor mij leek, maar toen ik eenmaal begonnen was moest ik die mening grondig herzien. Soms moest ik mezelf even terug laten beseffen dat alles wat ik las werkelijk plaatsgevonden heeft. Het is een documentaire in boekvorm en wel zo eentje die er eigenhandig voor zorgt dat je hem helemaal moet uitlezen.

Is een boek lezen niets voor jou maar ben je toch benieuwd naar de strijd van de Sea Shepherd? Je kan hun avonturen ook volgen in de tv-serie Ocean Warriors.