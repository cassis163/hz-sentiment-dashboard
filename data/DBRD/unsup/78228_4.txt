De verloren familie vertelt het verhaal van Peter Rashkin, Joods en getrouwd met een Arische, over hoe hij de concentratiekampen heeft weten te overleven, in tegenstelling tot zijn vrouw en dochters. Hij vlucht naar Amerika en met behulp van familie weet hij een nieuw leven op te bouwen door te vluchten in de keukens van zijn eigen restaurants. Samen met zijn tweede vrouw June krijgt hij een dochter Elsbeth. Peter probeert zijn geschiedenis te vergeten, maar zorgt voor barstjes in het gelukkige gezin dat hij nu vormt. De gevolgen van de Tweede Wereldoorlog zijn voor het hele gezin nog jaren voelbaar.

Erg bijzonder aan het boek is de kijk op één familie, bellicht vanuit drie verschillende personen. Eerst beleven we het leven mee met Peter Rashkin in 1965, tien jaar later volgen wij zijn vrouw June Rashkin en weer tien jaar later hun dochter Elsbeth. Langzaam wordt duidelijk hoe de geschiedenis van de WOII een heleboel jaren later zijn weerslag kan hebben op een gezin.

De titel De verloren familie slaat in dit verhaal niet alleen op de families die zijn verloren tijdens de oorlog, maar ook op hoe een familie elkaar kan verliezen door de nasleep er van. Blum heeft een heldere beschrijving gegeven van de gevoelens van alle drie de gezinsleden, waarbij de focus niet zo zeer ligt op het oorlogsverhaal, maar meer op de naweeen ervan.

Het boek heeft een langzaam verloop doordat Blum op kalme wijze de gevoelens en gebeurtenissen van de drie gezinsleden schetst. Met alle drie voelt de lezer in de loop van het boek een bepaalde verbondenheid en is het duidelijk waarom personages de dingen doen die ze doen. Degene die een roman over de Tweede Wereldoorlog verwacht, komt bedrogen uit, in het boek draait het vooral om de gevolgen van een oorlog.

Ik vond het verhaal bijzonder, zeker omdat het een onderbelicht onderwerp is, de langdurige gevolgen op een hele familie van zo'n oorlog. Het was fijn geschreven, de joodse woorden zijn een goed extraatje, het raakte me maar heel diep geroerd door het boek ben ik niet. Daarom geef ik het boek net geen vier sterren.