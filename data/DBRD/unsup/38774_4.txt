Dierenarts Anouk van Merwede tracht samen met haar 11-jarige dochter Amy de draad van het leven opnieuw op te nemen nadat 9 maanden eerder haar man verongelukte. Ze lijken hierin te slagen tot op een dag haar broer, Ruben, verdwijnt. Als een journalist vermoord wordt nadat Ruben met hem op café zit is hij verdachte nummer 1. Anouk is overtuigd van zijn onschuld en trekt na enkele dagen zelf op onderzoek uit. Ze treft in zijn appartement een ware ravage en bloedvlekken aan, maar geen Ruben.

Houvast is opgedeeld in 40 hoofdstukken. Het verhaal start sterk met in het eerste hoofdstuk het verhaal van een man die op de vlucht is. Tijdens zijn poging om uit de handen van een bende te blijven botst hij op een jong meisje dat kon ontsnappen. Hij besluit om haar onder zijn hoede te nemen. Samen trachten ze uit de handen van deze bende te blijven. Hierbij komen ze vaak voor hete vuren te staan. Hun belevenissen worden afgewisseld met het verhaal van Anouk, haar perikelen met een opgroeiende dochter, haar zoektocht naar haar broer en haar dagdagelijks leven in de praktijk. Doorheen het boek lees je ook af en toe in cursieve tekst het verhaal van iemand die Anouk gadeslaat. Tot het einde van het verhaal blijft het spannend om wie dit gaat.

Linda Jansma haar eerste boek kwam uit in 2010, Caleidoscoop. Met dit verhaal won ze De Schaduwprijs 2011, de prijs voor het beste Nederlandstalige spannende debuut. Het boek is inmiddels vertaald in het Engels. Houvast is het derde boek van Linda Jansma. Hiermee kwam ze op de Longlist van De Diamanten Kogel 2013. Ondertussen schreef ze 7 boeken. In 2014 werd ze winnaar Beste Vrouwenthriller 2013 met Schuilplaats.

De psychologische thrillers die Linda Jansma schrijft handelen over een maatschappelijk thema, bijna allemaal gebaseerd op waargebeurde verhalen; Dat zij investeert in research dat merk je in haar verhalen. Houvast behandelt het thema van kinderporno en kinderhandel.

Een andere kwaliteit van deze auteur is het beeldend vertellen met oog voor detail. Tijdens het lezen van het boek zit je mee in de auto om te ontsnappen aan een Oost-Europese bende of aan de keukentafel van een moeder met een puberende dochter. Telkens weet ze het verhaal zo te brengen dat je er middenin blijkt te zitten.

Houvast is spannend van de eerste regel tot de laatste bladzijde. Als lezer ben je gebeten door het verhaal en voel je mee met de personages. Je wil maar één ding doen en dat is lezen tot je het plot kent!