Elizabeth Jane Howard (1923-2014), dochter van een rijke houthandelaar en een balletdanseres, is een Engelse schrijfster die na een aantal andere boeken in 1982 op bijna 60-jarige leeftijd besloot een familiesaga te gaan schrijven. De familiesaga is gebaseerd op de geschiedenis van haar eigen Londense familie. De vijfdelige autobiografische romanserie The Cazalet Chronicles omspant tien jaar (1937-1947) en biedt niet alleen een scherp, gedetailleerd en met een uiterst gevoelige pen geschreven beeld van het familieleven van de gegoede burgerij in die tijd, maar ook dat van hun personeel. Bevrijding is het vierde deel in de Cazalet romanserie en volgt hiermee de voorgaande delen Lichte jaren, Aftellen en Verwarring op.

In Bevrijding staan de dagen na de oorlog centraal. Terwijl op de achtergrond het Engelse rijk uit elkaar valt gaat het leven van de familie Cazalet verder. Maar het is er niet echt gemakkelijker op geworden. Rupert moet weer wennen aan het leven met Zoë, beiden dragen een ongemakkelijk geheim met zich mee. Louise zit in een lastige positie en overdenkt haar leven en wat het nog voor haar in petto heeft. Voelt ze nog iets voor haar man of niet? Clary en Polly zijn inmiddels volwassen geworden en maken een turbulente periode mee. En Edward gaat een knoop doorhakken, maar of het de juiste is?

Bevrijding is het vierde deel in de geschiedenis van de Cazalets. De familie pakt het leven weer op en gaat in Londen wonen. Het is nog niet gemakkelijk want alles is op de bon. In dit deel volgen we oa Rupert en Zoë en de meisjes Polly en Clary, die inmiddels volwassen zijn, op de voet. Ook Archie krijgt een ereplaatsje in dit deel. Hij is verliefd, maar op wie en wordt zijn liefde beantwoord? Ook deze keer genieten we weer volop mee met de familieperikelen van de gehele familie. De schrijfstijl is wederom boeiend en vol prachtige beschrijvingen. De auteur heeft er ook deze keer voor gekozen om het verhaal soepel en vlot te vertellen, heel anders dan de eerste twee delen in deze familiekroniek. Verhaallijnen worden in dit deel afgesloten, maar toch blijven er ook nog open eindjes en gebeurtenissen waar we toch nog wel wat meer van zouden willen weten. Gelukkig hoeven we nog geen afscheid te nemen van de Cazalets want de auteur heeft nog een vijfde deel voor ons geschreven. Fijn om naar uit te kijken!