Andrew Gross (geboren in 1952) heeft reeds verschillende boeken op zijn palmares staan. Hij is vooral bekend door zijn samenwerking met James Patterson. Samen schreven zij 4 thrillers. Andrew Gross zelf publiceerde eerder reeds 8 thrillers onder zijn eigen naam. Met dit boek heeft hij een meesterwerk neergezet.

Andrew Gross vertelt in dit boek de belevenissen van Nathan Blum.

Nathan Blum is van Poolse origine. Nadat hij uit het getto wist te ontsnappen, met de Talmoed, werkt hij als vertaler voor de Amerikanen. Zijn kennis van het Duits en Pools valt de hogere staf van de Amerikaanse regering op en zij vragen hem om in Auschwitz te infiltreren. Doel: de Poolse natuurkundige Alfred Mendl, die uit het getto van Warschau op transport naar Auschwitz gezet werd, te bevrijden. Alfred Mendl ontwikkelde namelijk de formule die onontbeerlijk is bij gasdiffusie. Deze formule is essentieel voor het Manhattan-project waar de Amerikanen uit alle macht aan werken, ten einde de oorlog sneller te beëindigen.

Zeer realistisch geschreven, alles wordt zo verwoord dat je het als het ware zelf voelt, zelf angstig wordt, alles zelf beleeft. De benaming pageturner is hier zeker op zijn plaats. De spanning wordt regelmatig opgedreven door onverwachte wendingen in het verhaal. Het is een thriller van de bovenste plank. Een beklijvend boek, dat je bij de strot grijpt en niet meer loslaat.

‘Alleen hij’ is gebaseerd op historische feiten. De hoofdpersonen zijn fictief. Andrew Gross deed veel onderzoek voor dit boek en raadpleegde diverse werken en ooggetuigenverslagen. Op het einde van het boek is een bibliografie te vinden. De beschrijvingen van het kampleven in Auschwitz zijn gebaseerd op de verhalen van zijn schoonvader die tijdens de Tweede Wereldoorlog zelf in Auschwitz verbleef.

Zoals Kirkus Reviews terecht zegt: “Een nagelbijtende spannende thriller die zich afspeelt in de hel van Auschwitz. Dit is Gross’beste werk tot nog toe, met hart en ziel in elk woord en op elke pagina.”