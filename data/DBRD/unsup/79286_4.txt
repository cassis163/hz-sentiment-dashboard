Hoe lang is het geleden dat er een nieuwe strip voor kinderen is gelanceerd die ook nog eens goed, mooi, spannend, fantasierijk en grappig is? Veel te lang, maar hier is hij dan toch, Hilda!

Hilda is een energiek blauwharig meisje dat woont in een magische wereld, een wereld waarin wezens als trollen, onzichtbare mini-wezentjes, houtmannetjes en rare vogels leven.  Ze woont samen met haar moeder, Tontu en Takkie (een hertenvosje) in een stadje tussen de bergen en ze maakt altijd wat mee. Te vaak. Als op een avond haar moeder weer eens aan een gedekte tafel zonder Hilda zit vindt ze het welletjes. Tijd vergeten, horloge stuk, even een stukje lopen, ben zo terug… Hilda’s moeder gelooft alle uitvluchten niet meer en vindt het tijd om in te grijpen, huisarrest! Op dat moment begint dit avontuur waarin ze samen met haar moeder in een andere wereld belandt en ze samen terug naar huis moeten zien te komen.

Luke Pearson (1987, Groot Brittannië) is zowel de tekenaar als scenarist van Hilda en een zeer getalenteerde illustrator en cartoonist. Hij tekent voor tijdschriften, kranten (o.a. The New Yorker, The Guardian, Süddeutsche Zeitung), ontwerpt boekcovers en meer. Hilda is zijn bekendste werk en hiermee heeft hij precies de juiste touch te pakken. Hij tekent in klare lijn met prachtig warme ingetogen kleuren en de personages, verhalen en stijl staan dichtbij jonge lezers (zeg vanaf 8 jaar tot ‘inpikken en zelf lezen’ als volwassene). Al lezend valt het rustige tempo en het prettige taalgebruik op. In het Nederlandse taalgebied een strip die nog vraagt om ontdekt te worden, in de Engelstalige en Franstalige landen is zij een groot succes. In Groot-Brittannië ontving hij een paar jaar terug al, terecht, de Young People’s Comic Award.

Een minpunt dat eigenlijk een pluspunt is, dit is deel 5 en dat is niet het beste boek om Hilda mee te beginnen. Het leukst is om ze allemaal te lezen en zo haar wereld langzaam te zien groeien, want al bladerend in de vorige delen zie je haar één voor één vrienden maken die in dit album terugkomen. Dat geeft zo’n fijn veilig gevoel als kind om al je favorieten waar je je net aan hebt gehecht te zien terugkomen en weten dat Hilda niet alleen staat in een spannend avontuur. Daarnaast heeft in dit deel haar moeder ook een grote rol die zowel voor ouder als kind voor heel herkenbare typische situaties en reacties zorgt, met perfect bijpassende lichaamstaal, heerlijk om naar te kijken. Hilda is fysiek gezien een meisje, maar het is een verademing dat het daar dan ook bij blijft. Op deze manier is ze vooral een kind dat zich niet in een stereotype laat vangen… ze is vreselijk ondernemend, verzint van alles, is grappig, lief, ondeugend en leeft in een geheimzinnige wonderwereld.

Al met al een fijne strip, met laagjes en humor en goed verzorgd uitgegeven. En net als je denkt dat alles toch tot een goed einde is gekomen, is er een onverwachte wending en een heuse cliffhanger… In het volgende album begint het past echt!