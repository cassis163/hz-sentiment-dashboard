Een leven op Curaçao, de Nederlandse Ellen Lina had het. Tot ze afgelopen zomer terugverhuisde naar Nederland. Een schrijfster die met Koningslaan laat zien dat ze nog goed weet hoe Nederland eruitziet. Na Vasthouden, Ooit zal ik je weer zien, Sky en Crash is Koningslaan Lina’s vierde boek, dit keer waagt ze zich aan een spannende liefdesroman.

Charlie moet helemaal opnieuw beginnen. Na het dodelijk ongeluk van haar man blijft ze achter met een mooie erfenis. Charlie besluit om samen met haar dochtertjes terug te keren naar haar geboortedorp. Alles lijkt goed te gaan; ze vindt een nieuwe baan, raakt bevriend met vrienden van vroeger en is gelukkig. Maar als ze verliefd wordt op een dorpsgenoot gebeuren er steeds meer vreemde dingen in en rondom haar huis. Weet ze zich nog wel staande te houden in het dorp waar zij ooit opgroeide?

Charlie lijkt in eerste instantie een kille dame. De dood van haar man lijkt haar weinig te doen. Ze pakt haar spullen en begint opnieuw. Ook haar dochters stellen weinig tot geen vragen over de dood van hun vader. Het lijkt wel of Charlie niet rouwt om het verlies. Wanneer zij dan vrij snel weer verliefd wordt op een andere man, is het duidelijk dat of Charlie heel kil is of dat ze weinig op had met haar echtgenoot.

De kille, arrogante Charlie verandert gedurende het verhaal in een wat toegankelijkere vrouw. Een vrouw die op bepaalde momenten onzeker is en die wel degelijk met vraagstukken in het leven worstelt. Als ze dan iets doms doet en haar fout opbiecht aan haar beste vriendin is het duidelijk dat Charlie wel een hart heeft. Een hart dat waarschijnlijk al vaak is gebroken.

Langzaam volgen we de nieuwe start van een jonge weduwe en haar twee schattige kids. Het verhaal is in het begin niet erg spannend en de term ‘spannende liefdesroman’ lijkt ook uit de lucht gegrepen. De roman is makkelijk aan de kant te leggen en laat je niet op het puntje van de stoel zitten. Tenminste, tot je het einde nadert.

Opeens ga je aan jezelf twijfelen. Heb je dat nu goed gelezen? Wordt Charlie gek? Gebeuren er ook echt dingen of is het de psyche die Charlie teistert? Je gaat op zoek naar een eventuele dader en schrikt als het niet degene is die je verwacht. Het thrillerelement heeft Lina dus op een juiste manier kunnen verwerken – al duurt het wat lang voordat het verhaal echt op gang komt.

Koningslaan is een roman die prettig wegleest doordat Lina weinig tot geen moeilijke woorden en lange zinnen gebruikt. De korte hoofdstukken zorgen ervoor dat het weinig saai wordt, maar geven ook veel kans om het boek aan de kant te leggen. Dat is zonde, want uiteindelijk sla je het boek wel met een tevreden gevoel dicht.