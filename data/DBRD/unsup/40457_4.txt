Op miraculeuze wijze wordt de ter dood veroordeelde seriemoordenaar Caleb Wardell op een normaal beveiligd transport gezet naar de gevangenis waar zijn executie zal plaats vinden. Wanneer hij onderweg weet te ontsnappen zijn de autoriteiten meteen in hoogste staat van paraatheid: niemand vraagt zich af Ã³f Wardell weer zal toeslaan, de vraag is alleen waar en wanneer. FBI agenten Castle en Banner worden op de zaak gezet. Zij krijgen hulp van Carter Blake die 'goed is in het vinden van mensen die niet gevonden willen worden'. Wat volgt is een bloedstollende klopjacht op een levensgevaarlijke psychopaat dwars door de uitgestrektheid van Noord Amerika. Duizenden kilometers worden afgelegd om Wardell tot stoppen te brengen. Zal het team erin slagen om hem te stoppen? En waarom werd Wardell niet extra zwaar beveiligd tijdens zijn overplaatsing?

In deze snelle thriller is niets wat het lijkt en niemand te vertrouwen. Mason Cross weet je vanaf de eerste pagina te grijpen en voert zijn lezers in een razend tempo mee door een wereld vol gruwelen, mysterie en bedrog.

'Het jachtseizoen' is niet volkomen uniek in zijn soort. Afgelopen zomer las ik geheel bij toeval voor het eerst een Jack Reacher thriller van auteur Lee Child en 'Het jachtseizoen' heeft hier erg veel van weg. Desalniettemin deed dit voor mij niets af aan het leesplezier en de spanning van het boek. Mason Cross bouwt deze spanning goed op en zorgt voor snelle wendingen waardoor je als lezer makkelijk geboeid blijft en continu nieuwsgierig blijft naar het vervolg. De uitgever maakte me enthousiast met de kop 'Klaar voor een hele nacht doorlezen?' en heeft hiermee wat mij betreft niets teveel gezegd. Dus wees gewaarschuwd: eenmaal begonnen leg je het boek niet makkelijk meer weg!

In dit eerste deel van de Carter Blake reeks licht de auteur slechts een heel klein tipje van de sluier op voor wat betreft Blakes achtergrond. Er is dus nog meer dan genoeg stof over voor meer prachtige thrillers over dit mysterieuze personage waar ik al zeer benieuwd naar ben.

Wat mij betreft is 'Het jachtseizoen' een echte aanrader!