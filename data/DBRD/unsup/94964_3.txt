Zussen van Versailles speelt zich af aan het hof van de Franse koning Lodewijk XV aan het begin van de 18de eeuw. Het leven van de vijf Nesle-zussen komt volledig op zijn kop te staan wanneer hun moeder overlijdt. De zussen verspreiden zich over Frankrijk, maar houden contact door het schrijven van brieven. De oudste zus Louise komt, nadat ze getrouwd is, terecht aan het Franse hof in Versailles. Een wereld waarin ze haar draai maar langzaam kan vinden, totdat de Franse koning Lodewijk XV zijn oog op haar laat vallen. Hij is zijn vrouw zat na een huwelijk van zeven jaar en er wordt druk gezocht naar een maîtresse. Louise voldoet aan de voorwaarden. Uiteindelijk zullen nog drie van de zussen in het bed van de koning belanden en worden de zusterlijke banden op de proef gesteld door jaloezie, corruptie en machtsvertoon.

Wat zo bijzonder aan deze roman is, is dat het geen fictie is. Dankzij de zorgvuldige en jarenlange research van Sally Christie is elk detail in haar debuutroman gebaseerd op feiten. Dit geeft een extra dimensie aan het kijkje in het Franse hof, waar de gebeurtenissen soms ongelofelijk zijn als je bedenkt dat het geen fictie is. Zussen van Versailles is het eerste deel uit 'The Mistresses of Versailles Trilogy'.

De zussen Louise, Pauline, Diane, Hortense en Marie-Anne zijn vijf totaal verschillende vrouwen in uiterlijk en karakter, maar toch is de band onderling heel hecht. Ze houden contact door middel van brieven, wanneer ze na hun moeders dood het ouderlijk huis verlaten. Deze brieven hebben een grote invloed op de beleving van het verhaal door de lezer. Veel details en gevoelens komen aan bod in de brieven. In elk hoofdstuk komt een andere zus aan het woord. De een wat vaker dan de ander, maar door de brieven blijven niet alleen de zussen met elkaar verbonden, maar binden ze ook de lezer aan hen. Deze opbouw maakt het verhaal makkelijk leesbaar, maar kan in het begin ook voor verwarring zorgen. Soms kost het enige moeite om de zussen en hun verhalen en details uit elkaar te houden, maar doordat ze zo verschillend van elkaar zijn, kom je hier als lezer wel snel uit.

Ook koning Lodewijk XV is een interessant personage. Aanvankelijk komt hij nog over als jong en sympathiek, maar de macht stijgt al snel naar zijn hoofd. Opvallend zijn de vele affaires, waaronder met vier van de vijf Nesle-zussen. Interessant en bizar feitje is dat alleen getrouwde vrouwen maîtresse van de koning kunnen zijn.

Ondanks dat het verhaal heel vermakelijk is, mist het enige stijl en klasse die je als lezer wel ervaart in boekenseries als Highland Hall en de bekende tv-serie Downton Abbey. Maar Zussen van Versailles pakt je door het intrigerende en bijzondere leven van de zussen. Alle ins en outs van het leven aan het hof van Versailles komen aan bod en blijven de lezer verbazen, boeien en betoveren.