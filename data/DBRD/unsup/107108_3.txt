'Armada' is science fiction voor YA, geschreven door de Amerikaan Ernest Cline. Bijna 400 blz telt het boek en toch lees je het in geen tijd uit. Aanvankelijk omdat je tientallen bladzijdes gewoon met de ogen scant en dus quasi overslaat, later omdat het verhaal echt wel goed ineen zit en Cline je met een razende vaart meeneemt naar de ontknoping.

De titel van het boek verwijst naar het computerspel Armada, een spel waar hoofdpersoon Zack Lightman verschrikkelijk goed in is. Op een dag ziet hij een ruimtetuig dat een exacte copie is van één van de toestellen in zijn favoriete game. En dan blijkt het spelen van de game plots niet zo vrijblijvend te zijn geweest als Zack altijd dacht. De game is een simulatie van de werkelijkheid, de aarde zal zich zeer binnenkort immers moeten verdedigen tegen een buitenaardse invasie. Computergames zoals Armada zijn ontwikkeld als een soort militaire training om de aanval te kunnen afslaan.

(citaat) Veel soorten beschikken niet over het vermogen hun eigen dierlijke instincten het hoofd te bieden en hun intellect te laten overwinnen. Dergelijke soorten worden meestal niet geschikt geacht om te overleven.

'Armada is een boek dat de lezer met een dubbel gevoel achterlaat. Te veel terminologie en technische info die zeer waarschijnlijk enkel relevant en interessant is voor echte gamers (en dan nog), daarnaast een geweldig origineel verhaal dat ook 'leken' weet te boeien.