Volwassenen en kinderen worden al jaren bediend met een speciale kinderboekenweek of boekenweek. Zelfs thrillerfans kunnen hun hart ophalen tijdens de Spannende Boeken Weken. Echter, de Young Adults vielen tot een aantal jaren geleden tussen wal en schip. Met Literatour was daar de oplossing: sinds vorig jaar is het dé boekenweek voor jongeren. Mirjam Mous, Helen Vreeswijk en Alex Boogers schreven dit jaar 3PAK. Het is een verhalenbundel voor elke Young Adult en kan in combinatie met de ontworpen lesbrieven zo in de klas worden behandeld.  

3PAK bevat drie zeer diverse verhalen en bedient zo bijna elke bovenbouwleerling. Waar Mous en Vreeswijk zich duidelijk richten op de vmbo-leerling, schrijft Boogers een gedegen verhaal voor havo en vwo. Helaas toont deze combinatie ook meteen zijn hiaten: Boogers verhaal steekt met kop en schouders uit boven de andere twee en de échte vmbo-leerling wordt niet uitgedaagd: de verhalen van Mous en Vreeswijk zijn het nét niet.  

Zowel bij ‘Domino day’ als bij ‘Rebel’ vormt het verhaal zelf geen probleem. Mous start in medias res en weet zo de lezer direct in haar spannende verhaal te plaatsen. Zij vertelt over Raza, Gijs en Desie. De drie jongeren staan in een keuken en Gijs heeft een man neergeslagen met een knuppel. Door handig gebruik te maken van tijdsprongen weet Mous op een spannende manier steeds meer van het hoe en waarom te onthullen. Haar ‘Domino day’ kan uitgroeien tot een spannend verhaal. Kan. Door de overkill aan grote thema's in het slechts 21 bladzijden tellende verhaal laat ze de lezer met een onvoldaan gevoel achter. Na een bizar slot, waarbij oplossingen zo uit de lucht lijken te vallen, blijft de lezer naarstig zoeken naar de bedoeling van het verhaal. Mous probeert een boek in een verhaal te vertellen en doet daarmee haar eigen verhaal de das om.  

Hetzelfde probleem lijkt aan de orde bij Vreeswijks ‘Rebel’. ‘Rebel’ beslaat het verhaal van Hugo en Rick. Sinds Hugo Rick heeft ontmoet, begeeft hij zich meer en meer op het slechte pad. Wanneer de jongens in hun hoofd krijgen dat ze naar Duitsland willen, moet er geld komen. De oplossing lijkt te liggen bij de plaatselijke juwelier. In tegenstelling tot Mous' verhaal, biedt dit verhaal op technisch gebied meer uitdaging. Vreeswijk hanteert naast tijdsprongen meerdere perspectieven en gaat iets dieper in op het door haar aangehaalde thema. Tegelijkertijd probeert ze met ‘Rebel’ een spannend verhaal neer te zetten. Helaas slaagt ze hier niet in. Het verhaal verliest vrijwel elke vorm van spanning door de te grote tijdsprongen in te weinig bladzijden. Ook Vreeswijk wil alles vertellen en geeft daarmee de lezer een opgejaagd gevoel: Hugo is nog niet uit de ene situatie of hij is al drie dagen verder en wordt geconfronteerd met de volgende situatie. Actie gaat hier duidelijk boven thematiek, waardoor ook ‘Rebel’ kracht verliest.  

Gelukkig weet Boogers’ ‘Amy’ de verhalenbundel in alle opzichten te redden. Boogers vertelt het verhaal van Jack, een man die in de natuur regelmatig terugdenkt aan zijn zieke vrouw. Hij ontmoet meisje Amy en raakt in gesprek met haar. Wanneer hij haar dagboek leest, komt hij erachter wat er echt bij dit meisje speelt. Met een prachtig spel met de tijd, waarin Boogers tijd, perspectief en verhaalelementen doet vervagen, weet hij de lezer mee te trekken in de levens van Amy en de man. Met bijzonder mooi geformuleerde zinnen confronteert hij de lezer langzaam maar zeker met de harde werkelijkheid en neemt hij je mee naar een slot dat je kippenvel bezorgt:
Met een verhaalstructuur die de thematiek in ‘Amy’ in alles ondersteunt, en een schrijfstijl waarbij Boogers benoemt zonder met echte woorden te benoemen, daagt hij elke lezer uit. Hij redt het tot dan toe zwaar tegenvallende 3PAK met zijn Amy.