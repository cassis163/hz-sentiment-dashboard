Chris Mooney heeft het kunstje goed begrepen. Door een reeks thrillers te schrijven rond een sterke persoonlijkheid als de sympathieke forensisch specialist Darby McCormick, heeft hij de mogelijkheid gecreëerd om haar karakter in elk boek meer uit te diepen. Na haar introductie in zijn vorige boek, Vermist, heeft Mooney haar in De geheime vriend opnieuw een uiterst sterke rol toebedeeld. Een rol die, in combinatie met een goed verhaal, dicht in de buurt komt van de ultieme thriller die de lezers zo graag zien. En De geheime vriend is een goed verhaal, van de eerste tot de laatste bladzijde!
In Boston verdwijnt de knappe, 19-jarige studente Emma Hale, zonder een spoor achter te laten. Na 8 maanden wordt haar lichaam opgevist uit de Charles River. Een tijd later ondergaat de 19-jarige studente Judith Chen hetzelfde lot. Ze verdwijnt spoorloos, en wordt na een paar maanden dood gevonden. Beide meisjes zijn in hun achterhoofd geschoten.
Opmerkelijk is dat in de kleding van beide studentes een Mariabeeldje is genaaid. Commissaris Christina Chadzynski geeft Darby McCormick, samen met Tim Bryson, de leiding over het onderzoek.
Dan verdwijnt een derde studente spoorloos. Hannah Givens verlaat haar huis om er nooit meer terug te keren. De vader van de vermoorde Emma, Jonathan Hale, is een bemiddeld man en heeft er veel voor over om de moordenaar van zijn dochter te vinden. Hij benadert hiervoor de ex FBI-agent en profielbeschrijver, Malcolm Fletcher. Schijnbaar onafhankelijk en afgaand op eigen intuïtie beginnen beide partijen de speurtocht naar een dader die waarschijnlijk Hannah Givens ook in zijn macht heeft, of heeft gehad.
Mooney heeft alle ingrediënten voor een goede thriller in voldoende mate in dit verhaal gedoseerd. werk is. Het decor is een oud gebouw dat al jaren leeg staat en in vroegere tijd een psychiatrische inrichting is geweest en waar behandelingen plaatsvonden die nu niet meer denkbaar zijn. Alles lijkt er op dat hier een seriemoordenaar met een sterk gestoorde geest aan het werk is. Een beschadigde geest die in een beschadigd lichaam is verpakt en die de rechterlijke macht volledig op het verkeerde been zet. Combineer dit met een aantal belangrijke spelers in het veld die ook niet onbeschadigd uit het verleden zijn gekomen en er is aanleiding genoeg om onverwachte acties te verwachten. En daar zit het verhaal vol van.
In een even origineel als spannende plot is niemand zijn leven nog zeker, zelfs de lezer krijgt het gevoel in gevaar te verkeren!
Dit kan maar twee dingen betekenen; Chris Mooney is met De geheime vriend boven zichzelf uit gestegen of de thrillerwereld heeft er een topauteur bij gekregen. Mooney verdient het voordeel van de twijfel. Hij is gewoon een goede auteur.