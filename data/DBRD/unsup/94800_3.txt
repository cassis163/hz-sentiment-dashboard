Op de cover een wat streng kijkende Surinaamse vrouw in traditionele kledij, dit is oma Fansi, de hoofdpersoon uit dit boek en de grootmoeder van de auteur. Tessa Leuwsha woont sinds 1996 in Suriname, maar is in Nederland opgegroeid. Zij heeft de omgekeerde weg afgelegd in vergelijking met haar oma Fansi. Haar oma is pas op hoge leeftijd naar Nederland gekomen vanuit Suriname. Dit uitgangspunt intrigeerde haar en heeft geleid tot dit boek. De auteur gaat op zoek naar de wortels van haar oma. Ze probeert haar leven te construeren door gesprekken met haar ooms en tantes, de kinderen van haar oma en door zoektochten in verschillende archieven.
Het boek heeft een duidelijke vaste structuur. Het begint steeds met de ervaringen van de auteur in het heden. Hierbij geeft ze ook meer informatie over de algemene geschiedenis van Suriname. Vervolgens komt er een hoofdstuk over één van de ooms en tantes van de auteur. Hierna volgt er weer een hoofdstuk over de zoektocht van de auteur en daarna komt er weer een oom of tante aan het woord. Deze structuur maakt het boek overzichtelijk. De manier waarop de geschiedenis van Suriname vervlochten is in een persoonlijk verhaal is knap gedaan. Van de slavernij tot de regering Bouterse, de decembermoorden en de vele mensen die naar Nederland trekken op zoek naar werk en betere leefomstandigheden, alles komt aan de orde. De vlotte schrijfstijl zorgt ervoor dat dit boek van begin tot eind blijft boeien en je ook als lezer steeds dieper betrokken raakt bij het leven van Fansi. Een echte aanrader voor iedereen die geïnteresseerd is in de geschiedenis van Suriname en dit op een toegankelijke manier tot zich wil nemen.