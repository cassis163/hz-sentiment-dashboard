Ik las dit boek in het kader van 'lees eens wat anders in april'. Ik lees normaal gesproken vrijwel alleen SF, historische romans en een enkele fantasyroman of Bouquetromannetje. Omdat ik tot dusver weinig positieve ervaringen had met Young Adult, wilde ik daar graag tips voor. Dit boek was daar eentje van.

Duizend stukjes van jou gaat over Marguerite, wier ouders een manier hebben gevonden om naar andere dimensies (andere universa lijkt mij een betere term) te reizen. Althans, je bewustzijn, dat dan in het lichaam van je parallelle versie terechtkomt. Wanneer haar vader vermoord wordt, gaat ze met een van haar ouders promovendi halsoverkop achter de vermoedelijke dader aan en komt zo in verschillende parallelle werelden terecht.

Om heel eerlijk te zijn, wist ik bij het lezen van de samenvatting al dat dit boek waarschijnlijk niet zo héél ver buiten mijn comfort zone zat. Ik schrijf zelf graag SF met veel natuurkundigen (die dodgy dingen met andere dimensies doen, haha) erin en heb een enorm zwak voor woest aantrekkelijke natuurkundepromovendi genaamd Paul (die al dan niet evil zijn). En wát een schitterende cover.

Ik ben niet zo'n fan van ik-perspectieven, maar in dit boek heb ik me er niet aan gestoord. Je wordt meteen in de actie gekieperd en het leest als een trein! Ik heb het in een paar uur uitgelezen. De personages waren aansprekend en de parallelle werelden interessant en redelijk uitgewerkt. Het stuk in Rusland had misschien wat korter gekund, maar ik vond ook dit niet storend.

Wat ik wel jammer vond, is dat de ik-persoon zelf geen natuurkundige is en er dan ook nauwelijks in wordt gegaan op hoe de Vuurvogels precies werken. Ook gebeurt er aan het eind iets met een Vuurvogel waarvan volgens mij eerder in het boek gezegd werd dat dat niet kon. Daarnaast vond ik het apart dat gezegd wordt dat Marguerites moeder de geniaalste van het stel is, maar dat zij alleen een doctorstitel heeft, terwijl haar minder briljante man wél professor is.

Duizend stukjes van jou bevat -- gelukkig! -- niet het type ongezonde relatie dat ik associeer met Young Adult (denk Twilight), hoewel er wel een driehoeksrelatie in zat. Wat ik wél verontrustend vond, is dat er nauwelijks in wordt gegaan op de gevolgen voor degenen wiens lichaam tijdelijk wordt overgenomen. En zeker in één bepaald geval zouden deze behoorlijk heftig kunnen zijn... Ik ben benieuwd of dat in volgende delen nog terugkomt.

Ik ben door dit boek in elk geval een positieve ervaring met YA rijker en ga snel door met deel 2 en 3!