De Kolibrie is een aanrader voor liefhebbers van literaire thrillers. Geen zinderende actiethriller dat van het begin tot het eind een achtbaan is, maar een thriller met verschillende verhaallijnen. Thema's als eerwraak, racisme, jaloezie en overspel passeren de revue, maar ook de hoe moeilijk het voor een immigrant is om te aarden in een land met een totaal andere cultuur. Mooie omschrijvingen en soms poëtisch. Echter geen saaie schrijfstijl, maar een vertelstijl dat je meeneemt in het verhaal. 

De hoofdzaak is de moord op een jonge hardloopster. Rechercheur Anna Fekete, zelf een actieve hardloopster begint na de politieacademie bij het korps in de stad waar ze is opgegroeid na haar 10e. Ze is uit Servië gevlucht met haar familie en als enige ingeburgerd in het verre Finland. Toch wordt ze niet warm onthaald door haar nieuwe partner Esko, een man met een nors karakter en een groot alcoholprobleem. Ze mag zich direct samen met haar team storten op de zaak van het vermoorde meisje. Maar niet alleen deze zaak heeft haar aandacht. Ook de zaak van de 18 jarige Koerdische Bihar heeft haar aandacht. Deze belt het alarmnummer met het verhaal dat ze bang is vermoord te worden door haar vader. Alleen ontkent zij dit tijdens het verhoor. Het laat Anna niet los.. Maar wanneer er een tweede hardloper wordt vermoord op dezelfde plek en deze net als het eerste slachtoffer een azteeks amulet bij zich draagt, wordt de zaak ingewikkelder. Tel daar enge smsjes aan het adres van Anna en de verwarring is compleet.

Het verhaal telt vele personages met elk een belangrijke rol. Toch vond ik het goed te volgen. De hoofdstukken zijn niet te lang, de verhaallijnen bleven mij boeien en niets was in mijn ogen voorspelbaar te noemen. Er werd regelmatig humor gebruikt. Wat ik goed vond is dat ze elke personage zijn/ haar eigen taalgebruik gaf. Vooral te merken bij de familie van Bihar en haar communicatie met haar eigen familie. Er werd ook Hongaars (taal bevolkingsgroep in Noord Servië) gebruikt. Vond dit zeker een goede toevoeging en niet hinderlijk. In een interview kwam terug dat Kati zelf immigrante is en hierdoor ervaringsdeskundige is. Dit was goed te merken in haar verhaal. Ik ga deze auteur zeker volgen.