Na het winnen van de grote nationale prijs, de Diamanten Kogel, is het moeilijk om op topniveau te blijven presteren. Stiletto libretto is voor de Gentenaar Bavo Dhooge in 2009 een ware mijlpaal geweest.
Na een redelijk succesvolle sportcarrière, stapte hij over naar een nog succesvollere carrière als misdaadauteur. Dat hem dat niet zo maar is komen aanwaaien, getuige het respectabel aantal opleidingen dat op zijn palmares prijkt. Gecombineerd met zijn natuurlijke talent, blijkt dat garant te staan voor de nodige topthrillers, waaronder zijn nieuwe hit, Sioux blues.
De knappe afstammelinge van de Sioux, Shappa Crane is op oorlogspad. Haar grote liefde, de gangster Cassius Crane is tijdens een geslaagde overval op Wells Fargo Bank gedood. Hij heeft Shappa achtergelaten met de buit, die zij deels investeert in de huurmoordenaar Chet le Chef, die opdracht krijgt om Ron Dark om het leven te brengen.
Het noodlot wil echter dat meerdere mensen zitten te wachten op de buit van de bankroof, want Cassius blijkt schulden te hebben bij Ray Fine, een gewezen artiest die met een witte tijger successen behaalde totdat het beest zich tegen hem keerde.
Op zijn beurt probeert Chet zijn slachtoffer te bewegen om de buit van Shappa los te krijgen. Hiermee begint een complex spel omdat Ron als slachtoffer bij de opdrachtgever van de huurmoordenaar moet trachten een deel van de buit van de bankroof, naar de schuldeiser te krijgen. Het wordt nog ingewikkelder als Shappa steeds meer gevoelens van liefde opvat voor de moordenaar van haar man
Bavo Dhooge is erin geslaagd om zijn verhaal humoristisch, spannend en complex te maken. Waarbij complex niet staat voor moeilijk begrijpbaar maar op de veelheid aan elementen die Dhooge inbouwt. Spanning afgewisseld door onverwachte komische scènes. In Sioux blues zijn deze ingrediënten opnieuw aanwezig. Dat is tevens wat de boeken van Dhooge zo bijzonder maakt.
De lezer speurt niet zozeer naar de oplossing, als er die al is, maar is benieuwd naar het verloop van een bepaalde scène. Zonder afbreuk te doen aan de schrijverskwaliteiten zou voor dit genre een aparte categorie moeten
worden benoemd.
Als in een carrousel lopen alleen maar hoofdfiguren in het verhaal die allemaal wel een relatie met elkaar hebben. Is het niet in het goede, dan is het wel in het kwade. Liefde en haat hand in hand. Ze kunnen, net als het West Europese weerbericht van het ene moment op het andere omslaan.
Sioux Blues is een zeer vermakelijk verhaal met een juiste balans tussen spanning en humor. Het kan de vergelijking met Butch Cassidy en The Sundance Kid of Bonnie en Clyde glansrijk doorstaan.
Een aanrader van Belgische bodem, geschikt voor een internationaal podium!