Nachtschade is het debuut van gevierd thrillerauteur Karin Slaughter. Ik had nog niet eerder een boek van haar gelezen, maar vanwege haar bekende naam en de positieve verhalen kon dit natuurlijk niet zo blijven. Het verhaal sprak me direct aan, een spannend mysterie met persoonlijke elementen tussendoor: voor mij een ideale combinatie.

Ik werd hierin absoluut niet teleurgesteld. Zelden heb ik zo’n spannende thriller gelezen. Het verhaal was ronduit gruwelijk te noemen. Iedereen met een zwakke maag raad ik ten zeerste af aan Nachtschade te beginnen. Mij sprak het juist aan dat Slaughter over het randje durfde te gaan, ook het medische aspect is iets wat ik persoonlijk erg leuk vind.

Daarnaast vond ik de typisch Amerikaanse karakters een bijzondere toevoeging. Het boek is verschenen in 2001 en speelt naar mijn idee ook in deze tijd. Toch vallen mensen over dingen die wij ons niet eens meer voor kunnen stellen. Een andere geaardheid, een andere huidskleur of een ander geslacht: men moet er niets van hebben. Ook wordt er diverse malen gesproken over ‘iemand de stoel geven’ en is legaal en illegaal wapenbezit orde van de dag.

Op de inhoud van het boek valt dus niet aan te maken, de schrijfstijl was echter nog wat houterig hier en daar. Ik moest best vaak eventjes teruglezen omdat ik iets niet snapte, dit heb ik normaal zelden. Ook kwamen er soms woorden of zinnen terug die heel onnatuurlijk lazen. Je merkt hierin echt dat het een debuut is. In andere recensies lees ik dit ook terug, maar bovenal ook dat dit in latere boeken van haar veel minder het geval is.

Nachtschade is een bloedstollende thriller. Sterke karakters en een nog sterkere verhaallijn trekken de nog niet perfecte schrijfstijl ruimschoots recht. Er is een hele reeks uit deze boeken voortgekomen en ook andere boeken van haar zijn weer spin-offs van deze karakters. Ik ben erg benieuwd naar deze andere boeken! Nachtschade is in elk geval een absolute aanrader voor iedereen die graag op het puntje van zijn stoel zit te lezen.