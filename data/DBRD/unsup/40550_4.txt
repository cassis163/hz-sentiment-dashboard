Als een boek zich afspeelt in een boekwinkel, ben ik eigenlijk al meteen om. Ook bij Donkerblauwe Woorden sprak de locatie - een tweedehands boekenwinkel in dit geval - me heel erg aan. Maar gelukkig zijn er, behalve de locatie, nog veel meer geweldige dingen te zeggen over dit boek.

***Wisselende perspectieven***
Het verhaal gaat over Henry en Rachel. Ze hebben elkaar uit het oog verloren, hun vriendschap is verwaterd. Maar dan komen ze toch weer in contact, nadat er onwijs veel gebeurd is in hun levens (nou ja, vooral in dat van Rachel). Vanaf dat moment lees je vanuit Rachel en vanuit Henry. Dat maakt het verhaal lekker afwisselend. De korte hoofdstukken zorgen daarbij ook voor een flinke vaart in het boek. Je slaat makkelijk bladzijde na bladzijde om.

***Extra laag & geweldige personages***
Naast de perspectieven van Henry en Rachel, zit er ook een extra laag in het boek. Je leest namelijk ook verschillende brieven die de personages in het boek achterlaten bij de brievenbibliotheek in de boekwinkel. Enorm leuk omdat je zo ook de bijpersonages leert kennen. Bovendien vond ik de personages echt heel realistisch en divers. Het zijn personages die je in je hart wilt sluiten omdat je ze steeds beter leert kennen en zo ook begrijpen.

***Eindoordeel***
Ik heb genoten van deze Young Adult. Het verhaal zit fantastisch in elkaar. De brieven zijn een vermakelijke afwisseling en geven diepgang. Ook de schrijfstijl is prachtig. Makkelijk leesbaar, maar soms een vleugje poÃ«tisch en filosofisch. Prachtig.