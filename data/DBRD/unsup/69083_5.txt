Je bent gewend om goed voor de ander te zorgen, maar hoe zorg jij eigenlijk voor jezelf?

Je kunt pas goed voor een ander zorgen als je weet hoe je goed voor jezelf moet zorgen. Gek genoeg is er niemand die we zo slecht behandelen als onszelf. Beide auteurs Maria Grijpma en Inge Jager spreken uit ervaring. Grijpma is nu drie jaar mantelzorger en logeert iedere drie weken bij haar vader die ver weg woont. Jager deed mantelzorgtaken voor haar schoonmoeder en buurvrouw.

Veel mantelzorgers zijn overbelast. Wat mantelzorgers vanaf het begin zouden moeten doen, is goed zorgen voor zichzelf. Veelal gun je jezelf daar geen tijd voor, je hebt het immers al zo druk. Praten over je situatie, hulp vragen, duidelijk zijn over wat je kunt, wilt en nodig hebt zijn essentiële dingen. In Klein geluk voor de mantelzorger focussen de auteurs op mogelijkheden en krijg je een keur aan informatie.

Het Klein geluk is een prachtige en handzame hardcover met leeslint. Het heeft een kleurrijke omslag en is gedrukt op hoogwaardig glanspapier. De formule is als volgt: je maakt een keuze uit één (of meer) van de 7 categorieën met behoeften. Deze zijn: rust, ontspanning, steun, energie, inzicht, vrolijkheid en contact. Stel jezelf de vraag: wat heb ik op dit moment nodig? Kies vervolgens een geschikt ‘recept’ uit één van de categorieën. Je zou het ook nog als een orakel kunnen gebruiken, waarbij je het boek op een willekeurige bladzijde openslaat. Je intuïtie geeft aan wat voor jou het meest nodig is.

Bij het thema worden oefeningen gegeven of intenties, maar ook dingen om over na te denken. Bovenaan staat wat de behoefte is en de benodigde tijdsduur. Daarna komt een mantelzorger aan het woord met een ervaringsverhaal en wordt er afgesloten met informatie over websites, soms filmtips en zeer welkome leestips. Er is een bijna perfecte balans tussen inspirerende, praktische en esoterische boeken. Ook literaire boeken over allerlei toepasselijke onderwerpen worden aanbevolen.

Dit waardevolle en toegankelijke boek is met veel toewijding geschreven. Het dwingt je na te denken over jouw eigen situatie. Welbeschouwd is het niet alleen voor mantelzorgers, maar voor iedereen die wel wat rust of steun kan gebruiken. Door de recepten met de ingrediënten te gebruiken en te integreren, kun je van mantelzorg een verrijking maken i.p.v. een last. Dit boek is een must voor wie langdurig (onbetaalde) zorg levert en in alle opzichten een kapitale prestatie.