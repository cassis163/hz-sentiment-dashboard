Ik zat er al een tijdje over te denken dit boek in het Engels (homegoing) te bestellen, omdat ik overal goede recensies langs zag komen. Maar toen ik hem in het Nederlands voor €2 bij de Action zag liggen, moest ik hem natuurlijk wel meenemen. En ik heb er geen spijt van gehad, want wat een indrukwekkend boek was dit.

Weg naar huis gaat over twee halfzussen, geboren in het 18e eeuwse Ghana, die apart van elkaar opgroeien. Effia wordt uitgehuwelijkt aan een Engelse officier die slaven handelt, en Esi wordt gevangen genomen en als slaaf naar Amerika verscheept. Vervolgens lees je hoe deze twee verschillende gebeurtenissen generatie op generatie beïnvloeden. De ene familielijn zet zich voort in Amerika, de andere blijft in Afrika. Ieder hoofdstuk bespreekt het leven van een nieuwe generatie - wat het soms ingewikkeld maakt, maar gelukkig zit er een stamboom voorin het boek dat veel helpt.

Dat is waar dit boek aan de oppervlakte over gaat, maar natuurlijk gaat het eigenlijk over de thema's van de slavenhandel, van racisme, van de achterstand van zwarten in Amerika en hoe de slavenhandel nog steeds zijn effecten heeft, jaren en jaren na het afschaffen. Dat zegt al genoeg: dit is geen vrolijk boek. Het behandeld enorm zware onderwerpen en tijdens het lezen wordt je gewoon boos. Maar het is ook een ontzettend mooi verhaal. De kracht van familie komt sterk naar voren, vooral omdat het zeven generaties van twee familielijnen volgt. Het is ontroerend, en heeft geeft ook hoop.

Ik vond de originele opzet, met in ieder hoofdstuk een ander persoon, wat dit boek zo sterk en anders maakt. Het is fascinerend om een hoofdstuk lang in iemands hoofd te zitten, om vervolgens in het hoofdstuk erna naar deze persoon te kijken vanuit zijn of haar dochter of zoon. Dat alle hoofdstukken redelijk kort zijn en je dus nooit lang blijft hangen bij één persoon heeft voordelen en nadelen: natuurlijk voel je niet dezelfde connectie voor ieder hoofdpersoon, of is ieders verhaal even interessant. Dan is het fijn dat de hoofdstukken niet te lang duren. Maar sommige hoofdpersonen waren zo fascinerend, zo aangrijpend, dat je wilde dat je een heel boek over hen alleen kon lezen. Vooral Effia en Ness had ik nog veel meer over willen weten.

Dit boek is één van mijn nieuwe favorieten en zou het iedereen aanraden. Dit is een verhaal dat gehoord moet worden, en dat na al die jaren vandaag de dag nog steeds heel actueel is. Ik heb mezelf voorgenomen meer van dit soort boeken te lezen, die diverse onderwerpen bespreken. Na jaren lang young adult te hebben gelezen, waar de diversiteit ver te zoeken is, vind ik dit soort boeken een verademing.