Een roman, maar net zo goed een who-dunnit. Karlijn studeert rechten in Maastricht en heeft een geheim. Ze heeft van haar pas overleden oma de opdracht gekregen om er achter te komen wat er met haar tante is gebeurd, zodat deze naast het graf van haar oma begraven kan worden.

Haar tante Margje is zesendertig jaar geleden als 28-jarige jonge vrouw niet meer thuis gekomen. Het rechercheonderzoek dat uiteindelijk op gang komt vindt geen enkel spoor of aanknopingspuntje. De ouders en zussen van Margje blijven vertwijfeld en met vragen achter. Is Margje er vandoor gegaan na een ruzie met haar vader? Of is Margje vermoord door een bekende? Uiteindelijk is het dossier gesloten zonder dat de zaak is opgelost.

In De Belofte volgen we Karlijn die op slimme wijze het dossier als studieobject kan inzien en die vervolgens met haar vriend in gesprek gaat met degenen die Margje kenden. Het verhaal speelt zich grotendeels af in De Peel met herkenbare namen en plaatsen. Het is extra leuk om te lezen als je de omgeving kent. De schrijver heeft wat de neiging om over overbodige informatie uit te wijden. Toch is het boek goed opgebouwd en leidt dit tot een verrassend plot. De impact van de verdwijning op het gezin komt goed aan bod, maar ik vind het soms wat afstandelijk geschreven.