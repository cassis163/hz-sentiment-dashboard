Tony Crabbe beschrijft in nooit meer te druk hoe we stapsgewijs in deze maatschappij van alsmaar druk te zijn dit kunnen veranderen. Ik ben aan dit boek begonnen omdat ik, bij de omschrijving van dit boek, getrokken werd door de zin dat mensen standaard antwoorden dat ze het druk hebben. Dit is voor mij heel herkenbaar. Zo voel ik het ook en tegelijkertijd zou een antwoord van niet druk niet in mij opkomen en al helemaal niet dat dit juist goed of beter kan zijn. Na het lezen van nooit meer te druk ben ik hier wel anders over gaan denken. Juist momenten van rust helpen je beter je werk te doen en meer aandacht te hebben voor degenen in je privé omgeving.
Tony benadrukt ook dat timemanagement juist niet werkt. Niet als doel om het af te kraken, maar juist om aan te geven dat het niet werkt omdat het je niet helpt om meer grip te krijgen omdat er te veel is wat je moet doen en je het alleen maar drukker krijgt..
Zijn boek heeft mij meerdere mooie inzichten gegeven:
- Met multitasken verlies je veel tijd en energie doordat je steeds aan iets nieuws begint.
- Accepteren van imperfectie, je put juist eigenwaarde en zelfvertrouwen niet uit perfectie maar uit imperfectie. Je bent goed genoeg!
- Verlies nooit, onder welke omstandigheden dan ook, het vermogen om zelf te bepalen hoe we reageren en de vrijheid die wij hierin hebben.
Zo zijn er nog meer op te noemen. Ik vind zijn boek en tips anders vergeleken met andere zelfhulpboeken omdat het ook de valkuilen aangeeft en je met kleine stappen wordt geholpen. Al ben je natuurlijk zelf aan zet om echt tot actie over te gaan.

Welke van de activiteiten die je buiten je werk doet ga je schrappen zodat je meer gerichte aandacht hebt voor de dingen die je doet en je minder opgejaagd voelt? Dit vond ik wel een interessante vraag die ik voor mezelf op een rijtje aan het zetten ben.
Het boek is niet alleen werkgericht maar ook op je privéleven en de tips voor je werk zijn vaak ook om te zetten naar privé.
Een terugkerende tip is de pop-up van binnengekomen mail uit te zetten. In mijn functie vind ik dat nog wel lastig, omdat mijn managers soms juist een mail sturen omdat ze snel iets moeten weten/nodig hebben/geregeld moeten hebben, omdat ze in een vergadering zitten. Uiteindelijk gaat het er ook niet om alle tips over te nemen, maar om te zetten naar je eigen leven. De eerste stappen die ik ga zetten is mijn mail 1 voor 1 openen en gelijk afwerken of als het langer duurt taak van maken. Dit laatste doe ik wel eens maar nog niet altijd en mijn valkuil is juist om alle mails te openen en dan weer opnieuw te bekijken en te reageren wat niet effectief is en nog belangrijker meer energie kost wat uiteindelijk je creativiteit belemmert.
Voor wat betreft het gebruik van mijn smartphone en social media heb ik mijn telefoon tijdens etentjes eigenlijk al nooit op tafel en vind ik het ook storend als mensen dit wel doen (tenzij het echt dringend is). Ik vind het samenzijn ook belangrijker op dat moment en met mijn volle aandacht bij te zijn.

Waar ik zowel privé als op werk meer op ga richten is de flow. De flow werkt tegen de kick van drukte en is op te wekken. Ik herken wel het gevoel in zo'n heerlijke flow te zitten in volle aandacht en 1 van de voorbeelden die in zijn boek werd gegeven is een bepaalde tijd stellen; bijvoorbeeld 32 minuten voor het afhandelen van mail. Dit gaat niet om timemanagement o.i.d. maar om je volledig op die taak te richten en zo in de flow te komen.

Ik geef dit boek dan ook vier sterren, heb er veel van opgestoken en wel het idee dat ik de adviezen echt kan gebruiken en ook niet allemaal zo standaard zijn en realistisch in stappen zijn uitgewerkt. Ik denk zelfs dat ik dit boek nog wel vaker ga herlezen of althans bepaalde hoofdstukken dan.
Ik eindig mijn recensie met zijn advies dat het niet gaat om grote groepen vrienden/kennissen te hebben, wat veel mensen bijvoorbeeld bij Facebook hebben maar dat het juist in je leven gaat om de echt diepe contacten. Als steunnetwerk heb je een groep van maximaal 15 vrienden/familie om je heen nodig en bedenk daarin ook hoe je door bepaalde keuzes te maken richting je waarden je deze groep meer aandacht gaat geven.