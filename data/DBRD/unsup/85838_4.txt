Het boek Vrouwen & kleren is het resultaat van een enquête bestaande uit vijftig vragen over kleding die naar 639 vrouwen werd gestuurd. Schrijfsters, activistes, actrices en kunstenaressen van alle nationaliteiten werden ondervraagd. Zowel beroemde als anonieme vrouwen, zowel gelovig als ongelovig, zowel getrouwd als single, zowel jong als oud beantwoordden de vragen en lichtten hun antwoorden toe met foto's en illustraties. Sheila Heti is een van de opstellers van de enquête die de bron van Vrouwen & kleren vormde. Zij gooide eerder hoge ogen met haar roman Hoe moet je zijn (2013).

In de Nederlandse editie van het boek vinden we ook bijdragen terug van BN’ers. Zo vulde onder andere politica Gerdi Verbeet de enquête in, net als ballerina Igone de Jongh (‘Ik vind het contrast tussen werk en mijn dagelijks leven juist wel leuk en zou niet zo snel een rokje aantrekken.’). Maar niet alleen interviews vullen het boek. De sjaaltjes van DWDD-boekenpanellid en inkoper Grietje Braaksma worden getoond, net als de broches van Neelie Kroes. Presentatrice Evi Hanssen vertelt over haar voorliefde voor streepjes in een column, Daphne Deckers vraagt zich daarin af of je tegelijkertijd fashionista én feminist kunt zijn.

Hoewel Vrouwen & kleren echt een kunststuk is dat met name fashionista’s en creatieve modekenners zal behagen, is er ook voor de ‘gewone’ modeliefhebber – die elke vrouw op haar manier is – genoeg plezier aan het boek te beleven. Veel uitlatingen van de ondervraagde vrouwen zijn herkenbaar. Zij vertellen bijvoorbeeld over de invloed die hun moeder had op hun kledingstijl, halen hun eerste modeherinneringen op en delen hun ervaringen in chique designerboetieks waar ze worden weg gestaard door de verkoopsters. Ook zijn er transcripties te lezen van gesprekken die vrouwen met elkaar voeren over kleding, zoals op een kledingruilavond, en zijn er teksten waarin een vrouw vertelt over de inhoud van haar kledingkast. Mooi om te lezen hoe zich zo, door alle kledingstukken langs te lopen, een levensverhaal vormt.

Het resultaat is een rijk geïllustreerd en afwisselend boek geworden. Het laat zien dat (liefde voor) kleding niet oppervlakkig hoeft te zijn. Het toont het verband dat kan bestaan tussen uiterlijk en innerlijk, het geeft weer hoe kleding als versterkende factor van het karakter kan optreden en laat zien dat je door middel van kleding uiting kunt geven aan jouw waarden en overtuigingen, maar dat het soms ook als vermomming kan dienen.

In die opzet is het bijna vijfhonderd pagina’s tellende boek zeker geslaagd. Bovendien is Vrouwen & kleren mooi vormgegeven. Een fijne leesletter, veel kleurenillustraties, een grote afwisseling in content. Een heus koffietafelboek waarin je bij elke bladersessie weer iets nieuws ontdekt. Bladeren, bekijken en lezen, om daarna je eigen aankleedritueel in de ochtend in een ander daglicht te zien.