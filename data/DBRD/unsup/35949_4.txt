Deuren sieren de cover van dit toch wel opmerkelijke boek. Deuren naar het verleden, deuren naar het heden, deuren naar vriendschappen… Goed doordachte cover.
Op vraag van de vertaalster heb ik dit boek een kans gegeven, waar het anders misschien mijn aandacht was ontsnapt.
Alma is een jong meisje als Cedrik naast haar komt wonen. Onmiddellijk is er een klik tussen beiden en ze doorlopen samen de lagere school. Altijd zijn ze samen op stap op zoek naar nieuwe avonturen. Niets kan tussen hen komen.
Tot op het moment dat ze beiden 11 zijn en Cilla met haar ouders tijdens de zomervakantie een woning betrekken. Met Cedrik vlot de vriendschap onmiddellijk, terwijl Alma haar een indringster vindt. Cilla is alles wat Alma wil zijn: vriendelijk, sociaal, goedgemutst… Eigenlijk wil Alma Cilla wel leuk vinden, maar Alma wil de aandacht van Cedrik niet delen. Hierbij begint een raar en gevaarlijk machtsspelletje.
Het verhaal gaat niet alleen over de jonge kinderen. Er wordt dikwijls overgeschakeld naar de volwassen Alma waarbij je een kijk krijgt hoe ze geëvolueerd is naar een jonge vrouw met hersenen maar qua gevoel er toch een kink in de kabel zit.
Een toch wel opmerkelijk verhaal dat me constant wist te boeien. Je verwondert jezelf over de denk- én handelwijze van Alma waardoor het verhaal een absurd maar thrillerachtig aspect krijgt.
Waar er misschien mensen zijn die dit boek larie vinden, was het voor mij een verrassing dat ik met plezier gelezen heb. Niet alleen omwille van de vlotte schrijfstijl maar ook omwille van het originele plot. Voor mij was dit een leuke kennismaking met Sofia Nordin en ik kan het boek alleen maar aanraden.