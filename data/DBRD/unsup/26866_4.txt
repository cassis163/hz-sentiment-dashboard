Dat in de debuutthriller van kunstenaar Jonathan Santlofer kunst een grote rol speelt is niet verwonderlijk. Dat hij niet allen creatief is met zijn penseel, maar ook de pen prima weet te hanteren, bewijst hij met Moordkunst. Deze thriller is het eerste deel in een serie rondom hoofdpersoon Kate McKinnon, kunsthistorica en oud-rechercheur.

Wanneer een van haar protegees op gruwelijke wijze om het leven komt, wil Kate niets liever dan haar oude vak als rechercheur weer oppakken. De dader moet zo snel mogelijk gevonden worden, voordat hij nog meer slachtoffers maakt. Hoe meer ze bij de zaak betrokken raakt, hoe duidelijker het wordt dat de moordenaar een appeltje met haar heeft te schillen. Van jager veranderd Kate in opgejaagde en het is de vraag of ze genoeg voorsprong heeft om de dader een stap voor te blijven

Moordkunst zou een mix zijn tussen Thomas Harris en Karin Slaughter. Hoewel Harris nog wat meer spanning in zijn verhalen weet te leggen en Slaughter haar karakters wat steviger neerzet, komt Santlofer aardig in de richting. Hij heeft een meeslepend verhaal afgeleverd dat doorspekt is met gruwelijkheden. Zijn schrijfstijl is pakkend, evenals de plot die een aantal twists herbergt. Hoofdpersoon Kate is leuk en interessant genoeg om de geplande serie rondom haar persoontje te gaan dragen. In Amerika is het tweede deel in de serie in ieder geval heel goed ontvangen. Santlofer heeft met zijn debuut moord tot een kunst verheven en zou wel eens een blijvertje kunnen zijn aan het thrillerfirmament. Laat deel twee maar komen om deze voorspelling te onderschrijven!