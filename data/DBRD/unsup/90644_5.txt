En dan zie je een debuut voorbij komen en dan denk je, deze moet ik gewoon lezen. Waarom? Allereerst de cover en de koptekst, om vervolgens de achterflap te lezen en BAM. Dit is het! Toch? Ja hoor dit is het, wowww. Wat een indrukwekkende thriller zet Tuti hier neer met Kind 39!

Met een pracht van een eigen schrijfstijl wordt hier een spannend verhaal neergezet gevuld met fantastische personages. Leukerds, rotzakken en dan die ene die totaal iemand anders blijkt te zijn ook. De liefde voor de omgeving spatert je vanaf de bladzijden tegemoet en wat een uitvoering en balans. Daar waar de natuur je op een zó mooie en wat zwaardere wijze geserveerd wordt, weet Tuti in bijvoorbeeld de dialogen luchtigheid te creëren en worden er ook tikken humor uitgedeeld. Teresa…. Wat een prachtvrouw met al haar tekortkomingen en persoonlijke struggles die je snaar hard weten te raken. Haar denkwijze, haar doen en laten, haar manier van de zaak onderzoeken en gewoon om wie ze is, Teresa staat voorgoed in het geheugen gegrift. Maar niet alleen Teresa, via het heden en het verleden, langs meerdere verhaallijnen is dit boek doorspekt met gevarieerde karakters die staan als een huis.

Het is briljant hoe dit in zijn totaliteit allemaal in elkaar steekt. Hoe de lijnen samenvallen, hoe de praktijken uit het verleden je stap voor stap duidelijk worden, en dan het besef welke gevolgen dit heeft gehad. Gruwelijke gevolgen die o.a. zorgen voor een méér dan originele dader. Wat een dijk van een plot, wat is dit een thriller met onwijs veel gevoel ook. Toen ik zag dat Tuti in een rijtje met Dazieri genoemd werd dacht ik: zo die durven. Maar wat mij betreft heeft de Koning van Italië nu inderdaad vrouwelijk gezelschap gevonden. Ik ben in één klap fan! NB Vergeet vooral afsluitend de noot van de auteur niet. Meer dan de moeite waard om te lezen nog.

Conclusie:

Kind 39 lijkt me fantastisch materiaal om op het witte scherm te zien. Dat zou opnieuw een klapper zijn zeg.

Schrijfstijl: 4.5

Originaliteit: 4.5

Leesplezier: 5

Spanning: 4.5

Psychologie: 5

Plot: 5

Ik rond het naar boven af ook. Vijf sterren voor Kind 39.

Karin Meinen - Samenlezenisleuker