Loes den Hollander, thrillerkanon en bekend van inmiddels meer dan twintig boeken in dit genre, heeft onlangs een nieuw boek uitgebracht: Onderuitgehaald.

Met een afstandelijke, maar aangename schrijfstijl maakt Den Hollander de lezer deelgenoot van de geschiedenis van het gezin Fortuin. Een gezin dat in tegenstelling tot wat de naam doet vermoeden, alles behalve fortuinlijk is. Sigrid en Wieke hebben geen fijne jeugd gehad. Hun moeder overleed op jonge leeftijd en hun vader Fokke is binnen een half jaar na haar overlijden hertrouwd. Freddy Hasselaar is geen goede stiefmoeder. Een stiefwijf, volgens Sigrid. Beide meisjes lijden onder de partnerkeuze van hun vader, want Freddy laat geen mogelijkheid onbenut om vooral Sigrid de grond in te boren. Vader Fokke staat achter zijn vrouw en heeft geen oog voor de noden en behoeften van zijn dochters. De kilte binnen het gezin voelt beklemmend aan, evenals de geestelijke mishandeling van Sigrid, waar ze zo goed en zo kwaad als het gaat tegenin gaat.

Wanneer ook Fokke inziet dat zijn huwelijk met Freddy op zijn eind loopt, boekt hij een luxueuze villa in Frankrijk om met z’n drieën en zonder Freddy tot rust te komen. Geheel onverwacht verschijnt zij toch ten tonele om ook nu haar stempel op hun leven te drukken. De volgende dag vinden Fokke en Sigrid Freddy op de bodem van het zwembad. Zeven jaar later bezorgt iemand op regelmatige basis een hoofdstuk van een manuscript bij Sigrid thuis. Iemand die veel lijkt te weten over het gezin Fortuin, Freddy en de verdrinking in het zwembad in Frankrijk.

De auteur kneedt heden en verleden samen tot een soepel verhaal, waarin ze middels flashbacks en hoofdstukken uit het manuscript steeds meer prijsgeeft over de tijd voor en na Freddy’s dood. De spanning moet komen van de brieven die een onbekende mans- of vrouwspersoon aan Sigrid stuurt en het daaropvolgende wantrouwen van haar eigen omgeving. Ondanks de jeugd, waarin ze gekleineerd werd, legt zij toch voldoende zelfvertrouwen aan de dag om te achterhalen wie deze persoon is. Voor de lezer gaat er echter te weinig dreiging uit van deze ‘dader’. Je krijgt de indruk dat hij of zij niet werkelijk tot actie over zal gaan.

Den Hollander introduceert genoeg personages voor een keur aan mogelijke daders en schuwt ook het uitzetten van dwaalsporen niet. De personages zijn goed herkenbare figuren die je als lezer eenvoudig in een hokje stopt, waarbij het elimineren van de personages als dader als vanzelf gaat.

Terugkerend thema in dit boek is seks. Fokke lust er pap van, Freddy eveneens en ook Sigrid en de onbekende brievenstuurder weten er wel raad mee. Voor de verhaallijn dient dit bij het ene personage een doel en bij het andere niet. Overdaad schaadt is hier van toepassing.

Onderuitgehaald is een boek waarin je steeds verder wilt lezen en waarbij de korte hoofdstukken ervoor zorgen dat je bladzijde na bladzijde omslaat. De ontknoping had wat scherper gekund en leunt te veel op het geijkte, maar al met al een fijn boek.