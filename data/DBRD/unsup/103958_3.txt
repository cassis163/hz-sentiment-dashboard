Je moet ervan houden: een boek waarin daar waar maar enigszins mogelijk straatnamen en gebouwen genoemd worden om de bekendheid met en kennis van een stad, in dit geval Amsterdam, te etaleren. Van mij hoeft dat niet, het kruipt op een gegeven moment mijn irritatiezone binnen.
De stigmatisering van plattelandsmeisje Laura Bakker, afkomstig uit het Friese Dokkum en dus (?) ongeschikt voor de grote stad, is volkomen ongepast. Daartegenover rechercheur Pieter Vos, die het 'echte' leven kent, immers hij is Amsterdammer en hij heeft zo zijn contacten met de onderwereld. Het is slechts fictie, een trucje om het spannender te maken tussen twee mensen die samen moeten werken, maar een gerenommeerd auteur als David Hewson zou zoiets niet nodig moeten hebben.

Pieter Vos' dochter Anneliese is drie jaar geleden spoorloos verdwenen. Vos heeft zich teruggetrokken, maar wordt gepusht weer tot het politiekorps toe te treden omdat er weer een vermissing is, vrijwel identiek aan die van zijn dochter. Vos en Bakker - in het boek worden veelvuldig alleen achternamen gebezigd - gaan op onderzoek uit en stuiten op geheimen, zowel in politieke als priv√©sferen. Vinden ze Katja levend terug? Wordt nu ook meer duidelijk over de verdwijning van Anneliese?

Poppenhuis steekt goed in elkaar. Paar missertjes: Anna de Vries kreeg een berichtje op haar telefoon van iemand die haar nummer niet kon weten en sinds wanneer kun je op een snelweg een U-bocht maken en in tegengestelde richting terugrijden (tenzij je wilt spookrijden)?
Hewson schrijft praktisch het hele verhaal in dialoogvorm. Ik ervaar dat als 'druk', zie liever tussendoor rustpunten, waarin situaties of personages beschreven worden. Er komen veel namen voorbij, wat de betrokkenheid van de lezer bij de gebeurtenissen niet ten goede komt. Poppenhuis heeft mij niet geraakt en spannend was het ook al niet. Het boek is in vijf delen opgedeeld. Deel 5, Negen dagen later, is met afstand het boeiendst en interessantst en de reden dat ik de sterren naar boven afrondt.

[spanning 2, plot 3, leesplezier 3, schrijfstijl 3, originaliteit 2, psychologie 2]