Een recensent is soms niet de anonieme, objectieve wegwijzer in thrillerland die hij zou willen zijn. Zo sluit een bijzondere persoonlijke ervaring een extra waardering voor een boek niet uit. Toch had Theunis Onder N.A.P. ook zonder deze bijzonderheid een hoge waardering niet kunnen ontlopen. Theunis is er voor de derde keer in geslaagd om politieman Frits Calis en zijn Duitse vriendin Erica in een prettig leesbaar en spannend verhaal te plaatsen.

Frits en Erica zijn in Athene waar men denkt het bedrijfsuitje feestelijk te kunnen beëindigen met een etentje. De avond eindigt in mineur als één van hen vroegtijdig naar het hotel vertrekt en aldaar vermoord wordt aangetroffen. Ondertussen krijgt bankrover Wolf informatie in handen waardoor hij zijn succesvolle tactiek op een wel heel bijzonder doelwit kan loslaten, de kluizen van De Nederlandsche Bank in Amsterdam. Waar Calis aanvankelijk verdacht wordt in de eerste gebeurtenis, moet hij trachten de tweede te voorkomen. Tot verbazing van een ieder blijken beide zaken nauw met elkaar samen te hangen.

Enige tijd geleden werd uw recensent rondgeleid in een voormalige dependance van De Nederlandsche Bank in het oosten des lands. De indrukwekkende constructie van het pand, prachtig liggend te midden van enorme vijvers, de kolossale kluisdeuren, de benauwde atoomkelder, maar vooral het feit dat de kluizen in het geval van een explosie binnen een aantal minuten onder water zouden lopen (vandaar die vijvers), maakten op mij een diepe indruk. Goede setting voor een spannende film, riep ik nog. Wist ik veel dat Ton Theunis deze setting reeds had ingepikt voor zijn nieuwe boek.
Ook zonder deze bewezen geloofwaardigheid zou Onder N.A.P. mijn goedkeuring kunnen wegdragen. De inmiddels karakteristieke meezuigende start van Theunis boeken, waardoor de lezer onmogelijk kan ontsnappen aan het verhaal, en het vertrouwde samenzijn met Frits en Erica maken Onder N.A.P. tot een prettige leeservaring. En het optreden van de gentleman-inbreker Wolf is een verademing in vergelijk met de vele ongepolijste en keiharde misdadigers waar we in veel thrillers mee te maken krijgen. Geen moeilijkdoenerij, geen complexe psychologie, geen schier onmogelijke plotwendingen. Gewoon een spannend verhaal dat vanaf het begin goed in elkaar steekt.

Haal de strandstoel maar van zolder en gooi dit boek bij de handdoek in de rugtas. Ik verzeker u, de dag kan niet meer stuk.