Kleurenblind van Trevor Noah komt het best tot zijn recht als luisterboek. Howard Komproe is de gedroomde voorlezer van dit meeslepende verhaal; hij doet dit fantastisch, zijn donkere vertelstem wisselt hij af met, hoge, verontwaardigde uithalen als Trevor Noah verongelijkt is of doet. Eerder heb ik ergens op deze site, gemopperd over het feit dat al te gemakkelijk bekende Nederlanders de prijzen voor beste voorlezers in de wacht slepen, ten nadele van onbekende, maar - in mijn ogen - betere voorlezers. Howard Komproe is naar mijn idee, met dit boek, de terechte winnaar van de Hebban Luisterboeken Award.
Maar ook als je geen luisteraar bent is dit boek de moeite van het lezen waard. Trevor Noah vertelt over zijn sterke en wilskrachtige moeder, een Xhosa, die - tegen de wet - een relatie begint met een Zwitser. Uit deze relatie wordt Trevor geboren. Zelfs bij de naamgeving van haar zoon wijkt zijn moeder af van wat in Xhosa-kringen gebruikelijk is. Het opgroeien van Trevor en wat hij en zijn moeder meemaken is bij vlagen komisch en tragisch.