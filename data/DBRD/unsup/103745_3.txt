De pion van Steven James is een enorm spannende thriller, zeker. We maken kennis met Patrick Bowers en dat is niet onplezierig. Deze FBI-agent houdt wel van actie, ook al zou hij zich qua functie moeten toeleggen op geo-profiling en het geven van training daarin. De volgende thrillers in deze reeks zijn zeker om naar uit te zien.
Er is echter een maar.
Deze thriller heeft onmiskenbaar een christelijk stempel. Je weet wel, van die boeken die je 'ongemerkt' - je wordt immers meegesleept in het verhaal - een christelijke boodschap trachten mee te geven. Ik houd daar niet van, integendeel ik vind het absoluut verwerpelijk. Ik schreef er op dizzie al eens een blog over.
Nou kan ik er gelukkig goed doorheen kijken en hoeft het niet te betekenen dat ik een spannend boek als dit erom zou moeten vermijden. Nee hoor, het werkt zelfs averechts op me. Hoe meer ik ermee wordt geconfronteerd hoe meer ik me ertegen af zet.
Als thriller zou ik De pion zeker wel 4 sterren geven, maar door die verkapte, verstopte boodschap kom ik toch niet verder dan twee, nou vooruit dan, dat maakt een gemiddelde van drie.