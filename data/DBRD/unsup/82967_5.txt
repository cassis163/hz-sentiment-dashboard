Ik hou van boeken lezen. Meer specifiek van thrillers en detectives. En ik hou in het bijzonder van de
boeken van de “Queen of crime”, Karin Slaughter. Ooit kocht ik op een boekenbeurs een boek van
haar uit de “Grant County”-reeks en hoewel ik zo midden in een reeds opgebouwd verhaal viel, kon
ik het perfect volgen. Zo ook met dit boek: zelfs al dit je eerste boek van La Slaughter is, hoef je geen
schrik te hebben dat je je eerst nog door een hele reeks voorafgaande boeken dient heen te werken.
Natuurlijk is de kans wel heel groot dat je, net als ik, alle vorige én volgende boeken zal willen lezen.
Want deze schrijfster weet je als geen ander mee te slepen in het verhaal en elke keer opnieuw een
hele andere invalshoek voor een thriller te verzinnen die je steeds weer verrast, in tegenstelling tot
andere schrijvers, van wie ik vaak het gevoel had dat ik het verhaal al eens eerder had gelezen op de
namen en een paar details na.

Karin Slaughters hoofdpersonages Sara Linton en Will Trent lijken zo uit het leven gegrepen. Nee, ik
woon niet in Amerika en ik ken geen mensen die al zoveel hebben meegemaakt als die twee, maar
toch zou ik ze best als vrienden willen hebben. Will lijkt me zo’n echte knuffelbeer (vooral in dit geval
waar zijn liefde voor Sara zo overduidelijk is, ondanks het feit dat hij moeilijk emoties toont) en Sara
is ongetwijfeld een sterke vrouw waar je alleen maar veel bewondering voor kunt hebben. Je zou hen
zo graag een fantastische toekomst samen toewensen, maar dat wonderlijke brein van Karin
Slaughter heeft misschien wel andere dingen met hen in petto…

In dit boek, waarin elk hoofdstuk vanuit het standpunt van een van de hoofdpersonages is
geschreven, kom je beetje bij beetje meer te weten over de ontvoering van ene Michelle Spivey, die
een maand later gevolgd wordt door die van Sara Linton zelf. Onvermijdelijk is daar een verband
tussen, maar welk… en hoe kan een zowel fysiek als mentaal getormenteerde Will Trent erbij helpen
om dit tot een goed einde te brengen? We leren de ontvoerders van binnen en van buiten kennen en
het mysterie wordt stap voor stap ontrafeld. De ontwikkelingen zijn spannend en zelden
voorspelbaar. En zelfs als je, zoals ik, door je nieuwe gezinssituatie plots veel minder tijd hebt
gekregen om te lezen, wil je dit boek van de eerste tot de laatste letter verslinden en gebruik je elk
vrij moment om toch maar aan dat volgende hoofdstuk te kunnen beginnen!

Kortom: als je van lezen houdt en een goed moordverhaal waarin enkele doden kunnen vallen, niet
schuwt, als je het niet erg vindt om helemaal meegesleept te worden in een spannend verhaal of als
je op zoek bent naar wat spanning in je leven zonder dat je zelf allerlei hindernissen moet
overwinnen, dan is dit boek een dikke aanrader! Meer nog: voor mij mag de volgende er nu al aan
komen!