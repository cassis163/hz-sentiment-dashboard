De eerste indruk van dit redelijk dunne boekje (159 blz) is dat het er eenvoudig uitziet. De voorkant van de omslag is helemaal gevuld met getekende personen. Je vraagt je dan af waarom? Het antwoord vind je zeker in dit boekje wat verrassend is.
In 7 hoofdstukken beschrijven de auteurs hun belevenissen op verschillende plekken in Nederland.
De auteurs hebben een of meerdere dagen rondgehangen, gekeken en mensen geïnterviewd op verschillende locaties in Nederland. Geen doorsnee locaties waar je bijzondere verhalen van verwacht. Het tegendeel is waar. Op zeer boeiende wijze vertellen zij hun ervaringen bijvoorbeeld over een hotel aan de snelweg. De lezer wordt verrast door wat daar zich allemaal afspeelt, maar ook wat de familiegeschiedenis is van de eigenaar van de familieketen. Iedereen heeft wel over de familie gehoord, maar hoe hun jonge leven al verweven is met het hotel/restaurant….tsja dat is toch wel een eyeopener. Mooi beschreven door de auteurs.
En dan Schiphol. Dat was voor mij de trekker om dit boek te willen lezen. Als je onder de rook van Schiphol woont en dagelijks de vliegtuigen hoort en ziet wil je daar meer over weten. In dit hoofdstuk dacht ik meer over het werk op Schiphol te lezen, maar nee hoor. De mensen die daar rondhangen spelen de hoofdrol. Opnieuw werd ik verrast door de belevenissen van de auteurs, die daarover verhalen in een prettige schrijfstijl die boeiend blijft.
De zeven hoofdstukken zijn heel fijn om te lezen en even te laten bezinken. Waarna je rustig het volgende hoofdstuk, wat zich op een heel andere locatie afspeelt, kunt lezen. Een boekje dus die je niet perse achter elkaar hoeft uit te lezen. Alhoewel je na het eerste hoofdstuk wel nieuwsgierig bent naar het volgende hoofdstuk. Bijvoorbeeld…..
Een industrieterrein….saai denk je dan….nee hoor. Ook hier valt veel te beleven. De auteurs hebben mij laten inzien dat ook een industrieterrein een heel eigen wereld is. Hopelijk niet allemaal zoals in dit boek beschreven industrieterrein.
Het hoofdstuk over Borssele begon met een stuk herkenning. Het boemeltreintje Goes-Borssele. Tsja als je daar familie hebt wonen….
Carola Houtekamer en Freek Schravesande hebben mij weten te overtuigen dat Nederland niet alleen bestaat uit toeristische plekken, maar dat er nog zoveel meer te ontdekken valt. De op de achterkant van het boek genoemde “grijze vlekken” op de kaart. Als je je ogen en oren maar open houdt.