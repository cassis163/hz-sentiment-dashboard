In het boek Skogluft beschrijft Jørn Viumdal hoe je je de hele dag goed kan voelen met de natuur in huis. Volgens Jorn Viumdal is bewezen dat klachten als hoofdpijn, stress en een zwak immuunsysteem te maken hebben dat we te ver zijn afgedreven van de natuur. We leven in steden en werken in kantoren met klimaatbeheersing, zitten veel en gaan af en toe een wandeling maken in het bos (als we mazzel hebben) en dat wandelen heeft wel effect maar niet blijvend. Zodra we weer binnen zijn in de ‘kantoortuin’ is dat effect al weer weg. Daardoor voelen we ons moe, lusteloos of krijgen ergere klachten als hoofdpijn en burnout. We slikken pillen en sporten ons helemaal gek op de sportschool terwijl een veel betere methode is, de natuur naar binnen halen. Jørn Viumdal, een Noorse werktuigbouwkundig ingenieur heeft dit allemaal nauwgezet onderzocht en heeft dus de oplossing een speciale plantenmuur. Hij heeft een systeem van speciale planten, bakken en een rek (of eventueel een kast als je niet mag of kan boren), een methode van verzorgen (1 x in de 3 weken water geven en eventueel snoeien op den duur). Kosten rond de 500 euro.
Jørn Viumdal heeft wel heel veel woorden nodig om zijn methode te ‘bewijzen’ naar mijn mening. Planten zijn gezond, zuiveren de lucht en maken het gezellig, daar ben ik het helemaal mee eens en daar geloof ik ook wel in, maar om ruim 200 pagina’s te schrijven met onderbouwing vond ik teveel informatie. Er werd ook regelmatig naar mijn mening in herhaling gevallen. Ik verwachtte bij door onderzoek gestaafde methoden ook wat meer grafieken/overzichten waaruit bleek dat zijn methode hoger scoorde dan een andere methode, of gewoon wat planten in huis halen. Het enige dat ik onthouden heb is dat het een onderzoek van de NASA was dat zijn theorie staafde.
Verder was het zeker leuk om te lezen en te beseffen hoever we afgedwaald zijn van de natuur, hoe we bedoeld zijn om te leven maar of ik zo een muur ga aanschaffen, ik denk het niet. Er zitten kortingsbonnen achterin om iedereen te stimuleren om dit aan te schaffen. Wel leuk vond ik te zien in een verbouwingsprogramma dat Jan de Bouvrie met exact zo een plantenmuur werkte maar daar niet de methode van skogluft noemde.
Het boek krijgt 3 sterren van mij.