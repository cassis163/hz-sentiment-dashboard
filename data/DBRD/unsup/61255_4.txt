Dank aan Karakter Uitgevers voor het beschikbaar stellen van dit recensie-exemplaar.

Gevaar schuilt soms in één ogenblik van onoplettendheid.

In Geruisloos is de succesvolle journaliste Stefanie getrouwd met sleepbootkapitein Paul. Hun dochter Nina is zes. Omdat de spanningen in hun huwelijk flink zijn opgelopen, gaan ze op vakantie naar Zeeland. Twee weken tijd voor elkaar in een huisje aan het strand moet hun relatie nieuw leven inblazen. Beiden weten ze dat dit de laatste kans is om hun relatie te redden. Stefanie raakt in de ban van haar ex-vriend Timo die in een naburig huisje met zijn merkwaardige, onsamenhangende vrouw Marlen op vakantie is. De gevoelens die ze plotseling weer voor Timo voelt, verwarren haar en brengen haar in een lastige positie ten opzichte van haar man. Dit zet haar relatie nog meer op scherp en opent tegelijkertijd haar ogen voor een nieuwe toekomst, zonder Paul, die steeds meer als een blok aan haar been begint te voelen... Wat begint als een ontspannen vakantie, eindigt als een angstaanjagende nachtmerrie waaruit ontwaken onmogelijk lijkt.


Geruisloos is alweer de derde thriller die verschenen is voor volwassenen van de hand van Ellen de Vriend. Eerder verschenen al Bitterzoet en Vermist, maar ook de young adult thriller Crush behoort tot haar bibliografie. Geruisloos is haar nieuwste boek en zeker niet het minste.

Het boek begint meteen met een scène die zich afspeelt in een ander tijdsbestek. Het is dan nog niet duidelijk of dit zich al heeft afgespeeld of nog moet gebeuren, maar het zorgt er wel voor dat de lezer onmiddellijk gegrepen wordt. Deze scènes blijven zich afwisselen met passages die zich in het heden afspelen en beetje bij beetje wordt duidelijk wat er die ene middag precies gebeurd is. 

Toch blijf je als lezer nog heel lang met puzzelstukjes zitten die niet goed in elkaar passen. Je weet in grote lijnen wat er gebeurd is, maar de schrijfster krijgt het voor elkaar om nog lang onduidelijk te houden wie of wat er verantwoordelijk is voor bepaalde gebeurtenissen en hoe deze gebeurtenissen samen een geheel vormen. Dit zorgt ervoor dat het verhaal je in zijn greep blijft houden, waardoor het boek moeilijk is weg te leggen.

Helaas wordt het boek naarmate het einde nadert steeds minder en krijg je zelfs het gevoel dat het einde een beetje gehaast geschreven is. Zo worden sommige personages en gebeurtenissen er gedurende het verhaal bij betrokken waardoor de spanning wordt opgebouwd, maar naar het einde toe worden deze erg rommelig afgesloten en hadden ze bijna geen meerwaarde voor het verhaal. Ondanks dat er een prima einde aan het verhaal zit, dat ook nog redelijk onverwachts is, had er meer in kunnen zitten om tot een nog spectaculairder einde te komen.

Het boek wordt bestempeld als thriller en kan het beste geschaard worden in het rijtje van zomer- en winterthrillers van onder andere Suzanne Vermeer, Linda van Rijn en Jet van Vuuren. Het zal dan ook een boek zijn dat veel lezers zal bevallen, maar voor de liefhebbers van bijvoorbeeld King, zal dit boek misschien te veel op een roman lijken. 

Het boek is wat mij betreft 4 sterren waard, vooral door het feit dat het lang heeft geduurd voordat alle details op hun plaats vielen.

Claudia van Koolwijk – recensent De Perfecte Buren