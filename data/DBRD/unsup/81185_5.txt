Opgegroeid in Limburg, sporter in hart en nieren vanaf kleins af aan. Gebrek aan zelfvertrouwen heeft Fernando nooit belast. Zowel in het biljart met zijn opa als met het voetbal was hij overtuigd van zijn kunnen, zijn unieke talent. Tijdens het lezen doet me dat geregeld lachen. Het leest zo ontzettend positief allemaal. Maar het leven van Fernando is allesbehalve gladjes verlopen. Hij heeft willens en wetens gekozen voor voetbal en later ook voor de drank, de drugs en de vrouwen. Maar altijd stond hij op het veld en gaf zijn uiterste inspanning. Ongelooflijk hoe hij en zijn lijf dat hebben volgehouden al die tijd. De buitensporige feesten, zware trainingskampen, de ruzies maar ook zeker de meest lachwekkende kwade jongensstreken. Ik was verbaasd, vermaakt en ik heb gelachen. De foto’s in het katern zijn een leuke toevoeging. Het geeft absoluut een extra dimensie aan het boek.
Zijn opzienbarende carrière, de (inter)nationale successen. Maar zeker ook de merkwaardige manier van handel en wandel in die, voor mij onbekende, voetbalwereld. De firma list en bedrog lijkt het wel. Spelers die als artikelen gekocht en verkocht worden voor adembenemende en absurde bedragen. Hoe Ricksen daarmee om is gegaan is tekenend. Overmatig alcoholgebruik, de duurste huizen en auto’s. En echt élke keer weer die gekke fratsen van hem tussendoor. Ongeacht waar en met welke grootheden hij ook speelde, de bengel in hem nam telkens de overhand. Het vuurwerk afsteken in zijn achtertuin tijdens zijn Glasgowperiode is daar een goed voorbeeld van. Hilarisch maar ook weer triest want dit soort akkefietjes kwamen vooral voor als er ook sprake was van de nodige alcohol. Gelukkig is hij ook nuchter een komiek en kan hij op sympathie rekenen van velen, zo ook die van mij. Schijnbaar is Ricksen geen voetballer die kan leven van zijn technisch hoogstaand voetbal maar wel, en daar is het weer, zijn vechtlust en doorzettingsvermogen. Je kunt van hem zeggen en vinden wat je wilt, maar consequent is hij absoluut! Én eerlijk, goudeerlijk als je het mij vraagt. Alles wat hij vertelt in het boek is bijzonder gedetailleerd en toch klapt hij niet uit de school, hij is integer. Het enige wat hij opvallend doet is vooral niet zijn kop in het zand steken. Alles wat hij heeft meegemaakt, gedaan en verknald, dat dankt én wijt hij aan zichzelf. Of je nu van voetbal houdt of niet, de manier waarop dit verhaal wordt verteld dwingt gewoon respect af. Het is vooral menselijk, zó echt. En als je nagaat dat het is geschreven, nog voordat hij wist ALS met zich mee te dragen, kun je niet anders concluderen dat deze rebel alles met overgave doet. De goede dingen maar zeker óók de slechte. Als zijn optimisme, doorzettingsvermogen en strijdbaarheid tekenend mag zijn voor het gevecht van zijn leven, dat tegen ALS, dan kan het niet anders dan dat Fernando Ricksen als winnaar uit de bus gaat komen. Ik hoop het oprecht voor hem!



Een lekker dik boek, jammer alleen dat het over voetbal gaat. Dát was mijn eerste gedachte een paar maanden geleden toen ik het in de schappen zag liggen. Op de cover een international met een goede kop, zoals dat heet. Zelfverzekerd kijkt hij in zijn Oranjeshirt, vastberaden, de verte in. Het boek trekt wel maar ja……voetbal he?! Niet lang daarna zag ik de aflevering van DWDD met Ricksen als gast. Iedereen had het erover! Ik had duidelijk wat gemist en heb ik alsnog naar ‘uitzending gemist’ gekeken. Dat gesprek vergeet ik nooit meer. Kwam dát even binnen! Met tranen in mijn ogen maar ook zeker met een lach heb ik met veel bewondering naar deze strijdlustige knokker gekeken. Hoe hij sprak over zijn geliefde voetbal, eerlijk en onzelfzuchtig. Als het ware een open boek. Ik heb daar enorm veel respect voor. Toen hij vertelde pas sinds kort de vernietigende diagnose ALS te hebben gekregen zag ik bij Fernando zijn vechtlust. En zoals hij daar zat, zo is het boek ook geschreven. Je hoeft geen voetballiefhebber te zijn voor dit levensverhaal, indringend, grappig en soms onwerkelijk, als je van een écht goed boek houdt dan is dit een echte aanrader!
Zelden heb ik een boek gelezen wat zó raak is samengevat in zijn titel; “Vechtlust”