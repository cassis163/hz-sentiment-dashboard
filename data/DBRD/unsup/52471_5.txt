Dit verhaal is het thrillerdebuut van Marjan van den Berg, die bij de meeste lezers van weekblad “Margriet” bekend zal zijn van haar column over Sanne, waar ze meerdere boeken over heeft geschreven.
Het verhaal gaat over Joy, een vrouw met een verleden. Ze woont samen met Stefan. Hij organiseert jachtevenementen. Op een van deze evenementen staat ze oog in oog met de mannen van een Old Boys netwerk en een van hun stemmen roept herinneringen op. Lang geleden is er iets gebeurd wat ze tot nu toe verdrongen heeft. Maar nu komt alles weer boven en Joy is vastbesloten om wraak te nemen om deze mannen. Hoe gaat ze dat doen en met wie begin je ?
Joy is een schilder en ze begint een beetje bekend te worden. Onbewust (of juist niet) heeft ze op ieder schilderij 5 figuren gemaakt, dit zijn de demonen uit haar verleden. Joy wil dus wraak en probeert te bedenken hoe ze dat het beste kan doen zonder dat het opvalt. Door allerlei toevallige gebeurtenissen wordt het haar mogelijk gemaakt. Gaat het haar lukken om af te rekenen met de mannen, zodat ze haar verleden kan verwerken?
Na het lezen van de proloog weet je zeker dat je verder wilt lezen…Het boek leest heerlijk vlot. De hoofdstukken zijn kort en alles is in chronologische volgorde.
Joy is een heerlijk mens. Ze heeft humor, die ze gebruikt om de gebeurtenissen uit het verleden te verdringen. Op sommige momenten moet je echt om haar lachen. Bijvoorbeeld dat ze foto’s maakt van kreten op wc deuren voor haar “plee-art”, hoe verzin je het. Je kan je goed in haar inleven omdat de schrijfster haar goed en zeer levendig beschrijft. Het is net of jij Joy bent .
Het karakter van Annechien wordt ook goed beschreven. Naast Joy vind ik haar het beste uit de verf komen.
Het plot is absoluut niet voorspelbaar, dit had ik niet zien aankomen.
Voor mij een geslaagd debuut dat echt 5 sterren verdiend.