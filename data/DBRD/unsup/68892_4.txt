Godijn Publishing is ondertussen een vaste waarde geworden in uitgeversland en mag dan wel één van de mindere goden zijn tussen de grote uitgeverijen, elk jaar weer slaagt Godijn erin om kwaliteitsvolle titels op de markt te brengen die een sterk en verrassend verhaal brengen. Met de Boek10-voorstelling van 2017 werden we meteen ook voorgesteld aan het fantasieverhaal van Marguerita Le Roy.

Le Roy slaagt er met haar eerste deel in de Midland-reeks in om een origineel concept te brengen in een genre waar originaliteit al geruime tijd niet meer vanzelfsprekend is. Het verhaal van haar hoofdpersonage Sammy houdt het midden tussen high en urban fantasy, maar laat geen van de tussengenres overheersen. Met een vlotte pen dompelt de schrijfster haar lezers onder in een wereld waarin niets is wat het lijkt. Het contrast tussen het saaie echte leven van Sammy en haar belevenissen in de droomwereld werkt versterkend voor het geheel en stuwt het verhaal voort. Alhoewel de algemene structuur van het boek goed in elkaar steekt, kan ik me niet van de indruk ontdoen dat de inleidende hoofdstukken net iets te uitgebreid werden neergepend. Het duurt zowaar meer dan 100 pagina's vooraleer de actie echt in het verhaal wordt verwerkt, wat ervoor zorgt dat net iets teveel herhaling in het plot naar boven komt. Het is dus even doorbijten om tot de kern van het verhaal te komen als lezer, maar eens je dat punt voorbij bent loont de leesbeurt pas echt de moeite.

Marguerita Le Roy houdt het aantal personages dat van belang is voor de verhaallijn netjes tot een minimum beperkt en voorziet die telkens van de passende diepgang. Het verhaaltempo wisselt af en toe door de regelmatig ingepaste beschrijvende passages, maar breekt de verhaallijn nooit. Het hele verhaal ademt een duistere en bedrukte atmosfeer en biedt zelfs na de leesbeurt niet alle antwoorden op de vragen die doorheen het verhaal naar boven kwamen. Het eerste boek in de reeks besluit met een quasi open einde, dat meer dan voldoende stof laat om een vervolg te rechtvaardigen.

De schrijfstijl en de toegankelijkheid van het boek passen perfect binnen de "leeswereld" van young adult, maar de eigenlijke inhoud vinkt niet alle stereotypische elementen van voorvermeld genre aan en neigt meer naar een volwassen fantasyverhaal. Voor de ervaren lezer zal dit boek een leuke verrassing bieden, de niet ervaren lezer wordt beter eerst even ingewijd in de geheimen van het genre alvorens deze ter hand te nemen. En ik? Wel wees maar gerust dat ik als fantasyfan, young adultfreak en algemeen leesliefhebber met groot verlangen uitkijk naar het vervolg op dit boek.