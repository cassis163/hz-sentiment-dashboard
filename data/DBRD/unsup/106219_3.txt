Zet een pot thee, open een pak koekjes en ga met dit boek op de bank liggen. Gegarandeerd dat je dan een paar bijzonder prettige uurtjes doorbrengt. A Body to Die For  is wat ik maar ‘zachtspannend’ noem: aardige vrouwelijke hoofdpersoon die géén rechercheur is, lost moord op en ontmoet en passant leuke man. Bailey Weggins, journaliste met interesse in speurwerk, wil op een mooie dag even ontspannen en dus rijdt ze naar het hotel annex kuurcentrum van een oude vriendin van haar moeder. Het ontspannen is nog niet begonnen of Bailey treft een vermoord persoon aan. Nodeloos te zeggen dat haar verdere verblijf niet zo ontspannend meer is… vooral niet omdat de plaatselijke rechercheur zeer verwarrende signalen uitzend, op het romantische maar ook op het zakelijke vlak, en omdat het niet bij dat ene lichaam blijft. Heen-en-weer geslingerd tussen haar baan en haar wil de zaak op te lossen en aldus de oude vriendin van haar moeder te helpen, wordt het Bailey bijna teveel. Bailey is een leuke meid en de plot van het verhaal is, hoewel niet uniek, goed in elkaar gezet. Een boek om met een glimlach te lezen. (Door: Jannelies Smit)