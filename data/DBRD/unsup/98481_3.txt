Ik viel in de winkel direct op de vrolijk vormgegeven cover en de geweldige titel. Ik hou erg van roadtrips en was benieuwd wat dit boek mij ging brengen.

Laat ik er maar mee beginnen dat dit boek heel anders was dan verwacht. Geen vrolijke roadtrip met bijzondere ontmoetingen, maar een aanklacht tegen het kastensysteem in India en veel spiritueler dan ik had verwacht.

PK is een onaanraakbare, een jongen die geboren is in een gezin dat nog onder de laagste kaste leeft. Hij ervaart steeds opnieuw dat, ondanks dat er wettelijk geen kasten meer bestaan, het systeem nog erg levend is. In zijn dorp, op school en overal waar hij komt reageren mensen op hem vanuit zijn kaste en niet op hem als mens.
Het verhaal vertelt over het leven van PK en over alle obstakels die hij op zijn weg tegenkomt. Hierdoor krijg je een goed beeld van hoe het, in de jaren 70, in India was.
Het verhaal van de grote liefde en de reis naar Zweden is maar een klein en naar mijn idee niet voldoende uitgewerkt stukje van het boek.

Soms leest het als een sprookje, soms als een politieke verhandeling, soms als een spiritueel verhaal.

Het is zeker geen slecht boek, maar de voorkant en de titel roepen andere verwachtingen op.