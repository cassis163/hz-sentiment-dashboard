Reza verhuist met zijn moeder Jandra en zusje Elena van het Turkse platteland naar het Nederlandse stadsleven. Ze trekken een jaar in bij hun tante Ina en neef Ayaan, omdat hun oom Malek in de gevangenis zit vanwege frauderen. Reza kijkt vanaf de allereerste minuut op tegen zijn neef Ayaan. Ayaan heeft een dikke auto, dure spullen, mooie vrouwen en hij runt het restaurant van zijn familie. Ayaan is echter niet zo’n lieverdje als dat hij lijkt. Hij zit in het criminele circuit en heeft een plannetje in gedachten waarbij hij zijn neef, die zo onschuldig en onwetend is, wel heel goed kan gebruiken. Ayaan bestempelt de band met z’n neef als bloedbroeders. Bloedbroeders steunen elkaar en gaan voor elkaar door het vuur. Bij het uitvoeren van het plannetje van Ayaan gaat het echter gruwelijk mis. Zal de bloedbroederband dit overleven?

Helen Vreeswijk is 54 jaar. Voordat ze begon met schrijven, was ze werkzaam bij de recherche. Nu ze hiermee gestopt is, verwerkt ze haar ervaringen in boeken. Bloedbroeders is hier een van, dit is haar 13e boek.

Het verhaal wordt van verschillende kanten belicht. Je leest over Ayaan en Reza, maar je komt ook het verhaal van de recherche te weten. Dit is een interessant aspect van het boek, want zo wordt het verhaal wat meer uitgediept. Je komt meerdere dingen van het verhaal te weten, onder andere de zaken die Ayaan over het hoofd ziet.
De hoofdpersonen, Ayaan en Reza, worden het meest beschreven in het verhaal. Je leest hoe onwetend Reza wel niet is en hoe goed hij zijn best doet om het juiste te doen. Ook al komt hij uit een andere cultuur, je merkt dat hij toch goed weet wat wel en niet kan. Je merkt ook heel goed hoe Ayaan over dingen denkt. Hij is egoïstisch, lui en respectloos. Ook zet hij dingen graag naar zijn hand. Soms is het gewoon ergerlijk. Hoe hij bijvoorbeeld tegen zijn moeder Ina doet, is onacceptabel. Verder is het jammer dat Fleur, de vriendin van Reza, niet heel erg wordt uitgediept. Soms wordt ze in het verhaal genoemd, maar verder kom je niet heel veel van haar te weten. In het begin wordt verteld hoe zij tegen Ayaan aankijkt, maar in de rest van het verhaal kom je niks behalve haar handelingen te weten.
De titel van het verhaal is goed gekozen. Het begrip ‘bloedbroeders’ heeft voor Reza en Ayaan een verschillende betekenis. Reza neemt dit veel serieuzer dan Ayaan, die Reza hiermee aan het lijntje probeert te houden. Dit aspect zit in de rode draad van het verhaal en verklaart waarom Reza op de ene manier handelt en Ayaan op de andere manier.
De spanning wordt goed opgebouwd in het boek. Dit zorgt ervoor dat je niet wilt stoppen met lezen. Het verhaal is opbouwend naar de klus toe en na de klus worden de gevoelens van Reza en Ayaan goed beschreven. Je zou het niet denken, maar Ayaan is toch wel bang voor de gevolgen. Je zou van dit personage verwachten dat hij op zichzelf vertrouwt dat hij alles goed heeft gedaan, maar toch zit die onzekerheid bij hem erin.

Al met al is dit boek wel een flinke aanrader. Het feit dat dit verhaal waargebeurd is, triggert ook al wat meer tot lezen. De spanning is goed opgebouwd en je kunt je door de goede beschrijvingen prima inleven in Reza en Ayaan. Ook is het eens sjiek om eens te lezen hoe het er in zo’n crimineel circuit ‘aan toe gaat’. Natuurlijk is dit fictie, maar het geeft voor het gevoel wel een goed beeld. Zeker omdat dit verhaal waargebeurd is en Helen dit zelf heeft meegemaakt.

Reza en Ayaan zijn bloedbroeders, maar wil je weten voor hoelang? Lees dan dit boek!