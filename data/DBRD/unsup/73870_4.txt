Het thema van de Kinderboekenweek 2016 is: ‘Voor altijd jong’. In deze feestelijke week staan opa’s en oma’s centraal. Overal in het land organiseren scholen, boekhandels en bibliotheken gezellige activiteiten voor jong en oud. Het is erg leuk dat het Kinderboekenweekgeschenk dan ook door een oude opa geschreven is.  

De 87-jarige Dolf Verroen neemt je mee terug in de tijd, naar meer dan zeventig jaar geleden toen Dolf nog een Dolfje was. Een bescheiden jongetje met een uilenbrilletje. De schrijver was elf jaar toen de oorlog uitbrak, net zo oud als Joop, de hoofdpersoon van het boek.  

Nederland is al een tijd in oorlog. De vrienden Joop en Kees krijgen er steeds meer last van. Het eten is op de bon, ‘s avonds mag er niemand de straat meer op en ook op school is alles anders. Meester Millenaar mag geen kwade dingen zeggen over de Duitsers, kinderen hebben ruzie met elkaar en op een keer is de school gewoon gesloten. Maar het ergste is dat Joop van zijn ouders niet meer met Kees mag spelen. Kees is zijn beste vriend, hij kan er toch ook niets aan doen dat zijn ouders bij de NSB zitten?  

Ondanks dat Oorlog en vriendschap maar een heel dun boekje is, laat de schrijver veel belangrijke onderwerpen voorbijkomen zoals: onderduiken, het verzet, Jodenvervolging, de NSB, honger, bevrijding en Radio Oranje. Het mooie aan het verhaal is dat de hoofdpersoon, net als de lezers van het Kinderboekenweekgeschenk, op de basisschool zit. Hierdoor gaat het verhaal voor de kinderen echt leven. Het boek is heel geschikt om klassikaal te lezen, bijvoorbeeld rond Bevrijdingsdag, als de Tweede Wereldoorlog op het lesprogramma staat.  

De tekst van het boek is eenvoudig, het bevat veel korte zinnetjes en weinig moeilijke of nieuwe woorden. Woorden die onbekend kunnen zijn, zoals Jeugdstorm, gaarkeuken, schuilkelder of het verzet worden allemaal duidelijk gemaakt in het verhaal. De hoofdstukken tellen niet meer dan drie bladzijden, wat heel prettig leest. In bijna elk hoofdstuk staat weer een ander onderwerp over de oorlog centraal. Ook dit is handig als je het verhaal op school wilt bespreken.  

De illustraties in het boek zijn gemaakt door Charlotte Dematons. Op de voorkant staat Joop (of Dolf) in kleur afgebeeld, om hem heen zijn alle belangrijke gebeurtenissen uit het boek getekend. Deze tekeningetjes zijn overigens zwart-blauw. Joop is dus echt het middelpunt. Het boekje staat verder vol met heel sprekende illustraties die goed bij de tekst aansluiten.  

In het boek zit een voorgedrukte ansichtkaart waarmee kinderen hun grootouders kunnen uitnodigen om samen iets gezelligs te gaan doen. Na het lezen van dit prachtige Kinderboekenweekgeschenk weten kinderen wat hun (overgroot-) opa’s en oma’s allemaal hebben meegemaakt in de oorlog. Hoe mooi zou het zijn als ze hen, naar aanleiding van dit verhaal, zouden uitnodigen om samen over vroeger te praten. Misschien kunnen ze wel net zulke mooie verhalen vertellen als opa Dolf!