Wat meteen opvalt zodra ik dit boek in handen heb is de super de luxe uitstraling. Een prettig in de hand liggend formaat, aansprekende fluorescerende oranje kleur op de omslag en ook binnenin. De rug van het boek heeft een linnenstructuur en dan zijn er nog de zgn pregen* in de omslag en daarbij is de luxe uitstraling helemaal compleet.
*Pregen = Stempels, die een ‘verdieping’ geven.

Wat opvalt zodra je het boek openslaat is het zogenaamde schutblad met de vogeleieren. Ook is daar weer het felle fluorescerende oranje dat door het gehele boek terugkeert. Op het achterschutblad zijn alle eieren uitgekomen…

Het betreft een ABC-prentenboek met zoals de titel al verklapt vogels in de hoofdrol. Vogels in alle soorten, maten en kleuren. De gedichten zijn kort en krachtig. Het enige wat mij er aan opvalt is dat sommige namen voor de jonge doelgroep (vanaf 5 jr) wat lastig zullen zijn om uit te spreken. Te denken valt aan bv Jaap jacana, Laetitia, Quinten quetzal en Sibelius.

De illustraties zijn zo mooi dat menig plaat niet zou misstaan met een lijst eromheen, en een muur opfleurt in een kinderkamer. Maar dat zou een beetje zonde zijn van het boek om ze eruit te scheuren.

Vrolijke Vogels is een absolute aanwinst voor de boekenkast waarin steeds iets te ontdekken valt. En daarbij voor mij eentje om extra zuinig op te zijn.

Deze review verscheen als origineel op mijn blog.