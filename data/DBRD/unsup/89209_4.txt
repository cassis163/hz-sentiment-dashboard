Ragdoll gaat over Wolf, een rechercheur die als gevolg van de afloop van een andere afschuwelijk zaak, twee jaar in een psychiatrische instelling heeft gezeten. Het is eigenlijk een wonder dat hij nog terug aan het werk is mogen gaan als rechercheur bij de MET. De reden daarvan is waarschijnlijk dat hij ondanks de actie op het einde van die rechtzaak, toch gelijk had.
 
Deze keer is de zaak te gruwelijk voor woorden. In een appartement wordt een lijk gevonden, wanstaltig uitgestald. Het lijk is met naald en draad aan elkaar genaaid en bestaat eigenlijk uit delen van 6 verschillende personen, hoofd, romp, linker- en rechterbeen en linker- en rechterarm. Allemaal onderdelen van andere vermoordde personen. Wie doet zoiets en waar is de rest van de lichamen?
Snel na deze ontdekking blijkt de ex van Wolf een lijst te hebben gekregen van de dader, een lijst met 6 namen, de volgende 6 die vermoord zullen worden en wanneer. Toevallig, of niet, is de laatste naam op de lijst die van Wolf zelf.
Het is lastig om meer over dit boek te vertellen zonder spoilers. Laten we het erop houden dat de politie met man en macht probeert de personen op de lijst te beschermen.
 

Dit boek valt om te beginnen op door de vormgeving. Zelf heb ik een proefdruk voor het Dwarsligger exemplaar gelezen. Dit was een papieren versie, A4 formaat in plastic ringen, maar zelfs deze proefdruk bevat een rode draad en een naald. Ik heb van andere recensies begrepen dat het boek een genaaide rug heeft, rode draad. Dit maakt dat het boek opvalt in de boekhandel, verder wordt er veel gesproken over de cover van dit boek. De marketing van dit boek is dus erg doordacht en sluit naadloos aan bij de inhoud en de titel.

Hulpverleners zijn bekend met het ABC van de EHBO:
ademhaling
bewustzijn
circulatie

Wanneer ieder apart falen of een combinatie, ga je dood.
Wil je iemand vermoorden, moet je gewoon zorgen dat je een element van het ABC onder uithaalt.
Ademhaling: verstikken, wurgen, verdrinken, vergiften
Bewustzijn: vergiften, klap op hoofd, schieten
Circulatie: neersteken, schieten

Ik heb al veel thrillers gelezen en in de meeste worden mensen gewoon neergeschoten, neergestoken, neergeslagen of verstikt. Dan heb je 95 procent van de modus operandi wel gehad. Deze thriller heeft nog enkele extra's in petto. Ik kan alleen maar bewondering hebben voor de briljante manier waarop de moorden worden voorbereid en uitgevoerd. Ja, het lot en toeval helpen hier en daar ook. Vooral de moord op de eerste persoon op de lijst is indrukwekkend. Ik moet opletten dat ik hier niet te idolaat doe of ik krijg politie over de vloer :-)

Is alles dan perfect in dit debuut van Daniel Cole? Neen, nog niet zou ik zeggen. De proloog is niet de vishaak waarmee je lezers in het verhaal trekt om nooit meer los te laten. De proloog bevat amper dialoog en moet het hebben van beschrijvingen en lijkt een afgerond geheel, namelijk de vorige rechtszaak waar Wolf door het lint gaat. Dat trok me niet direct in het verhaal en ik vroeg me zelfs af of ik een voorgaand boek gemist had.

Hier en daar had ik ook problemen met de geloofwaardigheid van het verhaal. ja, het is fantasie en daarin kan alles, maar bepaalde dingen die Emily Baxter, Wolf en Alex Edmunds deden stroken volgens mij toch echt niet met hoe politieonderzoek en rechercheren in zijn werk gaat. Uiteraard is er bij ieder onderzoek wat tunenlvisie, maar dat mensen daar dan op eigen initiatief zo mee kunnen doorgaan, dat betwijfel ik.

Dat neemt allemaal niet weg dat dit een geweldig debuut is, amper te geloven zelfs dat het een debuut is. Het leest vlot, het is spannend, gedetailleerd en erg origineel.

Dank
Ik heb dit boek gewonnen bij een actie van Dwarsligger in samenwerking met Ambo|Anthos uitgevers, waarvoor mijn dank. Op dat moment was dit boek in Dwarsligger nog niet uit. Het boek zal/is 715 pagina's in dwarsliggerformaat tellen.