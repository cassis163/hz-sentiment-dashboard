De vijf verhalen in de verhalenbundel Verkruimeld land situeren zich in het zogenaamde land van uitersten, een verder ongespecificeerde plaats. Aya Sabi schetst de lemen hutjes, het magische woud en de buitenwijken echter met verve, zodat je de verschillende locaties in geuren en kleuren voor je ziet. Ieder verhaal heeft bovendien een eigen hoofdpersonage: een vroedvrouw die niets anders dan sterfelijkheid ziet bij de baby's die ze ter wereld brengt, een jongeman die werkt in een wapenfabriek, een meisje dat ’s nachts in het donkere woud stiekem gaat zwemmen maar beschuldigd wordt van bezetenheid, een man in de gevangenis die zijn geliefde vraagt op hem te wachten, een straatschilderes die zich verkleed als een waarzegster en een jongen met een bom. Geen enkele van de personages krijgt een naam, maar desondanks delen ze hun diepste dromen en angsten met de lezer. Verkruimeld land gaat over het leven en haar eindigheid, over oorlog en vrede, haat en liefde, heerschappij en machteloosheid. Een dun en klein boek qua formaat, dat een grootse indruk achterlaat.
"Dit land is van niemand, zoals de rest van de wereld, daarom hebben wij er net zoveel recht op als ieder ander."
Het opvallendste kenmerk aan de bundel is de beeldende, poëtische schrijfstijl van Aya Sabi. In combinatie met de enigszins Oosters aanvoelende setting, is het soms net alsof je een onontdekt sprookje leest. Oftewel: de debutante heeft een zeer authentieke stem, wat Verkruimeld land een bundel als geen ander maakt. Heden en verleden lijken bovendien door elkaar te lopen, alsof de tijd er niet toe doet.
Maar hoe poëtisch en beeldschoon de taal in het boek is, zo rauw en tijdloos zijn de onderwerpen. In 'Bestofte gordijnen' kruipen we bijvoorbeeld in de huid van een zelfmoordterrorist en ook in de andere verhalen ligt de dood op de loer. Evenals oorlogen, heerschappij en de bijbehorende machteloosheid. De personages hunkeren naar vrijheid, maar leven in angst en onderdrukking. Dit stemt tot nadenken: in hoeverre beschrijft Sabi hierin de tegenstellingen in onze eigen maatschappij? En hoe verkruimeld is onze wereld eigenlijk?
In het poëtische Verkruimeld land is de rauwe werkelijkheid nooit ver weg ★★★★
Deze recensie verscheen ook op Boekvinder.be.