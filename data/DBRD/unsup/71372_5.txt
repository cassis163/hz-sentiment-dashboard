Terug naar Hasselt is een boeiend, humoristisch en tegelijkertijd ontroerend verhaal over een zeer aantrekkelijk pubermeisje van vijftien dat constant tussen twee vuren staat, namelijk de aantrekkelijke, mysterieuze Serge en de al even knappe, maar flamboyante Tom. Beide jongens zijn ouder dan zij en komen uit verschillende sociale klassen: Serge woont alleen onder begeleiding en Tom is een telg van een welstellende brouwersfamilie, met cafés van Hasselt tot aan de kust. De twee zijn vrienden, maar tussen hen schuilt toch een zekere rivaliteit, ondanks het feit dat ze van elkaar houden. Het meisje heeft met de jongens een driehoeksverhouding hetgeen haar vaak in een penibele situatie brengt, met schuldgevoelens als gevolg. Ze ziet beide jongens enorm graag, maar het is moeilijk om een definitieve keuze te maken. Het boek is uniek en de schrijfster, Gudrun Bongaerts, is niet in het minst verlegen om te schrijven hoe ze de dingen aanvoelt en ervaart. Waarom zou ze? Eerlijkheid is een menselijke eigenschap die vandaag de dag maar al te dun gezaaid is. Naast de rode draad worden sociale en historische thema’s aangehaald, zoals de vooroordelen ten opzichte van HIV- en aids-patiënten begin jaren ’80, de bende Haemers, de aanslagen van de CCC en zelfs, de hoofse literatuur van de middeleeuwen. Dit alles geschetst in een prachtig decor waarin romantiek, liefde, komedie en intriges overvloedig zijn. Als dit verhaal verfilmd zou worden, zou het zeker een Gouden Bertje en een Oscarnominatie in de wacht slepen.