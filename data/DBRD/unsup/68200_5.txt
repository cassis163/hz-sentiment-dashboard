In De Geheime Boekenclub maken we kennis met Eva Blake. Eva is een getalenteerd historica, en conservator van het Getty museum. Ze is veroordeeld voor de moord op haar man, die tijdens een auto-ongeval om het leven is gekomen. Eva zat dronken achter het stuur. Haar advocaat heeft haar aangeraden om schuldig te pleiten, in ruil voor een kortere straf. Als Eva 2 jaar vast zit, komt Tucker Anderson van de CIA bij haar op bezoek. Er wordt haar gevraagd op zoek te gaan naar de Gouden Bibliotheek. De vriend van Tucker, Jonathan Ryder, is doodgeschoten op het moment dat hij gevoelige informatie doorspeelde aan Tucker. Het Boek der spionnen is zoek, en moet gevonden worden. Judd Ryder, de zoon van Jonathan, wordt ook door de CIA ingehuurd als contractwerker, om Eva te vergezellen in haar zoektocht naar de Geheime Bibliotheek. Vanaf dat moment is niets meer wat het lijkt, en niemand is wie hij zegt dat hij is.
Eenmaal begonnen aan De Geheime Boekenclub moet je doorlezen. Het verhaal is ongelofelijk spannend. De plotwendingen volgen elkaar in een hoog tempo op. Zo hoog dat je af en toe buiten adem bent van alle actie. De personages komen erg goed tot hun recht en zijn goed uitgewerkt. Ook de gedetailleerde beschrijvingen maken dat je zelf op zoek wilt gaan naar deze bibliotheek. Er zijn vele verschillende verhaallijnen en het is magistraal goed gedaan hoe alles op het eind samenkomt. De plot is duizelingwekkend spannend. De personages Eva Blake en Judd Ryder zijn uitermate geschikt om in een volgend boek weer de hoofdrollen te spelen. Het leuke aan het verhaal is dat het op werkelijke feiten berust. De Koninklijke Bibliotheek van Constantinopel van het Byzantijnse Rijk heeft echt bestaan.
Al met al wil je met dit boek wegkruipen op de bank en pas weer opstaan als je het boek met een diepe zucht hebt dichtgeslagen!