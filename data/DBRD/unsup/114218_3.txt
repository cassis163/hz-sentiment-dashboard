Dit was weer een onvervalste Lee Child met Jack Reacher in de hoofdrol. In dit boek is hij niet in zijn eentje op wraaktocht, maar werkt hij samen met 3 leden van zijn team uit zijn militaire periode. Op het moment dat het boek begint is hij, zoals gewoonlijk, alleen op pad; alleen vergezeld van een tandenborstel en - sinds 9/11 - van een identiteitsbewijs. Wanneer hij merkt dat er geld op zijn bankrekening is gestort blijkt het bedrag een bepaalde code te herbergen - een oproep om hulp van een voormalig lid van zijn team van Special Investigators. Een ander lid van het team is vermoord en dan treedt hun vroegere strijdkreet in actie: handen af van de Special Investigators. Van verschillende kanten wordt de roep om hulp beantwoord en met zijn vieren gaan Reacher en zijn mensen de strijd aan met de moordenaars van hun vriend.

<b>De rekening</b> is weer een prima boek van Lee Child, maar voor mij niet zijn allerbeste. Ik werd minder gegrepen door het verhaal en het leek voor mij iets te veel op de automatische piloot geschreven. Er zaten te weinig verrassingen in het verhaal. Desalniettemin een hele dikke voldoende en gauw op zoek naar een volgend boek van Child!