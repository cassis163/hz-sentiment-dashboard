"Lichte jaren" is het eerste deel van de vierdelige kroniek over het wel en wee van de familie Cazelets, een vooraanstaande familie in het Engeland van net voor de Tweede Wereldoorlog.
Schrijfster Elizabeth Jane Howard (1923-2014) neemt de lezer mee van het "drukke wereldse" Londen naar het rustieke Engelse platteland van Sussex en laat je meeleven met de vele gebeurtenissen in het leven van drie generaties van de familie Cazelets en hun personeel.
Zij doet dit met zeer heldere en bloemrijke taal en heeft het vermogen zich goed in te leven in zowel de volwassen denkwereld als de kinderdenkwereld.
Met veel detail beschrijft ze de kleuren, de kleding en de omgeving maar ook de verschillende karakters en relaties van de vele familieleden worden herkenbaar beschreven.
Howard schrijft niet een chronologisch verhaal maar bouwt het op met steeds korte sc√®nes waardoor je ook van verschillende kanten zicht krijgt op het verhaal. Het gevolg hiervan is wel dat het af en toe wat verwarrend kan zijn als het verhaal ineens vanuit een ander perspectief verder gaat maar het lukt de schrijfster vaak weer snel de lezer mee te krijgen in het verhaal.
Door de vele verhalen en perspectieven in het boek blijven er wel een paar losse eindjes over, maar wie weet worden deze in de volgende delen weer opgepakt.
Wie zich wil onderdompelen in een ogenschijnlijk rustig voortkabbelend verhaal maar ook de diepere lagen daaronder graag wil ontdekken , heeft met deze kroniek het juiste boek in handen.