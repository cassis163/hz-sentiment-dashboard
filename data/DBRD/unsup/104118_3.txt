Frans de Jongh emigreerde in 1919 naar China om aan de armoede hier te ontkomen. In China bouwde hij een goed leven op en na tien jaar kwam hij terug naar Nederland om te trouwen. Met zijn kersverse bruid Willy Defoer ging hij weer naar China. Frans en Willy stichtten een gezin en leefden het comfortabele leven van ex-pats in een van de verdragshavens van China; eerst Shanghai, later Tientsin.

Hier in het Oosten alles wel is een zeer persoonlijk boek, omdat Frans de Jongh een oud-oom van Mieke Melief was. Samen met de oudste dochter van Frans, Anneke, heeft Mieke alle brieven, foto’s, kaarten en telegrammen die nog bewaard zijn gebleven uit de jaren dan de familie de Jongh in China woonde bekeken. Er werd destijds veel heen en weer gecorrespondeerd met de familie in Nederland. Allerlei nieuws van zeer persoonlijke aard tot berichten over het bedrijf waar Frans werkte passeren de revue.

Maar in 1941 brak de Tweede Wereldoorlog ook in het verre Oosten uit. Japan bezette een aantal Aziatische landen, waaronder Nederlands-Indië en China. In 1943 werden allen met een geallieerde nationaliteit in kampen opgesloten. Anneke heeft Mieke uitgebreid verteld over het Jappenkamp Weihsien waar zij met haar ouders en broertjes en zusjes verbleef tot de bevrijding in 1945. Door de oorlog werd de correspondentie behoorlijk beperkt, want brieven werden vaak pas veel later, soms jaren later pas, bezorgd. Bovendien werden de berichten door de censuur anders van aard.

Een echte familiekroniek dus, maar door de inhoud ook erg interessant is voor anderen, omdat er toch eigenlijk wereldgeschiedenis wordt verteld. De uitgebreide briefwisseling tussen Frans en zijn familie in Nederland is een heel goede documentatie over westerlingen in China. En dat er ook Jappenkampen in China waren is misschien niet helemaal onbekend, maar tot nu toe is er in Nederland niet veel aandacht aan geschonken. Het relaas van Anneke over dat kamp in Weihsien belicht een onderdeel van de W.O. II waar tot nu toe niet veel over bekend was (bij Nederlanders).
Achterin het boek staan uitgebreide noten die nog meer informatie verschaffen over China tussen pakweg 1900 en 1950.

Na de Tweede Wereldoorlog is China uit ons gezichtsveld verdwenen, omdat Mao er aan de macht kwam en wij niets met hem en dat vermaledijde communisme te maken wilden hebben. (En Mao niets met kapitalistische westerlingen.) Maar door dit boek blijkt eens te meer dat China voor het westen ooit een gewild land was om te wonen en te werken en om zaken mee te doen.
China is nu compleet anders dan aan het begin van de verdragshavens, de banden worden weer aangehaald, bedrijven en mensen gaan weer naar China.