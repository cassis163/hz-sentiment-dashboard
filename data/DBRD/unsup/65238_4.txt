James Bowen, een aan lager wal geraakte, verslaafde straatmuzikant, komt op een dag thuis en treft in zijn portiek een rode kater aan. Het beest wil niet weg en uiteindelijk ontfermt James zich over hem. Ondanks dat James moet ploeteren om zijn hoofd boven water te houden en geen cent te makken heeft, besluit hij om met de kat naar de dierenarts te gaan en hem aan zijn verwondingen te laten helpen. De kat, die door James Bob wordt genoemd, blijkt van niemand te zijn en blijft uiteindelijk bij James wonen. Op een dag, als James onderweg is naar zijn vaste plek op straat om daar te spelen, volgt Bob hem. Vanaf dat moment zijn James en Bob onafscheidelijk. Waar James is, daar is Bob. De mensen op straat zijn ook gecharmeerd van Bob: James krijgt nu meer geld dan toen hij nog zonder Bob optrad. Bij sommige andere straatmuzikanten levert dit kwaad bloed op. Op een bepaald moment besluit James dan ook te stoppen met optreden en wordt hij krantenverkoper. Het doet James, die nog steeds vecht tegen zijn drugsverslaving, goed om iemand te hebben om voor te zorgen. Als hij met Bob op straat is, zien de mensen hem opeens weer staan. In hun ogen wordt hij aardiger, zeker nadat hij zo ontmenselijkt was geraakt. James krijgt er zijn identiteit door terug: "Ik was een niemand geweest; ik werd nu weer iemand." Omdat Bob zo belangrijk is voor James, besluit hij om omwille van Bob volledig clean te zijn. Dat hij daardoor een lange weg moet afleggen, deert hem niet. Hij heeft Bob die hem steunt.

Bob de straatkat is een ontroerend verhaal over de liefde van een man voor zijn kat en over de kwetsbaarheid die deze liefde tot gevolg heeft. Het verhaal wordt vanuit de ik-vorm door James verteld. Zo nu en dan vertelt hij over zijn jeugd en waar het mis is gegaan.

Na het lezen van dit boek kan het niet anders dan dat je fan bent geworden van Bob. Wat een bijzondere kat en wat een ontroerend verhaal.