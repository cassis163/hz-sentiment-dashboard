Mijn zusje de seriemoordenaar is geschreven door Oyinkan Braithwaite. Zij is een Nigeriaanse auteur van vooral korte verhalen en deze roman is haar debuut.

De titel Mijn zusje de seriemoordenaar is een flinke trigger om aan dit boek te beginnen. Meteen start het boek met twee zusjes die een lijk en de plaats delict aan het opruimen zijn. Het boek is geschreven vanuit het standpunt van Korede, de oudere en verantwoordelijke zus. Zij is niet knap en werkt hard als verpleegster in het ziekenhuis. Zij is verliefd op Tade, een arts die daar ook werkt. Haar jongere zusje Ayoola is zeer aantrekkelijk en eist overal alle aandacht op. Mannen vallen als een blok voor haar. Ze verslijt haar vriendjes wel op een heel aparte manier, ze steekt ze dood zodra er iets voorvalt wat haar niet aanstaat. Daarna belt ze haar zus Korede om de boel op te ruimen en fladdert ze verder naar haar volgende vriendje. Door een heftige jeugd met een gewelddadige vader zijn de zusjes enorm vergroeid met elkaar en heeft hun moeder aan Korede gevraagd haar zusje te beschermen.

Als Ayoola een relatie krijgt met Tade, plaatst dit Korede voor een enorm dilemma. Ze is verliefd op hem en jaloers op haar zusje, maar ze realiseert zich ook dat hij het volgende slachtoffer zal zijn. Het innerlijke conflict bij wie haar loyaliteit dan ligt, vormt de kern van het verhaal.

Het boek is opgebouwd in beknopte zinnen en korte hoofdstukken en leest makkelijk weg. De schrijfstijl is vlot, soms wat afstandelijk met onderkoelde humor en maatschappij kritische kanttekeningen, zoals over corruptie en het uithuwelijken van jonge meisjes. De Nigeriaanse politie komt niet als erg bekwaam over; zij eisen steekpenningen op en verrichten geen gedegen onderzoek, anders zouden de zusjes allang door de mand zijn gevallen. Vooral Ayoola wordt nogal één dimensionaal beschreven door haar zus en ook Tade en hun moeder worden vrij eenzijdig belicht. De lezer krijgt vooral een inkijkje in het hoofd van Korede, maar daar speelt zich gelukkig genoeg in af.