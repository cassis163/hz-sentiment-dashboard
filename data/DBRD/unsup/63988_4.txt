De zwarte orde - de derde in het Nederlands verschenen thriller van James Rollins - is opnieuw een schot in de roos: minder bombastisch dan zijn voorgaande thriller De steen der wijzen en met recht een pageturner. Het boek is met tomeloze vaart geschreven en elke vergelijking met Dan Brown is uit den boze. Deze laatste heeft blijkbaar met De Da Vinci code voldoende geld bijeen gesprokkeld om te kunnen rentenieren: het boek dateert alweer uit 2003 en het ziet er niet naar uit, dat er op korte termijn een nieuw boek van hem verschijnt. Gelukkig zijn er nog productieve thrillerschrijvers zoals James Rollins en Lee Child (van de Jack Reacher-boeken).
De zwarte orde voert ons over de aardbol - via de Verenigde Staten naar Denemarken, Nepal en Zuid-Afrika. De spanning blijft tot het eind aanwezig en onwillekeurig na het dichtklappen van het boek begin je al uit te kijken naar de volgende thriller van James Rollins - waarin een thema over Marco Polo is verwerkt.
Jammer is alleen, dat de eerste thriller van James Rollins - IJsjacht uit 2004 - volledig aan de aandacht van crimezone.nl is ontsnapt. M.i. zijn beste thriller tot nu toe!