Wil je aan Vlammen beginnen maar heb je De Hongerspelen nog niet gelezen? Leg dit boek dan onmiddellijk weg en zorg dat je eerst het eerste deel van de serie leest. Vlammen is namelijk een spannend vervolg en is echt een tweede deel in een serie. Lees deze recensie niet verder, installeer je eerst met De Hongerspelen op de bank.
In De Hongerspelen heb je kennisgemaakt met Katniss, die namens haar district naar de Hongerspelen moest. Daar moest ze samen met Peeta vechten tegen kinderen uit de andere districten van Panem. Hoe onwaarschijnlijk het ook was, Katniss en Peeta zijn samen als winnaars uit de strijd gekomen. Maar aan het eind van het eerste boek werd al duidelijk dat de strijd tegen de machthebbers in het Capitool daarmee eigenlijk pas begon...
Wanneer Vlammen begint staan Katniss en Peeta op het punt om te beginnen aan hun zegetocht langs de andere districten. Daar hebben ze niet bepaald zin in: ze zullen de familieleden van hun slachtoffers uit de Arena onder ogen moeten komen. Daarnaast vindt Katniss het verschrikkelijk dat ze zal moeten doen alsof ze stapelverliefd op Peeta is. Hun sprookjesrelatie is volgens de minister de enige manier om de sluimerende opstandige gevoelens van de mensen in de districten de kop in te drukken.
Katniss gelooft er maar weinig van. En terecht, zo blijkt al snel. Maar voordat ze zich druk kan maken over een mogelijk opstand tegen de regering, gebeurt er iets dat haar aandacht volledig opslokt. Katniss en Peeta zullen zich opnieuw moeten bewijzen, en van de gevolgen van hun strijd hangt nu meer af dan ooit tevoren.
Vlammen is al net zo spannend als het eerste boek in de serie: als je er aan begint kun je het maar moeilijk wegleggen. Toch is dit tweede boek iets minder indrukwekkend dan het eerste. Dat komt doordat je het idee van De Hongerspelen nu kent, het is minder overdonderend dan in het eerste boek. Daarnaast voelen de verhaalwendingen soms wat kunstmatig aan; het lijkt alsof de auteur precies weet waar ze in een derde boek naar toe wil, en dat ze nu alles daarvoor aan het 'klaarzetten' is. Desalniettemin is Vlammen spannend en is het heel erg vervelend dat je na het dichtslaan van dit boek weer een tijdlang moet wachten op het vervolg.