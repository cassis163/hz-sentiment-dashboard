In het dorpje Spritskruim gaat alles er rustig en vriendelijk aan toe, het is er vredig. Op een dag stormt een slechtziende cycloop het dorp in en laat een spoor van vernieling achter. De bewoners, aardig als ze zijn, nemen hem niks kwalijk: hij ziet per slot van rekening niet goed! Ze besluiten hem te helpen en een bril voor hem te maken. Maar wat de cycloop dan doet…
Ik ben fan van het werk van Floor Rieder, zo besprak ik al haar versie van Alice in Wonderland en Waar is Ludwig? (het prentenboek van de Kinderboekenweek van vorig jaar) Beide echte kunstwerken! Dat is in dit geval niet anders. WOW!
Wat een ontzettend gaaf prentenboek is dit! Het begint al met de omslag: van linnen en met reliëf. Luxe, stoer en griezelig, want je voelt de schubben van de cycloop. En vanbinnen: een spannend, grappig en bijzonder verhaal over vriendelijkheid, behulpzaamheid, een monster dat geholpen moet worden en wat daar flink misbruik van maakt…
En dat geïllustreerd met de kunst van Floor; prachtige gedetailleerde illustraties waar van alles op te zien valt, in donkere kleuren die perfect passen bij de sfeer van het verhaal.
Een Kunstwerk met de grote K als je het mij vraagt. Zo mooi, bijzonder en uniek. En het verhaal is dat ook, want niet veel kinderboeken hebben geen “ze leefden nog lang en gelukkig” einde. (mijn kleuter was er wel een beetje van in de war merkte ik, dat kent hij niet!)
Echt een aanwinst voor je (kinder-)boekenkast!