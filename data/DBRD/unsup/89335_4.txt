What if it's us gaat over Arthur en Ben, twee jongens, die worden samengebracht door het universum. En vervolgens weer van elkaar gescheiden worden. Lukt het Arthur om Ben te vinden? Lukt het ze om bij elkaar te blijven?

Door het boek heen, dat door Becky Albertalli en Adam Silvera geschreven is, komen veel popcultuur elementen terug. Zo zijn er veel verwijzingen naar Harry Potter, wat ik zelf heel erg kan waarderen. Daarnaast schrijft Ben fanfiction, een aspect van het verhaal dat voor mij heel herkenbaar is. Je merkt ook duidelijk dat elk van de personages is geschreven door een van de auteurs. (kijk bijvoorbeeld eens naar initialen van de personages en vergelijk deze met die van de auteurs)

Het boek wordt dus verteld vanuit de standpunten van Arthur en Ben. Arthur is een lieve jongen maar een ontzettende flapuit die veel te veel nadenkt. Ben daarentegen is een beetje negatiever, een jongen die altijd te laat komt, en soms te weinig nadenkt. Ik vroeg me daarom wel af of de twee eigenlijk wel bij elkaar paste, wat erg verschilt van wat ik dacht bij bijvoorbeeld Simon.


Desondanks is het een ontzettend lief maar realistisch boek. Voor mij als tiener is het ontzettend herkenbaar, ik kan helemaal begrijpen hoe Arthur zich voelt bij alle eerste keren, zoals je eerste vriendje, je eerste zoen etc (en do-overs haha). Daarnaast is het ook eigentijds vanwege de popcultuur elementen maar ook vanwege het feit dat de jongens homo zijn. Het laat de lieve maar ook de realistische kant van het zijn van queer zien.

Met dit boek hebben Adam Silvera en Becky Albertalli mijn hart alweer weten veroveren. Dit lieve en realistische verhaal is echt een aanrader!