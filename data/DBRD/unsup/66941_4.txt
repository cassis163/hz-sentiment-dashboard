De schrijfster:
Deborah de Poorter is 28 jaar, schrijfster, medewerker communicatie en 'motivational speaker'. Toen ze ongeveer 20 jaar oud was, kreeg ze te maken met een conversiestoornis. Om hier meer bekendheid aan te geven startte ze de website hetvaltwelmaarnietmee.nl. Later bewerkte ze een aantal van haar blogs tot een boek met dezelfde titel. Dat boek kwam uit op 10 april 2015. Inmiddels is Deborah een nieuwe website gestart deborahdepoorter.nl Op haar websites geeft ze ook ruimte aan anderen om hun verhalen te delen onder de noemer #shareyourstory en ze biedt schrijfcursussen aan.


Het boek:
In de eerste hoofdstukken beschrijft Deborah haar leven in aanloop naar haar ziekte. Ze studeert, heeft een baan en een druk sociaal leven. Opeens valt ze zomaar flauw, niet één keer, maar aan de lopende band. In eerste instantie probeert ze verder te leven zoals ze tot dan toe leefde, maar dat blijkt al snel onmogelijk. Meerdere keren op een dag ligt ze op de grond. Ze zoekt hulp, maar de artsen kunnen niet vinden wat er aan de hand is. Dan ziet ze op televisie bij het programma "Je zal het maar hebben" iemand met een conversiestoornis en de puzzelstukjes vallen op hun plaats.

Nu ze weet wat ze heeft kan ze gericht hulp zoeken. Deborah komt in een Centrum voor Onbegrepen Lichamelijke Klachten (COLK) in Gorinchem terecht. Ze denkt hier met een maandje wel klaar te zijn, om zich dan weer volop in haar oude leven te storten. Dit valt tegen.

Het eerste gedeelte van het boek lijkt met grote haast geschreven, zoals Deborah zelf leefde. Ze rent door het leven en de lezer dendert mee. Vanaf haar opname in de kliniek leest het boek als een dagboek. Deborah vertelt eerlijk waar ze tegenaan loopt tijdens haar therapieën en hoe ze haar aanvallen onder controle probeert te krijgen. Zowel in haar als in het boek komt meer rust. In de kliniek maakt ze heftige zaken mee en leert veel over zichzelf en de interactie met anderen.

Ook als je in het dagelijks leven niet met heftige problemen te maken hebt, kun je van dit boek nog één en ander leren. Voor mensen die te maken hebben met conversiestoornis, geeft het een zeker inzicht in de problematiek en de diversiteit hiervan. Natuurlijk blijft het wel het persoonlijke verhaal van Deborah.