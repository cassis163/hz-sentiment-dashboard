In de diepmenselijke roman In het veld lopen verschillende verhaallijnen door elkaar, om op een bepaald moment samen te komen.
Het dorp van Christine Lokeka is overvallen door een warlord. De mannen zijn vermoord, jongens zijn meegenomen. Ook Paul, de 12-jarige zoon van Christine.
Orin Perth, een getroebleerde journalist met drugsproblemen, is kort daarna in het dorp aanwezig en wil met Christine praten. Zij ziet daar weinig in, weet dat haar zoon door de warlord zo zal veranderen dat zij hem voor altijd kwijt is. Orin schrijft een aangrijpend verhaal over Christine en lijkt dan van de aardbodem verdwenen te zijn.
Paul wordt meegenomen uit zijn dorp en komt in het kamp van de warlord. Deze man ziet zichzelf als een soort vertegenwoordiger van God. Hij is heel wreed, maar wil zichzelf ook profileren als kunstenaar en maakt mooie tekeningen van de kindsoldaten.
Liz is de moeder van Orin en ook zij is oorlogsverslaggever. Liz heeft borstkanker en wordt geopereerd. Een paar dagen na de operatie vliegt zij naar Oost-Afrika om Orin te gaan zoeken.

Het artikel van Orin heeft veel indruk gemaakt en mensen gaan de straat op met een grote foto van Christine om de machthebbers te bewegen op te treden tegen de warlords. Christine is zich daar niet van bewust als zij op weg gaat naar de grote stad. Tijdens de reis ontmoet zij Liz. Als Liz haar vraagt om samen op zoek te gaan naar Orin en Paul, waarvan zij denkt dat ze bij dezelfde warlord te vinden zijn, wil Christine dat eerst niet, omdat zij weet dat Paul niet meer de zoon zal zijn die ontvoerd is. Toch gaan zij samenwerken.
Als Paul samen met Orin weet te ontsnappen, blijkt dat zijn moeder gelijk heeft.

Als lezer word je vanaf het begin gegrepen door het verhaal en het laat je tot de laatste bladzijde niet meer los. De impact van de gebeurtenissen op de verschillende personen is heel groot. Angst en verdriet, pijn en verslaving, maar ook hoop en doorzettingsvermogen.
Diepmenselijke gevoelens worden prachtig beschreven en uitgediept. Je voelt mee met de hoofdpersonen, die tot leven komen, en kan je volledig in hun situatie inleven alsof je van een afstandje toekijkt.
Ook de dilemmaâ€™s waar een oorlogscorrespondent mee te maken heeft, worden krachtig besproken. Jesse Loncraine schroomt niet de verschillende zijden van het verhaal aan de orde te stellen. Bijvoorbeeld door de warlord niet alleen als slecht mens, maar ook als kunstenaar naar voren te brengen.

In het veld is de debuutroman van Jesse Loncraine. Het is een indringend verhaal dat de lezer meeneemt naar de verschrikkingen van het door warlords overheerste Oost-Afrika. Loncraine was journalist in Londen en Kenia en maakte daarna in New York documentaires over onder andere oorlogsmisdaden. Hiervoor reisde hij veelvuldig naar Oostelijk Afrika.
Het boek (oorspronkelijke titel In The Field) werd in het Nederlands vertaald door Ineke van Bronswijk.