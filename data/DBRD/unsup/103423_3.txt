Noah Hawley schreef sinds 1998 een vijftal boeken maar dit is niet alles. Deze Amerikaan is ook nog eens film- en televisieproducer, scenarioschrijver en componist. Hij is vooral bekend als bedenker en schrijver van de bekende televisie serie Fargo en hij schreef ook drie seizoenen van Bones.
Twee overlevenden - een vriendschap titelt de boekomslag. Inderdaad een merkwaardige en ontroerende vriendschap maar zeker niet de hoofdmoot in het boek zoals je verwacht. Uiteindelijk is het een boek met persoonlijke beschrijvingen van alle inzittenden van het kleine maar zeer luxueuze vliegtuig. Boeiend en interessant. Maar het maakt dat het boek minder als een geheel leest. Ook al zit er zeker een lijn in het boek, de vraag wat de aanleiding was tot het neerstorten van het vliegtuig.
Dit neemt niet weg dat het een boek is dat zeer vlot leest. Er is veel afwisseling en een bepaalde vorm van onderhuidse spanning. De beschrijving van elk personage is op zich spannend omdat ze boeien maar ook omdat ze eventueel een rol kunnen spelen in de centrale vraag waarom het vliegtuigje neerstortte. En het moet gezegd dat de lezer tot aan het einde in het ongewisse blijft. En het blijkt dan ook nog eens een heel erg verrassende ontknoping. Met de laatste verhalen begint het je een beetje te dagen en toch wordt je zomaar van je stoel geblazen.
Een mooi boek, op een bepaalde manier spannend, zeer beeldend, boeiende personages en een verrassende apotheose. Een echte roman.