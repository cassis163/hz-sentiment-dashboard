Michèle van Rees, geboren in 1970, is afgestudeerd bedrijfskundige. Ze stond voor de klas maar is nu fulltime schrijfster. Nr.19 is haar debuut als thrillerauteur, eerder schreef ze de dieetroman: Mijn maat is vol!
Michèle van Rees werd tweede in de manuscriptenwedstrijd die Uitgeverij Verbum vorige zomer hield samen met VrouwenThrillers.nl en ChickLit.nl.
De vrouwelijke hoofdpersoon in haar verhaal, alleen bekend als de leuke jonge juf van groep 7, woont in een Rotterdamse straat die op de nominatie staat gesloopt te worden. Alle bewoners zijn vertrokken en zij (de auteur verkoos haar geen voornaam te geven) van Nr.19 zal spoedig intrekken bij haar vriend Erwin. Na een heftig meningsverschil over het krijgen van kinderen vlucht hij letterlijk uit haar leven. Ze blijft alleen achter in de lege straat alwaar geen hond zich meer om de dichtgespijkerde huizen bekommert. Dan slaat het noodlot toe.
De schaakleraar op haar school heeft één grote wens en ziet in haar van Nr.19 de ideale vertolkster om zijn plan tot uitvoer te brengen. Geobsedeerd door haar verschijning, gijzelt hij haar in haar huis en neemt haar leven tot in de kleinste details over. Diverse pogingen om uit haar gevangenschap te ontsnappen, mislukken. Ze wordt niet geloofd. Haar enige redding is om te kiezen voor een uitweg die niet onomkeerbaar is.
Dit debuut begint sterk door de wisselingen van perspectief. Slachtoffer en dader worden direct krachtig neergezet. De troosteloze setting waarin de gijzeling zich afspeelt verhoogt de absurde status quo waarin het slachtoffer zich bevindt. Van Rees sleurt je mee in deze bizarre gevangenschap waarin de beperkte bewegingsvrijheid van het slachtoffer de opsluiting nog schrijnender maakt.
De gelatenheid waarin ze zijn gruweldaden ondergaat is niet altijd geloofwaardig. Enerzijds is een verlammende angst goed voorstelbaar, anderzijds komen haar indolente gedrag én de goedgelovigheid van familie en bekenden niet altijd plausibel over. Waarom onderneemt niemand actie, blijft een vraag die knaagt. Maar, zoals goede fictie betaamt, alles is mogelijk zolang de lezer overtuigd blijft. Grotendeels is Michèle van Rees hierin geslaagd. Tot aan het einde, hoewel voorspelbaar, houdt ze de spanning er goed in. Ze heeft een prettige hand van schrijven: vlot, meeslepend en nergens overgedramatiseerd, eerder sober en verstild. Het plot is origineel en met een verhaallijn die je niet in de koude kleren gaat zitten!
Nr. 19 verschijnt op 19 maart aanstaande en is alleen op die dag voor  1,90 te koop. Voor de prijs hoeft u het niet te laten, maar ik zou er ook  19,00 voor over hebben gehad. Een prijzenswaardig debuut!