Suzanne Bugler woont met haar man en kinderen vlakbij Kingston in Zuidwest-Londen, Engeland. Tussen de opvoeding van haar kinderen door, schrijft ze stukje bij beetje aan haar boeken. Saras broer is haar eerste spannende (jeugd)roman en verscheen in 2006 met de titel Staring Up at the Sun. Haar tweede boek verscheen in 2007, genaamd Meet Me at the Boathouse. In Nederland is dit boek uitgebracht onder de titel Bezeten.
Op de dag dat Sara in de klas van Kate komt, voelt Kate zich direct tot haar aangetrokken, ondanks het feit dat Sara erg humeurig is en niet erg flatteus gekleed is. Kates vriendinnen verklaren haar voor gek, maar Kate trekt zich er niets van aan. Kate probeert koste wat het kost in contact te komen met Sara, wat niet gemakkelijk is, maar uiteindelijk toch lukt. Iedere vrije minuut brengt Kate bij Sara thuis door, samen met Saras broer Glenn en nog wat vrienden van Sara. Het huis van Sara is een vervallen pand en haar moeder is bijna nooit thuis omdat ze hard moet werken in haar winkel om de huur te kunnen betalen. Haar vader woont elders omdat haar ouders zijn gescheiden. Saras familie komt maar moeilijk rond, wat voor de nodige ruzies en voor lastige situaties zorgt.
Als Glenn laat merken dat hij Kate leuk vindt, lijkt er een liefdesverhouding te groeien tussen de twee, al weet Kate niet of ze wel echt van Saras broer houdt. Eigenlijk gaat het Kate alleen maar om Sara, maar ze wringt zichzelf op deze manier in wel heel moeilijke posities om dichterbij Sara te komen.
Saras broer is een als thriller geafficheerde jeugdroman. Een zeer geslaagd boek, niet alleen voor de jeugdige lezers maar ook voor jong volwassenen. Het boek is vlot geschreven en leest lekker weg, niet te moeilijk en vooral niet teveel details. Als lezer ga je meeleven met hoofdpersonage Kate, die op zoek lijkt te zijn naar meer spanning in haar leven, gezien haar ietwat saaie burgerlijke bestaan. De personages zijn eenvoudig omschreven, maar geen woord te weinig of te veel, ditzelfde geldt voor de omgeving waar het verhaal zich afspeelt. Op de cover van het boek is te lezen dat het boek onder het genre thriller valt, maar dat is absoluut niet waar. Er zit geen spanning in het boek, totaal niet, maar het is wel een leuke, vlotte (jeugd)roman.