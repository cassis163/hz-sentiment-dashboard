Sirenen van Joseph Knox gooit als debuut hoge ogen en dat heeft het boek te danken aan twee sterke punten: de goed opgebouwde plot en de beschrijving van het drugscircuit door de ogen van een politieman die verslaafd is aan speed. Als lezer ben je afhankelijk van de waarnemingen van de hoofdpersoon Aidan Waits, en die zijn niet altijd betrouwbaar. Ergens halverwege het boek raakt Waits zelf het spoor bijster en geeft hij toe dat hij alle gebeurtenissen door elkaar haalt en in zijn geheugen op 25 plaatsen tegelijk was. Hoe moet je als lezer dan het overzicht houden? Bijzonder knap hoe Knox zelf wel de regie houdt. Ondanks zijn verslaving blijkt Waits een alerte man te zijn, die zich niet zo makkelijk om de tuin laat leiden. Langzamerhand ontrafelt hij de ingewikkelde plot die Knox opgezet heeft, tot op het eind van het boek alle gebeurtenissen worden verklaard.