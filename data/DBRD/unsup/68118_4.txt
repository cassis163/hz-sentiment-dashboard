Het verraad dat agent Kasper bijna zijn leven kost, komt uit onverwachte hoek. Geen kogel, maar een poging tot moord die uitdraait op een langdurig verblijf in een Cambodjaanse hel. Wat is er verkeerd gegaan?

Het leven van deze Italiaanse geheim agent kent in ‘zijn goede tijd’ al bijna mythische trekjes. Agent Kasper begint zijn carrière bij de carabinieri, een organisatie die enigszins vergelijkbaar is met de Nederlandse koninklijke marechaussee. Daar sluit hij zich aan bij de ROS, de Raggruppamento Operativo Speciale, een geheime eenheid. De ROS-medewerker ruikt kansen als hij zich laat opleiden tot gevechtspiloot in de VS. Want piloten zijn geliefd bij drugssmokkelaars. Vechtsporter Kasper blijkt een koele kikker en al snel vindt hij zijn weg in de toplagen van mondiale drugskartels. En dan wordt er geschaakt op twee borden. De Italiaanse geheime dienst geeft hem de ruimte om te klussen voor de CIA.

De verhaallijnen van deze non-fiction thriller zijn knap geconstrueerd. Want een lezer zou makkelijk kunnen verzuipen in talloze details. Maar onderzoeksjournalist Luigi Carletti, die het verhaal van Kasper optekende, maakt duidelijke keuzes. Heden en verleden lopen weliswaar door elkaar, maar zijn toch overzichtelijk.

In dit boek wordt een verbijsterend verhaal ontvouwd over de Amerikaanse geheime dienst. Het draait allemaal om bankbiljetten, de zogeheten supernotes. Kasper krijgt zicht op miljoenen dollars, maar hoe kunnen die juist worden uitgegeven door schurkenstaten en drugskartels? “Same-same, but different,” luidt de raadselachtige verklaring van verschillende schurken.

Kasper moet het zwijgen worden opgelegd. Omdat de Italiaan op dat moment in Cambodja verblijft wordt hij verklikt aan de autoriteiten. Die plaatsen hem in verschillende strafkampen. Maar de taaie en hondsbrutale Kasper beschikt over de kwaliteiten van een overlever. Ondanks de martelingen, gestoorde mede-gevangenen en het verschrikkelijk slechte voedsel. In de beulsverblijven reconstrueert Kasper het verraad. En dan komt hij tot een conclusie.

Auteur Luigi Carletti legt in Supernotes opnieuw een schizofrene rol van de CIA bloot. Keuzes die doen denken aan de steun die Amerikanen ooit gaven aan de Taliban om de Russen in Afghanistan dwars te zitten. En daarover doorredenerend moeten de Supernotes inmiddels een geopende doos van Pandora zijn. Maar is het waar? Valt dit verhaal onder het complot-denken? Carletti legt verantwoording af via een website. Daarop staan verschillende foto’s, onder meer van Kasper in zijn cel. En documenten die het relaas moeten ondersteunen. Bovendien vermelden Amerikaanse sites soortgelijke geldstromen.

Supernotes is zo’n boek waarover je nog lang kunt nadenken. Over de consequenties van verkeerde keuzes. En de gruwelijke gevolgen daarvan.