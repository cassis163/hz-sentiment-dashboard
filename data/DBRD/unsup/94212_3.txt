Samenvatting
Wanneer Kol per ongeluk een jong meisje tot leven wekt is er maar één manier om zijn fout recht te zetten: de laatste wens van het meisje vervullen. Maar hoe doe je dat wanneer het meisje niet in staat is te praten en zelf ook niet goed lijkt te weten wat haar grootste wens is?

Verwachtingen
De cover vind ik mooi gemaakt: voor mijn gevoel geeft het de flaptekst goed weer. Ik zag namelijk in eerste instantie een jong meisje, een oudere persoon en het hekwerk van een kerkhof. Later pas zag ik dat dit hekwerk niet van een kerkhof was, maar van een dierentuin. Er staat "Zoo" in spiegelbeeld wat ik even over het hoofd had gezien. Dit veranderde de zaak behoorlijk. Ging hij met het meisje naar de dierentuin? Waarom?

Ik moet zeggen dat ik deze manier van cover ontwerp niet erg vind passen bij de Young-Adult doelgroep (want dit staat letterlijk op de cover). Het ontwerp is echt een schilderij en komt heel volwassen over. Ik denk dat jongeren het boekje niet snel zullen oppakken om deze reden. Zelf zou ik het wel van tafel pakken om even de achterkant te lezen.

Splinters
Het idee van Quasis Uitgevers de splinters vind ik interessant. Echter zou ik misschien eerder meerdere splinters samenstellen in één boek, waardoor het wat dikker wordt en waardoor ik persoonlijk eerder geneigd zou zijn het te kopen. Een soort verhalenbundel. (Dit kleine boekje heeft niet eens de ruimte om de titel op de rug te plaatsen.)

Een splinter op deze manier zal ik waarschijnlijk niet gauw kopen. Het boekje was erg snel uit en ik ben er niet laaiend enthousiast over. Waarschijnlijk zal ik niet gauw mijn geld uitgegeven aan zo'n klein boekje: de prijs is ook niet heel aantrekkelijk voor zo'n dun boekje ( €5,95). Het ziet er uit als een bonusboekje. Ik had het bijvoorbeeld kunnen zien als een boekenweek geschenk.

Personages
Het kleine meisje heeft meteen mijn interesse gewekt en ook Kol vind ik een interessant personage. Je leert weinig van hem kennen, en je moet hem je eigenlijk helemaal zelf inbeelden, maar dat vond ik op het begin nog niet zozeer een probleem. Echter: ik wilde graag meer over hem en zijn beroep weten. Helaas bleef dit allemaal wat vaag. Ook het meisje bleef helaas erg vaag. Gelukkig was ze "interessant omschreven" waardoor ik haar toch een beetje leerde kennen.

Wat betreft Kol's beroep: als het aan mij lag was dit veel verder uitgewerkt. Het heeft namelijk heel erg veel potentie. Helaas was het nu wat magertjes. Het idee vond ik geweldig klinken, en ook hoe het overkomt op het meisje en wat er met haar zou gebeuren als haar wens niet vervuld zou worden. Hier zou echt een heel mooi, uitgebreid boek over geschreven kunnen worden.

Interessant en leest vlot, maar is mager uitgewerkt
Het verhaal leest erg vlot weg en interesseerde mij snel, maar ik vond de spanningsopbouw niet heel interessant. Het was een leuk boekje en je zag hoe Kol en het meisje langzaam aan wat meer een band kregen, maar het had ook een erg abrupt einde. Kol was opzoek naar de wens van het meisje, neemt haar mee naar de dierentuin, komt terug thuis en weet ineens wat haar wens is. Van mij had het einde wat beter uitgewerkt mogen worden door Kol wat beter te laten zoeken naar haar laatste wens..

De wereldbouw was mager uitgewerkt, wat ik jammer vind, maar het hield het verhaal wel vlot. De wereld die ik voor me zag was door de magere uitwerking een wereld zoals wij die allemaal kennen, maar dan met wat meer vervallen huizen en wat meer zwervers.. zoals het meisje. Iets anders kan ik er niet van maken.

Sterk en zwak
Ik vond het begin erg sterk: je leert net het meisje kennen en dan plotseling is ze overleden.. Het was verwarrend maar mooi tegelijkertijd.

Het zwakste onderdeel van dit boekje was voor mij het einde. Het was te abrupt en had verder uitgewerkt kunnen worden. Dat Kol ineens zo snel doorhad wat haar wens was, was misschien wat te makkelijk. Alsof de schrijver het een beetje afraffelde.

Young Adult?
Het boekje is bestempeld als Young Adult, echter was geen enkele hoofdpersoon in de leeftijd die je verwacht binnen een Young Adult boek. Het enige Young Adult element dat ik kon vinden was de gemakkelijke en snelle schrijfstijl wat ik erg prettig vond lezen. Wanneer Kol ietsje jonger geweest zou zijn en zijn doelgroep (15-25) meer zou aanspreken zou ik het pas als Young Adult bestempelen.

Conclusie
Ik geef "Een laatste dag" van Likaiar een 6,5 (3 sterren). Ik vind het namelijk erg knap hoe er zo'n interessant verhaal in een paar pagina's verteld is, maar het had allemaal wat beter uitgewerkt mogen worden.