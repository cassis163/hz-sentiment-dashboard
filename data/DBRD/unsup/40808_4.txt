“De lijst” is het derde boek van de Vlaamse auteur Luc Boonen. Eerder schreef hij al “Uit de hoogte” en “De tafel”. Voor zijn eerste boek werd hij zelfs genomineerd voor de Hercule Poirotprijs.

“De lijst” vertelt het verhaal van Dorien en Didier. Samen met hun kinderen vormen ze een prettig gestoord gezin. Dorien is een gepassioneerde politica die aan haar opmars binnen haar partij bezig is, Didier is dan weer de brave huisvader, die het huishouden op zich neemt.
Maar zo was het niet altijd. Didier heeft een turbulente studentenperiode gekend die plots terug aan de oppervlakte komt wanneer zich in hun dorp enkele bizarre en beangstigende gebeurtenissen voordoen. Deze gebeurtenissen komen Didier heel bekend voor. Ergens in zijn verre gedachten aan de drank en drugs uit zijn studentenjaren herinnert hij zich een lijst dat hij in der tijd in een zatte bui samen met enkele vrienden opstelde. Een lijst met krankzinnige ideeën die iemand nu ten uitvoer brengt...

Vooraleer je het boek openslaat en begint te lezen, springt de kaft van het boek dankzij de felle rode kleur meteen in het oog. De cover is heel eenvoudig en strak, maar er wordt op een heel originele manier met de symbolen gewerkt om de titel van het boek nog eens te vermelden op de kaft (tip voor de lezer: draai het boek een kwartslag naar links).

Eenmaal je begint te lezen, voelt het als lezer even onwennig aan, maar al snel zit de vaart erin en wil je verder lezen. De personages worden een voor een heel goed uitgewerkt. Ze zijn allemaal heel verschillend. Didier is de brave huisvader die het huishouden op zich neemt, maar wel een heel heftige jeugd heeft gekend. Dorien is dan weer de sterke en gedreven politica die zich niet bezighoudt met machtsspelletjes, maar belang hecht aan de menselijke kant.
Ook de uitwerking van de andere personages zorgt voor de nodige diepgang in het verhaal.

De opbouw van het verhaal zit ook heel goed in elkaar. Luc Boonen weet zijn spanning in het verhaal mooi te doseren en naarmate het verhaal vordert telkens een tipje van de sluier op te lichten. Je krijgt telkens wat meer informatie over wat nu juist “De lijst” is, over het verleden van de hoofdpersonages, over het mysterieuze personage Dirk… Klein minpuntje is misschien het einde. Dat had in vergelijking met de rest van het boek wat sneller mogen komen en iets minder minimalistisch. De manier waarop de auteur zijn boek afsluit geeft je als lezer wel de mogelijkheid je eigen verbeelding verder te gebruiken.

Thema’s als politiek, drugs, wraak en seks komen heel prominent voor in het boek en zorgen voor een heel intrigerend en origineel plot dat op bepaalde momenten niet helemaal geloofwaardig meer overkomt (heel af en toe stel je jezelf als lezer wel de vraag: Zou dit eigenlijk kunnen?) maar je als lezer wel in spanning houdt tot het laatste bladzijde.

“De lijst” is een heel actuele thriller, niet zo zeer omwille van het verhaal, maar door de subtiele elementen die de auteur verwerkt in zijn boek. Hij maakt verwijzingen naar recente gebeurtenissen uit de wereld vandaag en gebruik telkens weer opnieuw de (sociale) media. Zo toont hij ook de gevaren van de (sociale) media. Nieuws en informatie kunnen heel snel (en vaak verkeerd of in negatieve zin) verspreid raken en dat heeft vaak heel wat gevolgen.

Luc Boonen heeft met dit boek een spannend en meeslepend verhaal geschreven dat je als lezer geboeid houdt tot de laatste bladzijde (en zelfs daarna nog) en toegankelijk is voor een breed lezerspubliek.

Dit boek krijgt 3,5 sterren (afgerond 4 sterren).