De Unie waar Cassie woont is er eentje waar alles is geregeld. Maar dan ook écht alles! De bewoners hebben eigenlijk geen vrije wil meer en zijn het zo gewend dat de Unie alles voor hen regelt dat ze het ook prima vinden om geen eigen wil meer te hebben.
Er wordt voor ze bepaald wat ze eten en hoeveel ze eten, waar ze werken en dus ook op welk niveau en wat voor soort werk. Er wordt zelfs voor ze geregeld met wie ze gaan trouwen en waar ze moeten wonen.
De Unie zou zomaar eens een beeld van onze toekomst kunnen scheppen. Dat maakt het verhaal dan ook erg geloofwaardig. Al zou het een wereld zijn waarin ik absoluut niet zou willen wonen.

Het boek begint liefjes en zoetjes met de avond waarop Cassia op haar zeventiende verjaardag te horen krijgt met wie zij op haar 21e zal gaan trouwen. Als blijkt dat haar beste vriend Xander haar match is, dan kan het bijna niet perfecter… Maar dan ziet Cassia iets wat zij nooit had mogen zien…. Of juist wel? Doordat ze dit heeft gezien, krijgt Cassia argwaan… En dan begint de spanning.
De spanning die in het boek hangt en heel veel met Cassia’s gevoelens te maken heeft, kan ik omschrijven als ‘frustrerend’. Je weet dat ze wel wil, maar je weet ook goed dat ze niet mag. En die frustrerende spanning zit er door het hele boek. Hierdoor wordt je wel heel erg nieuwsgierig naar het verloop: hoe gaat Cassia het oplossen? Lukt het haar om toch anders te zijn dan er van haar wordt verwacht?

Cassia is een heel erg prettig personage. Ze is overtuigend en geloofwaardig en haar gevoelens zijn erg realistisch en zelfs herkenbaar. Ook al leeft ze in een wereld die wij (nog) niet kennen. Personage Ky wordt naast Cassia ook goed in beeld gezet. Door haar nieuwsgierigheid naar hem, wordt je dat als lezer vanzelfsprekend ook. Iedere keer als Cassia zich iets afvraagt over hem, dan denk je: “Ja, hoe zit dat precies?”
Ky is een jongen dat wordt afgebeeld als “bad guy”. Uiteraard is hij de derde persoon voor de (uiteraard) te verwachten liefdesdriehoek tussen Cassia, Xander en Ky. Al moet ik zeggen dat er vanuit Xander weinig wordt gevochten om Cassia. Echter zorgt zijn begrip en kalme karakter er juist voor dat je nog meer van hem gaat houden. Maar de mysterie die Ky brengt, zorgt er ook voor dat je tot hem wordt aangetrokken.

Ally Condie zet met ‘Matched’ een spannende YA neer met de nodige stiekeme romances, die het boek uiteraard nog spannender maken.
Hoofdpersonage Cassie sleept je mee met haar gevoelens en daardoor raak je nog dieper in de wereld van de Unie verzeild.
Een heerlijk verslavend boek met een kleine cliffhanger op het einde, waardoor je snakt naar ‘Crossed’, het vervolg en tweede deel van de Matched-trilogie.