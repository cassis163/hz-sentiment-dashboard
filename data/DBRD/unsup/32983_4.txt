Conny is een nakomertje, een kakkernestje, dat niet erg gewenst is en spottend Konijn wordt genoemd.  Ze groeit op in een benepen kleinburgerlijk milieu. Conny probeert greep op haar leven en haar scheve lijf te krijgen door niet te eten. Haar ouders hebben een vechtrelatie. Als haar vader jong overlijdt blijft Connie achter met haar moeder, die geplaagd door angsten en vooroordelen niets van haar kan velen. Huisvriend Tabac dringt zich op aan moeder en ook aan Conny. Die leert daar vooral van hoe ze hem kan gebruiken om te overleven. Snakkend naar liefde en om los te komen van haar beklemmende leven in Vlaanderen ontvlucht ze, zonder afscheid te nemen, huis en haard met een veel oudere man. Na een lange treinreis arriveren ze in Zuid-Italië en proberen daar een bestaan op te bouwen. Maar hoe goed kennen ze elkaar? Overleven met zo weinig vaardigheden en zo weinig gemeenschappelijke doelen blijkt een kunst die (te) veel van hen vergt.

Gerda Dendooven (1962) is een Vlaamse kunstenares die vooral bekend is geworden door haar boekillustraties, waarmee ze in België en Nederland veel prijzen won. Tabac is haar eerste roman voor volwassenen. Ze liet zich inspireren door een krantenbericht over de raadselachtige verdwijning van een koppel.

Tabac begint met de vlucht van huis. Het verhaal van de reis naar Italië wordt afgewisseld met flashbacks over het beklemmende gezinsleven. En aangekomen in het zuiden van Italië blijkt de relatie tussen Conny en haar reisgenoot langzamerhand ook onder druk komen te staan. De dominante rol van de moeder maakt duidelijk dat de schade door liefdeloosheid nog heftiger is voor een opgroeiend kind dan de schade door fysieke verwaarlozing. Conny komt uit het verhaal naar voren als een sterke persoonlijkheid, maar krijgt te weinig vaardigheden om het leven te leven. Niemand is eigenlijk echt in haar geïnteresseerd.

Het lezen van Tabac doet denken aan de ballade Meisje van zestien van Lennaert Nijgh en Boudewijn de Groot. Weglopen van huis, op zoek naar enig geluk, is te moeilijk voor een jong meisje als de omgeving niet een klein beetje tegemoetkomt aan haar gerechtvaardigde verlangen naar enige erkenning en geluk. Tabac is een psychologische roadtrip die zich als een boze droom laat lezen. Met weinig woorden worden situaties heel beeldend beschreven. Het verhaal is spannend verteld en de afloop is toch verrassend.