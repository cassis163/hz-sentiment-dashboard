"Twee broers. Twee moorden. Een legende die alles met elkaar verbindt. Een Scandinavische thrillertrilogie met een Amerikaanse twist Lake Superior, Minnesota."
Het Scandinavische laagje in 'Land van dromen' is dun, maar dat doet aan het verhaal niets af. Ik heb genoten van de traagheid en de sfeer in het boek, van de manier waarop Sundstøl de karakters weet neer te zetten en van de onderhuidse spanning die maar niet tot een uitbarsting wil komen. Klasse!
Sundstøl verhaalt uitgebreid over de stamboom van hoofdpersonage Lance Hansen en over de geschiedenis van Minnesota. Wat mij betreft mag dat familiegedoe iets minder zijn, maar over Minnesota en de indianen wil ik best nog veel meer weten.
Het min of meer open einde doet reikhalzend uitzien naar deel 2 van de Minnesota trilogie, 'De doden'.
Verwacht geen spetterend actieverhaal, 'Land van dromen' is een boek waarvoor je in de stemming moet zijn.

Compliment voor de lay-out van de trilogie: de afbeelding op de voorkant van het boek - elk deel dezelfde afbeelding, in een andere kleur - sluit naadloos aan bij het verhaal!