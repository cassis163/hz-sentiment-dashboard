Sommige boeken moeten gewoon op de een of andere manier op je pad komen, en dit was er zo een. Een geweldig goed debuut van Stefan Ahnhem. Net als Rolf en Cilla Borjlind heeft hij al behoorlijk naam gemaakt als scenarioschrijver voor o.a. de Wallander-reeks. Maar nu heeft hij zijn schrijverskwaliteiten nogmaals blootgegeven. Wauw!

De eigenzinnige rechercheur Fabian Risk keert wegens omstandigheden met zijn gezin terug naar zijn geboortestad. Hij is daar nog maar amper aangekomen of hij wordt direct meegesleurd in een bloedstollende zoektocht. Al snel blijkt één van zijn klasgenoten op gruwelijke wijze om het leven te zijn gebracht. Alleen wie voor deze verschrikkelijke daad verantwoordelijk is blijft zeer onduidelijk. Het duurt niet lang of ook een tweede en een derde oud-klasgenoot van Fabian wordt om het leven gebracht. Fabian lijkt een spoor te herkennen maar het lijntje is in het begin nog uiterst dun. Hoe meer doden er vallen hoe dichter het net zich begint te sluiten. Maar heeft Fabian zijn geld wel op de juiste persoon gezet of moet hij uiteindelijk zelf vrezen voor zijn leven?

Het verhaal start misschien een beetje traag maar als hij eenmaal op gang is is er geen houden (lees: wegleggen) meer aan. Ahnhem heeft duidelijk het beste voor het laatst bewaard want slechts een aantal pagina's voor het einde blijft alles nog raadselachtig geheimzinnig allemaal. Je zou dit verhaal kunnen vergelijken met de film 'Seven', die heeft ook een beetje deze insteek en gruwelijkheid in zich. Ik hoop zeker dat we meer gaan horen van Ahnhem want dat hij kan schrijven dat heeft hij met Zonder Gezicht voor mij wel bewezen. Een dikke vier sterren daarom.