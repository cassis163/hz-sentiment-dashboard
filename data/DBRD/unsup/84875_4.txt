Geboortes zijn belangrijk, zo ook in San Celeste. Hier bepaalt je geboortedatum wie je bent, wat je karakter is, waar je naar school moet, en waar je zult gaan werken.

Politie en justitie worden gevormd door mensen die onder het sterrebeeld Stier zijn geboren: zij zijn loyaal, nuchter en betrouwbaar.
Steenbokken zijn zeldzaam, zij zijn rijk en bezitten het grootste deel van de stad, als ook alle organisaties en instellingen.
Kreeften en Weegschalen zijn zorgzaam, zij zijn gedienstig en staan bekend als mensenmensen.
Maagden zijn introvert en vaak autistisch, Watermannen zijn vrije geesten, en plaatsen zichzelf buiten de maatschappij, samen met de Boogschutters overigens.
Vissen zijn soft en kampen vaak met verslavingsproblematiek. Zij worden niet vaak aangenomen, maar hebben gelukkig een hechte familieband, zodat zij uitstekende mantelzorgers zijn.
Voor Rammen is geen plaats in de maatschappij: zij zijn gewelddadig, onbetrouwbaar en onhandelbaar: zij wonen vaak in het slechtste, verpauperde deel van de stad, waar armoede en bendeoorlogen de dienst uitmaken. Dit deel van de stad staat bekend als Ariesville.

Voor succesvolle ouders, de Stieren en de Steenbokken, is het dus van vitaal belang de geboorte van je kinderen z√≥ te plannen, dat ze ook onder Stier of Steenbok worden geboren. Als Stieren Watermannen baren, dan zijn zij genoodzaakt naar een ander deel van de stad te verhuizen, en hun kind op een Waterman school te plaatsen, en op te voeden volgens de Waterman norm. Ram kinderen krijgen nooit een kans, zij worden op slechte scholen geplaatst, opleiding is laag of ongewenst, en werk krijgen ze toch nooit.

Dat deze geboorteplanning niet altijd in de hand te houden is, moge duidelijk zijn: en dus wordt er volop gesjoemeld met geboortedagen en geboortecertificaten. Rammen worden als Stier geregistreerd, en Waterman kinderen blijken een Steenbok geboortecertificaat te krijgen, puur om de status quo van de familie in ere te houden, want Steenbokken verhuizen liever niet naar het artistieke deel van de stad met al zijn theaters en bars.

In de stad worden meerdere moorden gepleegd. Hoofdpersoon is een politie rechercheur: een Stier dus. Hij probeert de moorden op te lossen, en gaat te rade bij een astrologe, die een horoscoop trekt, om te kijken wat er is gebeurd, en waarom dit is gebeurd, mede aan de hand van de geboortedatum van het slachtoffer.

In het eerste deel van het boek wordt er veel uitgelegd over hoe deze sterrenbeeld maatschappij functioneert, en probeert de hoofdpersoon, samen met een astrologe, moorden op te lossen.

Het middendeel van het boek introduceert een geheel nieuw karakter: Daniel, een Steenbok. Hij is op zoek naar zijn dochtertje. Hij komt er na een lange zoektocht achter dat zij overleden is op school. Het blijkt dat er op deze school tests werden uitgevoerd op kinderen. Zo wordt er gekeken of een Weegschaal ook een Schorpioen kan worden. En worden autistische Maagden gedwongen als Leeuwen te leven. Volgens hun leer draait het in deze maatschappij slechts om assimilatie, integratie of segregatie. Nutteloze experimenten worden vernietigd.

Vanaf het introduceren van Daniel, gebeurd er veel, en langzaam maar zeker krijg je inzicht in wie de moorden in het eerste deel van het boek heeft gepleegd en waarom. Rollen van dader/slachtoffer blijven lang onduidelijk, waardoor je continue op het verkeerde been wordt gezet. Pas in het laatste hoofdstuk wordt duidelijk wie welke rol heeft gespeeld en waarom en vallen de puzzelstukjes in elkaar.

Een aparte materie om over te schrijven; de onderliggende boodschap is huiveringwekkend en tragisch. Ik heb het boek in een paar dagen uitgelezen. Een zeer origineel verhaal.