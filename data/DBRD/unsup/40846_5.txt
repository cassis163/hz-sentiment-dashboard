Het handige boek Zuurdesem is een ode aan het ambachtelijke brood. Brood zoals het oorspronkelijk bedoeld is. Zoals het al 5000 jaar geleden werd gebakken. Meel, water, zout en tijd meer heb je niet nodig. Dat klinkt eenvoudig, maar als je begint te lezen in het bakboek Zuurdesem merk je al snel dat kennis voor het vrij gecompliceerde bereidingsproces onmisbaar is. Gelukkig weten de auteurs van Zuurdesem, Casper André Lugg en Martin Ivar Hveem Fjed daar wel raad mee. Stap voor stap laten ze de geïnteresseerde thuisbakker kennis maken met de kunst van het broodbakken. Leren door te doen! Bij iedere uitleg staan er duidelijke stap voor stap foto’s om je succesvol door het bakproces heen te leiden. Over het hele boek verspreidt vind je ook sfeervolle nostalgisch ogende foto’s van het brood, de benodigdheden en diverse basisproducten.

Het bruikbare boek begint met een duidelijke uitleg over hoe je een Starter moet maken. Dit is de basis voor ieder broodrecept dat in het boek vermeld wordt. Hoe je deze basis het beste kunt maken staat duidelijk omschreven en is dan ook goed te volgen voor iedere bakliefhebber. Mits je er de tijd voor neemt om alles goed door te lezen. De uitleg over De Starter wordt opgevolgd door praktische bakkerstips waar je een duidelijke uitleg kunt vinden over; onder andere het mengen van het deeg en het gebruik van water. Aansluitend volgt er een basisbroodrecept. Goed te volgen mede dankzij het stappenplan en de begeleidende foto’s. Daarnaast kun je veel uitleg verwachten in het boek over het vormen van het brood, het rijzen en bakken. Met extra aandacht voor bakken in een gietijzeren pan en op een Chamotte steen. Gevolgd door een hoofdstuk over problemen oplossen, waarbij je onder andere leert wat je kunt doen aan deeg dat inzakt tijdens het bakken en deeg dat scheurt tijdens het kneden. Heb je het bakken een beetje onder de knie dan kun je eindelijk aan de slag met de lekkerste broodrecepten, waaronder een aangename lichte rogge, een smaakvolle Eenkoorn en een verrassend lekker Busbrood.