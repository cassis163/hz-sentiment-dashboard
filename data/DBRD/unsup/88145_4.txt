Sirenes zijn altijd al mijn favoriete magische wezens geweest. Vooral omdat de mogelijkheden rondom deze mythische creaties eindeloos zijn. Er zijn duizenden verschillende mythologieën en daarbinnen nog zeker zoveel verschillende variaties. Ik was dan ook erg nieuwsgierig naar wat Jen Minkman, één van de betere Nederlandse romantische fantasy auteurs, met deze mythologie zou doen.

En ik werd tijdens het lezen van dit boek geen enkel moment teleurgesteld. Minkman heeft haar eigen draai gegeven aan deze onderwaterwezens met de prachtige stemmen die in staat zijn mannen te betoveren zonder dan ze het zelf doorhebben. Gedurende het boek krijgt de mythologie steeds meer vorm en hoe meer we te weten kwamen over de sirenes, hoe interessanter en leuker ik het allemaal ging vinden.

Dit combineert ze met een intrigerende wereld. Het boek speelt zich af in een alternatieve tijdlijn aan de onze op de Nederlandse waddeneilanden. Kleine elementen van onze wereld bestaan ook hier, maar er zijn ook veel dingen wezenlijk anders. Hierdoor ontstaat een hele mooie balans tussen een wereld die enerzijds heel bekend aanvoelt, maar anderzijds ook intrigerend vreemd is waardoor het heerlijk is de nieuwe wereld te leren kennen.

En dit doen we door de ogen van drie sterke jonge vrouwen die elk schitteren in hun eigen deel van het verhaal. Alledrie de meisjes zijn anders en hebben het verhaal, maar vooral de lezer, iets anders te bieden. Door drie verschillende standpunten te kiezen voor dit verhaal krijgen we een heel duidelijk beeld van de maatschappij, de verschillende lagen en de moeilijkheden die elk meisje op haar pad tegen is gekomen en nog tegen gaat komen.

Het uiteindelijke resultaat is een boeiend verhaal dat heerlijk lekker wegleest, omdat Minkman een geweldige schrijfstijl heeft, en geen enkel moment verslapt. Voor wie wel houdt van mythische dystopische en romantische boeken is dit dan ook echt een oprechte aanrader!