Abbi Glines (1977) is tegenwoordig niet meer weg te denken uit de wereld van de Amerikaanse feelgood. Ze begon met de ‘Verboden Vruchten’-serie, maar ook de ‘Rosemary Beach’-verhalen slaan aan. Een wilde gok is het zevende deel uit deze laatstgenoemde serie. Dit keer volgen we Grant en Harlow.

Harlow is jarenlang beschermd opgevoed. Haar vader, een bekende rockster, besluit dat Harlow bij haar gemene halfzus Nan gaat wonen. Harlow doet dit, maar ziet er enorm tegenop te wonen in een huis met een meisje dat haar haat. Grant is de ex van Nan en dat zit Harlow niet lekker. Ze heeft gevoelens voor Grant, maar wil haar leven niet ingewikkelder maken dan dat het nu al is. Maar Grant wil niet zomaar opgeven en zet alles op alles om Harlow voor zich te winnen.

Harlow lijkt kwetsbaar. Ze is beschermd opgevoed en heeft in principe voldoende aan haar boeken. In Rosemary Beacht besluit ze wat meer te gaan leven. Ze gaat tennissen bij de lokale tennisclub en gaat zelfs voor het eerst in haar leven op date. Een vaste relatie, daar wil ze nog niet aan denken, want als haar geheim uitkomt...

Grant wil ook geen vaste relatie. Dat komt door zijn verlatingsangst. Na het prille verlies van een van zijn beste vrienden laat het verdriet van de weduwe Bethy hem niet koud. Zo zou hij zich nooit voelen. Hij zou geen enkele vrouw toelaten tot zijn hart. Dan kon hij ook nooit zo gekwetst worden. Daarom begon Grant wat met de gemene Nan. Zij wil namelijk geen relatie en volgens Grant en Harlow is het een gemeen kreng. Op de lezer komt ze eerder over als een dramaqueen met een grote rugzak als een megabitch. Tijdens het lezen voel je dan ook al snel meer medelijden met Nan dan woede. Ja, de dingen die ze zegt zijn gemeen, maar ook zij is gevormd. Helaas komt de jeugd van Nan bijna niet aan bod in dit verhaal.

De jeugd van Harlow is wel een item. Een hot item mag wel gezegd worden. Hetgeen Harlow overkomen is, zie je niet aankomen. Het weerzien met een belangrijk persoon in haar leven komt tevens onverwachts, maar past prachtig in het verhaal. Steeds wordt duidelijk wat er met Harlow aan de hand is en waarom ze haar geheim zo stevig voor zich houdt.

Zo draaien Grant en Harlow lange tijd om elkaar heen. Op een gegeven moment ben je hier wel klaar mee. Gelukkig weet Glines de twee op de juiste manier een kans te geven. De korte hoofdstukken in wisselend perspectief houden je aandacht vast en zorgen voor een prettige leeservaring. Je waant je echt even in het leven van de elite in Rosemary Beach.

Een wilde gok is een heerlijk zevende deel in deze serie. De schrijfstijl van Glines houdt je aan het lezen en het is leuk zo nu en dan personages uit de eerdere delen tegen te komen. Het einde zorgt ervoor dat je even moet slikken. Gelukkig kun je snel achterhalen hoe het verder gaat, want Laatste kans, deel 2 in dit tweeluik, is ook uitgegeven door Karakter Uitgevers.