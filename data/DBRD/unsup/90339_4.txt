De Lichte Jaren zijn voorbij en voor de welgestelde familie Cazalet is het Aftellen naar het einde van de oorlog begonnen. Aan het begin van de oorlog bevinden de gezinnen Cazalet zich in Sussex waar zij verblijven in Home Place, het landhuis van de (groot)ouders William en Kitty Cazalet. Met al het inwonende personeel en de aanwaaiende gasten is het een hele klus om iedereen naar volle tevredenheid onder te brengen.De broers Hugh en Edward hebben het druk met het draaiend houden van de zaak (en andere zaken) in Londen en zijn alleen in het weekend in Sussex.
In dit deel van de familiekroniek ligt de nadruk op de meisjes (Polly. Louise en Clary) en hun groei naar volwassenheid. Vooral de moeder-dochter relaties zijn boeiend.Het personeel blijft wat meer op de achtergrond met uitzondering van de intelligente, beminnelijke juffrouw Milliment, die een grote invloed heeft op de geestelijke ontwikkeling van de kinderen, maar die ook haar eigen zorgen heeft.
De angst voor de overvliegende bommen werpers en bezorgdheid om dierbaren (Rupert) wordt afgewisseld met intriges op liefdesgebied, Louise die de toneelwereld ontdekt, Edward die het vreemdgaan niet kan laten en de prachtig beschreven relatie tussen de dochter des huizes (Rachel) en haar vriendin Sid. Dan is er ook nog de puberale verliefdheid van de zussen Jessica en Viola op de musicus Lorenzo.
Dit alles wordt beschreven op een invoelende, ontroerende en soms humoristische wijze waarin autobiografische aspecten (Louise) van auteur Elizabeth Jane Howard duidelijk een rol spelen.
Aangezien De Cazalets 4 delen omvat, hebben liefhebbers van familiekronieken zoals The Forsyte Saga en Downton Abbey na het lezen van Deel 1 en 2 iets om naar uit te kijken!