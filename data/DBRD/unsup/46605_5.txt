‘In je dromen ga jij’ verhaalt over drie generaties Marokkaanse vrouwen in Nederland en het familiegeheim dat hen verbindt.

Wanneer Safia op sterven ligt, vraagt zij haar dochter Mariam haar eerstgeboren zoon te zoeken. Haar moeder wil deze zoon nog bij leven zien, maar Mariam mag er met niemand over spreken. Mariam wil aan de wens van haar stervende moeder voldoen, maar kan zij dat?
Met een hoofd vol vragen en tal van emoties vertrekt Mariam naar haar geboorteland Marokko. Eenmaal in Marokko aangekomen, leert Mariam een andere kant van zichzelf én van haar moeder kennen.

“Ietwat huiverig inspecteerde ze de schade. Op haar rechteronderarm en –handpalm zaten schrijnende schaafplekken. Haar bovenbeen was er het ergste aan toe; daarop tekende zich een blauwe plek af ter grootte van een voetbal.”

Alsof het prangende verzoek van haar moeder nog niet voldoende gewicht op haar schouders legt, heeft Mariam’s eigen dochter Aya, die binnenkort gaat trouwen, ook nog iets aan haar ouders op te biechten. Welke onthulling zal Aya doen en vindt Mariam nog voor haar moeders sterven, diens verloren zoon? Je leest het in ‘In je dromen ga jij’.

“Ze sloot een paar seconden haar ogen en opende ze weer. Ze droomde niet. Mimoun stond er nog, dichtbij en toch ver weg, en ze voelde haar moeder, ver weg en toch dichtbij. Haar knieën knikten.”

Van der Krabben heeft zich zorgvuldig verdiept in de Marokkaanse cultuur; zoveel is duidelijk. De fijnzinnige wijze waarop zij de waarden en normen van de Marokkaanse vrouwen weet weer te geven getuigt daarvan. Ook de strijd met het loslaten van bepaalde tradities en het omarmen van het onbekende, weet de auteur prachtig te beschrijven evenals de cultuurverschillen.

“Nu ben je een vrouw Safia, je zult gezegend zijn met je man en kinderen en goed zijn voor de mensen die je in huis nemen. Je moet ze gehoorzamen, dat is je plicht.”

Dat Van der Krabben kan schrijven, bewees zij al met haar roman ‘Tot waar we kunnen kijken’, een prachtige roman over een moeder-dochter relatie. In dit tweede boek toont Van der Krabben onomstotelijk aan een groot talent te bezitten voor het verwoorden van emoties. Zij doet dat zó fijngevoelig en met zoveel inlevingsvermogen dat je haast kunt voelen wat de vrouwen in haar boeken ervaren.

Haar personages weet Van der Krabben bovendien zeer treffend en levendig weer te geven en de wijze waarop ze de Marokkaanse cultuur tot leven brengt, zal bijdragen tot meer begrip en acceptatie jegens de gewoonten van onze medelanders. Ook het feit dat Van der Krabben niet alleen auteur, maar ook schrijfdocent en –coach is, verloochent zich niet, haar taalgebruik is uiterst fraai.

Kortom, een prachtige roman en een absolute aanrader.

Over de auteur
Van der Krabben (1972) komt oorspronkelijk uit Den Bosch, maar woont tegenwoordig in Utrecht. Van der Krabben is auteur, blogger en docent creatief schrijven. Zij studeerde af aan de Universiteit van Utrecht richting Algemene Letteren. Aan de Hogeschool van Amsterdam volgde Van der Krabben de opleiding Verhalend proza en de Docentenopleiding. Naast haar schrijfwerk geeft Van der Krabben workshops en cursussen aan groepen volwassenen en kinderen, inspiratiesessies in het bedrijfsleven en individuele begeleiding aan schrijvers die gericht aan hun verhaal, verhalenbundel of roman willen werken.

Uitvoering
Uitgever Luitingh Sijthoff
ISBN 9789024580491
Paperback, 256 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/