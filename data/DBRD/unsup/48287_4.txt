Vier jeugdvrienden groeien op in Libië en sluiten een bloedverbond: ze zullen altijd voor elkaar opkomen. Een van die vrienden is Michele Balistreri, die later commissaris zal worden in Italië en die we kennen uit het eerste deel in de serie van Roberto Costantini: Jij bent het kwaad.
Deel twee, De wortels van het kwaad, gaat voor een groot deel over de jeugd van Balistreri. Het zou logischer zijn geweest als dit het eerste deel in de serie was, omdat de lezer daarmee verneemt wat Balistreri tot de politieman van later heeft gemaakt. Als tiener maakt Balistreri mee dat de dochter van de werknemer van zijn vader dood wordt gevonden, verkracht en vermoord. Later zal ook zijn moeder onder verdachte omstandigheden de dood vinden. Alsof hij een detective uit een ‘Agatha Christie’ is, werpt Balistreri zich op beide zaken. Hij onderzoekt motieven en wie zich op welk moment waar bevond. Het mag niet baten. Maar het verleden laat hem niet los. Jaren later wordt Balistreri als commissaris in Italië geconfronteerd met een paar doden, die verband houden met de doden uit het verleden. Balistreri zal de zaken opnieuw moeten oppakken om te bekijken wat hij destijds over het hoofd heeft gezien.
Ondanks zijn talent om moordzaken op te lossen, zal het degenen die over de jeugd van Balistreri lezen verbazen dat hij als commissaris het rechte pad is opgegaan. De vrienden met wie hij een bloedverbond sloot, zijn niet vies van misdaad. Balistreri heeft zelf ook het nodige op zijn kerfstok, tot smokkel en moord aan toe. Ook zijn familie en naaste omgeving bestaan niet uit lieverdjes. Balistreri’s vader staat met al zijn banden in de hogere kringen diverse keren op het punt om zijn zoon op te offeren omdat hij een obstakel vormt.
Costantini schetst een zwartgallige wereld vol machtswellustelingen die voor persoonlijk gewin bereid zijn om alles te doen en op te geven. De wortels van het kwaad  begint in de jaren zestig, als Khadaffi de macht grijpt in Libië. Costantini verweeft deze historische gebeurtenis handig met de familiegeschiedenis van Balistreri. Duizenden Italianen zullen berooid Libië moeten verlaten en vluchten naar hun geboorteland.
Balistreri kan niet aarden in zijn nieuwe vaderland en verlangt terug naar de tijd in Libië. Maar ook hij moet onder ogen zien dat dat verleden tijd is en dat er sindsdien veel zaken zijn veranderd, ook binnen het bloedverbond.
De wortels van het kwaad  heeft een goed uitgewerkte plot, die bij Costantini strak in de hand ligt. En daar blijft het niet bij. Door de historische achtergrond met alle politieke machtsspelletjes heeft De wortels van het kwaad  een behoorlijke meerwaarde gekregen. De wortels van het kwaad  is zo’n boek waarvan je bij de eerste bladzijden al weet dat je in een geweldig verteld verhaal getrokken gaat worden en waarbij je je verheugt dat het boek zo dik is.