Hoofdpersoon in ‘Trucker girl’ is Nina. Nina heeft het ogenschijnlijk goed voor elkaar. Zij heeft een leuke baan als vrachtwagenchauffeur, een goede band met haar grootmoeder en ze prijst zich gelukkig met de hechte vriendschappen die ze weet te onderhouden. Bovendien beleeft zij met regelmaat plezierige, erotisch getinte avonturen.

“De klok boven de voordeur van mijn hotelkamer geeft aan dat het nu half drie in de ochtend is. ik ben zo druk geweest met mijn Nina veroveringsplan dat ik helemaal vergeet dat er ook nog op zakelijk gebied het een en ander gaat gebeuren de komende tijd.”

Wanneer Nina de mysterieuze Sebastian Strong ontmoet is ze er van overtuigd hem te kunnen verleiden tot een van haar seksuele escapades. Nina komt er echter al snel achter dat de zaken niet zijn zoals zij dacht. Vindt Nina haar weg op dit onbestemde pad en moet ze de zaken op hun beloop laten of zorgen dat ze de controle herneemt?

‘Trucker Girl’ is een lichtvoetig verhaal dat plezierig wegleest. De lezer lijkt te zijn terechtgekomen in het dagboek van een jong volwassen vrouw. Althans, dat is wat de schrijfstijl van Campos qua sfeer oproept. Die schrijfstijl is weliswaar nog wat ongeoefend, maar Campos heeft zeker potentie. De vele dialogen maken het boek heel toegankelijk en direct.

“Hoe kan ik het in je hoofd krijgen dat jij meer verdient dan dat? Ik ben bereid ervoor te werken. Je ervan te overtuigen dat ik je waard ben. Dat ik niet alleen je lichaam maar ook je ziel verdien.”

Wanneer je aan dit boek begint met de verwachting een fijn en luchtig boek ter hand te nemen, dan word je zeker niet teleurgesteld, want dat is het. In een iets andere setting had het wellicht wat meer diepgang kunnen hebben; enkele thema’s uit het boek lenen zich daar namelijk zeker voor, maar dat is een weloverwogen keuze van de auteur.

De erotische scenes in ‘Trucker Girl’ zijn weliswaar prikkelend, maar nergens banaal en dat is een compliment aan Campos aangezien die scheidslijn dun is en snel overschreden. De personages zijn plezierig uitgelicht. Vooral de zelfverzekerde Nina is een interessant personage, waar menig lezer zich (deels) mee kan of wil vereenzelvigen. De wijze waarop Nina in het leven staat stemt je vrolijk, maar kan tegelijkertijd ook ergernis opwekken. Ze weet dat ze er goed uitziet en ze weet dat ze bijna elke man kan krijgen waar ze haar zinnen op zet. Het feit dat die zelfverzekerdheid wankelt wanneer Sebastian haar leven binnen wandelt is eveneens voor velen herkenbaar en maakt de persoon Nina échter.

“Misschien zegt zijn reactie wel meer over hem dan over mij. Dat hij denkt dat ik zo in elkaar zit. Het zal wel zo zijn omdat hij zo in elkaar zit. Hij is een controle freak. Hij is iemand die manipulatietechnieken inzet om zijn doel te bereiken. Ik niet.”
De vele wijsheden in de vorm van spreuken en gezegdes en de playlist met muziek zijn aardige extra’s.

Conclusie: geen literair hoogstandje, maar een fijn en amusant boek voor tussendoor. De auteur heeft een nog wat ongeoefende schrijfstijl, maar bezit zeker potentie.

Over de auteur
Campos is getrouwd en heeft twee kinderen. Ze is auteur van ‘sexy’ boeken vol romantiek, zo zegt zij zelf.

Uitvoering
Uitgever: Brave New Books
ISBN10 9789402166194
Paperback, 219 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/