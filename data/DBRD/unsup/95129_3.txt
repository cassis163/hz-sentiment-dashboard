Ellen De Vriend – Vermist
Titel: Vermist
Auteur: Ellen De Vriend
Uitgeverij: Karakter
Publicatiedatum: Mei 2016
Aantal bladzijdes: 308

Een mooie en mysterieuze cover heeft Vermist. Op een verlaten strand staat een achtergelaten auto met de deur wijd open. In de verte loopt een zwarte schim, is dat de eigenaar van de auto?

Ellen De Vriend is naast auteur ook recensent en journalist. Ze schreef een aantal non-fictieboeken en de Zeeuwse bestseller Ons bin de leste, een boek over de laatste vrouwen op Walcheren die nog dagelijks in streekdracht lopen. In 2013 debuteerde zij met haar eerste thriller Bitterzoet. Het jaar daarna verscheen Crush die binnen het Young Adult genre past. In 2016 is haar derde thriller verschenen, Vermist.

Soms verandert je wereld in een fractie van een seconde...

Karen is een aantrekkelijke journaliste van in de dertig en woont met haar man, rijschoolhouder Joost Roelink, en dochter Melissa in Zeeland. Op een dag die als alle anderen begint, raakt Joost vermist. Het is een mysterie wat er met hem is gebeurd.
De politie probeert Karen in eerste instantie af te wimpelen met het verhaal dat mannen wel eens vaker niet thuis komen en dat Joost waarschijnlijk ergens in de kroeg is blijven hangen. Maar als de dagen verstrijken, begint de nachtmerrie dat Joost mogelijk helemaal niet meer terugkomt steeds meer werkelijkheid te worden. Vlak nadat Karen de schokkende ontdekking doet dat er 50.000 euro verdwenen is van de zakelijke rekening van de rijschool, vinden een paar wandelaars de verlaten auto van Joost...
(Bron: achterflap boek)

“Volwassen mannen komen wel vaker niet thuis. Iedere volwassene heeft het recht om even spoorloos te zijn.”

Ik vind dat nogal een uitspraak daarom. Wat is dat nou weer voor raars dat een volwassene het recht heeft om even spoorloos te zijn?
Het verhaal begint goed met de verdwijning van Joost. Hierdoor wordt je direct in het verhaal getrokken. Maar na de verdwijning van Joost en de aangifte hiervan gebeurd eigenlijk weinig. De zoekacties draaien op niks uit nadat zijn auto is gevonden bij het Veerse meer. Het kabbelt maar voort, zonder al teveel spannende gebeurtenissen. Pas tegen het einde komt er weer wat spanning naar boven. Heel jammer, had veel meer ingezeten.

“Leunend tegen het aanrechtblad wacht ik tot het water koot. Ik schenk het hete water in de beker waarin ik al een theezakje heb gehangen.”

Vele malen worden enorm beschrijvende stukken verwerkt ik het boek. Hele stukken waarbij je zelf niet hoeft na te denken over wat ze doen of hoe het zou zijn. Ik weet zelf ook wel hoe ik thee moet zetten. Moet dit dan zo uitgebreid beschreven worden? Sommige stukken wordt erg tot in de detail op handelingen of gedachten ingegaan, waardoor er weinig ruimte overblijft voor eigen fantasie of invulling. Dit vond ik jammer.

De personages worden helder neergezet, voornamelijk van Karen kun je een goed beeld vormen. We leven mee met de zorgen en twijfel tijdens de vermissing en de zoektocht naar Joost. De angst en het verdriet heeft ze goed weer gegeven in het verhaal. Daar tegenover staat dat Joost niet geheel geloofwaardig wordt neergezet.

Wat ik persoonlijk dan weer leuk vond zijn de dingen die in Zeeland spelen. Leuk om hierover te lezen en deze dingen te herkennen.

Kort gezegd, een aardig boek, maar met te weinig spanning om onder het kopje “thriller” te worden geplaatst.

Spanning: 2,5
Plot: 3
Leesplezier: 2,5
Schrijfstijl: 3
Originaliteit: 3
Psychologie: 3

Hiermee krijgt Vermist van Ellen De Vriend net aan 3 sterren.