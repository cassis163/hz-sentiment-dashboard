In Scoop! maken we kennis met Esmee. Ze komt uit een Brabants dorp en heeft een baan bij een tijdschrift in Amsterdam. Ze heeft haar vriendinnen wijsgemaakt dat ze een managementfunctie heeft, maar in werkelijkheid is ze "maar" managementassistente. Met het vertrek van haar baas hoopt ze door te kunnen groeien naar diens plek, maar ondanks dat het haar is toegezegd, gaat de baan aan haar neus voorbij. Sterker nog, een van haar beste vriendinnen krijgt de functie! Als ze dan een oude schoolliefde tegenkomt en het met haar vriend niet soepel loopt, en ze dan óók nog de zorg voor een BN'er op zich neemt, lijkt ze alle stabiliteit en rust in haar leven te verliezen. Lukt het haar om de leugentjes recht te breien en haar leven weer op orde te krijgen?

Iris Houx begon met het schrijven van korte verhalen en artikelen, onder andere voor Viva, Metro en Esta, maar debuteerde met Scoop!. Met een flinke dosis humor, waar ze gelijk op gaat met Sophie Kinsella, weet ze de perikelen van een midtwintiger op een prettige manier te beschrijven. Houx is dusdanig goed in het hoofd van Esmee gekropen, dat je je als lezer regelmatig afvraagt of Houx zelf ook zo denkt (wat je als je haar op Twitter volgt haast zou gaan denken!). Op volmaakte wijze heeft ze letterlijk opgeschreven wat er in Esmee omgaat. De soms onhandige situaties of gekke hersenkronkels heeft ze hilarisch op papier gekregen, net of sta je er naast het tafereel te observeren. De soms wat onhandige maar ontzettend lieve Esmee heeft de schrijfster zo neer weten te zetten dat je Esmee na een paar pagina's al in je hart hebt gesloten. Doordat Houx gebruik maakt van een hedendaagse spreek- en dus schrijftaal ga je als een razende door het boek heen en sla je bladzijde na bladzijde om. Een boek dat je niet meer weg kunt leggen als je het eenmaal open hebt gedaan.

Het verhaal is vrij recht toe recht aan. Leugentjes komen uit, pestkoppen krijgen de deksel op hun neus, liefdes blijven niet, jeugdliefdes zijn des te leuker, maar toch verveelt het geen moment. Doordat je niet dagelijks te maken krijgt met een BN'er is Scoop! iets minder gewoon en alledaags. Al met al een heerlijke, vooral humoristische, feelgood. Toch is er aan romantiek geen enkel gebrek. Ik heb genoten van het boek en het in een nacht uitgelezen. Daarom geef ik het boek 4 sterren en hoop ik dat Iris Houx snel met nieuw leesvoer komt.