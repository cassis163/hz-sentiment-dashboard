Yrsa Sigurdardottir (1963, Reykjavik) heeft in haar thuisland IJsland al aardig wat boeken op haar naam staan. Smeulend vuur is haar zevende misdaadroman, maar is pas de derde die in het Nederlands verschijnt. Alvorens ze zich richtte op het schrijven van misdaadromans, schreef ze al vijf kinderboeken. Net zoals in haar zes voorgaande thrillers, is ook in Smeulend vuur de hoofdrol weer voor de gescheiden advocate Thóra Gudmundsdóttir.
Thora is aanwezig bij opgravingen in de kelder van haar cliënt Markus Magnussons, wiens huis meer dan dertig jaar geleden werd bedolven onder een laag as tijdens een vulkaanuitbarsting. Wanneer er in die kelder drie lijken en een afgehakt hoofd worden gevonden, staan de zaken er voor Markus allesbehalve gunstig voor. Hij wordt verdacht van moord op het viertal, ondanks dat hij ten tijde van de vulkaanuitbarsting nog maar een tiener was. Het is aan Thóra te bewijzen dat haar cliënt onschuldig is. De enige vrouw die opheldering in de zaak kan brengen wordt echter vermoord nog voor Thóra haar kan spreken. Thóra gaat op onderzoek uit, graaft in het verleden van haar cliënt, en doet een hoop opvallende ontdekkingen, wat het oplossen van de zaak alleen maar gecompliceerder maakt.
Smeulend vuur is een zeer doordacht en uiterst goed opgezet verhaal. De auteur laat steeds meer informatie los, waardoor je als lezer geboeid blijft. Het verhaal wordt vanuit meerdere personages belicht, en al die perspectieven vormen samen de oplossing tot hetgeen wat je vanaf de eerste pagina wil weten. Ieder detail komt terug, iedere gebeurtenis heeft een verklaring.
De hoofdpersoon Thóra Gudmundsdóttir komt realistisch over, evenals alle andere personages. Ook besteedt de auteur aandacht aan de levensbedreigende ziekte anorexia. Ze gunt de lezer een kijkje in de gedachtewereld van een jong meisje dat aan een dergelijke eetstoornis lijdt. Op die manier weet Yrsa Sigurdardottir al haar personages een eigenheid mee te geven die hen tot mensen van vlees en bloed maakt.
Het verhaal telt echter aardig wat personages, wat het soms wel een beetje warrig maakt. Niets in Smeulend vuur is aan het toeval overgelaten, een gegeven dat het lezen nog leuker maakt. De ontknoping is uiterst verrassend. Met Smeulend vuur bewijst Yrsa Sigurdardottir dat ze niet voor niets tot de top van IJslandse misdaadauteurs behoort.