Soms koop je een boek, gewoon omdat de prijs het dusdanig aantrekkelijk maakt dat je jezelf voor je kop zou slaan als je het niet zou doen. Dit was zo'n boek en ik heb er absoluut geen spijt van dat ik het gekocht heb!

Het boek leest heerlijk weg en is geschreven in een prettige, vlotte schrijfstijl. De taal die gebruikt wordt past heel erg bij de hoofdpersonen en mijn ogen schoten over de bladzijdes. Daarnaast speelt het boek zich af in een interessante wereld die zonder al te veel uitleg toch heel beeldend en levendig beschreven wordt.

De beide hoofdpersonen zijn sympathiek zonder perfect te zijn. Allebei maken ze fouten en balanceren ze op het randje van goed en kwaad. Als lezer word je constant met de vraag geconfronteerd of het doel de middelen heiligt en tot hoever je daarmee kan gaan. Hierdoor zijn ze realistisch en is het niet moeilijk je in hen in te leven.

Het enige in dit boek waar ik wat moeite mee had was de insta-love. De liefde op het eerste gezicht die verder ook niet echt werd opgebouwd. Een goed opgebouwde liefdesrelatie had het boek voor mij helemaal perfect gemaakt.

Ik ben benieuwd naar de volgende delen van deze serie!