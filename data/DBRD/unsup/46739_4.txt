Door jouw ogen is de debuutroman van Hans Fiers. Hij raakte geïnspireerd voor dit verhaal door een foto uit de Eerste Wereldoorlog. Op deze foto is te zien hoe drie soldaten een vijandelijke soldaat bevrijden uit een bomkrater.

De roman speelt zich af in België en begint vlak voor de Eerste Wereldoorlog. Driek woont met zijn vader Achiel op een boerderij waar zij leven van de verkoop van appels. De koeienstal is al jaren geleden afgesloten na het overlijden van zijn moeder. Zijn oudere zus is enkele jaren na het overlijden van moeder plotseling verdwenen. In die tijd was Driek nog een kind en begreep niet wat er aan de hand was. Sindsdien leeft Driek samen met zijn gewelddadige vader een teruggetrokken bestaan. Dit verhaal wordt geleidelijk in terugblikken vertelt.

Als de Duitsers oprukken meldt Driek zich aan als soldaat. Jarenlang is zijn haat jegens Duitsers gevoed door zijn vader. Die heeft altijd verteld dat zijn moeder vermoord is door een Duitser en hij wil wraak nemen door zo veel mogelijk Duitsers te doden. Driek blijkt een uitstekende schutter en gaat fanatiek aan de slag in de loopgraven.

Na verloop van tijd treedt er een verandering op en realiseert Driek zich dat de Duitse soldaten eigenlijk jongens als hij zijn. Als hij voor de keuze staat weer een Duitser te doden of hem te redden, krijgt het verhaal een bijzondere wending. Als hij na de oorlog thuiskomt en inmiddels de waarheid omtrent het overlijden van zijn moeder kent, volgt de confrontatie met zijn vader.

Door jouw ogen is een sterk debuut van Hans Fiers. Hij heeft zich goed ingeleefd in de personages en het tijdperk. Het verhaal is mooi en empatisch beschreven. Kritische kanttekening hierbij is dat de ontmoeting tussen Driek en de Duitse soldaat wel erg toevallig is.