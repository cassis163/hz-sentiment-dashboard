Ik heb ooit ergens gehoord dat je de allerleukste boeken vindt op boekenmarkten. Dat is waar je boeken tegen het lijf loopt waarvan je niet wist dat ze bestonden. Dat is waar je voor weinig geld een onbekend pareltje koopt dat je zomaar kan verrassen. In eerste instantie had ik dit boek laten staan, maar toen ik nog wat geld over had en het aan me bleef trekken, ben ik het alsnog gaan kopen.

En wat een ongelooflijk leuk jeugdboek! Als ik 20 jaar jonger was geweest was dit ongetwijfeld een van mijn favoriete boeken ooit geworden, alhoewel ik niet zeker weet of ik op die leeftijd de manier van vertellen zo had kunnen waarderen als nu, maar dat is een kleinigheidje.

Dit boek gaat verder waar het beroemde sprookje van de Rattenvanger van Hamelen stopt. Penelope komt er op haar elfde verjaardag, de dag waarop ze doof wordt, achter dat ze een bijzonder talent bezit en dat juist dat talent haar zusje en alle andere kinderen van Hamelen terug thuis kan brengen. En vanaf dat moment werd het boek een echte avonturenroman zoals er zoveel geschreven zijn met mannelijke helden.

Penelope komt terecht in een magische wereld, waar ze vrienden en vijanden maakt, waar ze ontwikkelt en groeit, waar ze zich dapper door alle testen heen slaat en waar ze uiteindelijk in een spannend gevecht de strijd aan moet gaan met de boze rattenvanger die alle kinderen van Hamelen ontvoerd heeft omdat de burgemeester weigerde zijn beloofde beloning te betalen.

De schrijfstijl is uniek, de manier van vertellen ook, maar het is bovenal een avontuur zoals ik er vele gelezen heb, maar zelden met een dapper meisje in de hoofdrol. Mocht ik ooit een tweede exemplaar vinden, dan gaat het naar mijn nichtje. Ik hoop dat ze het net zo kan waarderen als ik!