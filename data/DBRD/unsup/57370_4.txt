Samenvatting:
Konijn heeft zin in een avontuur, stapt op zijn fietsen en hij rijdt weg. Uil vliegt met hem mee. Onderweg maken ze nieuwe vrienden en samen reizen ze naar nieuwe plekken waar ze nooit eerder zijn geweest. In de grote stad kijken ze hun ogen uit, vanaf de berg hebben ze mooi uitzicht en halen ze herinneringen op maar uiteindelijk willen ze allemaal weer naar huis.
Tijdens de reis die ze maakten leerden ze te vertrouwen op hun inzichten en maakten ze keuzes die hun nieuwe ervaringen brachten.
Een onvergetelijke reis door het simpel volgen van je hart

Mijn mening:
Ik hou van prentenboeken, zeker als ze ook nog eens een mooie boodschap bevatten. Zelfs nu mijn eigen kinderen de prentenboeken al ruimschoots zijn ontgroeit, sowieso qua leeftijd, blijft mijn hart sprongetjes maken bij al dat moois.

Toen ik Volg je hart onder ogen kreeg was het liefde op het eerste gezicht. Ten eerste de cover die vind ik echt prachtig. De titel daarbij is één van mijn levensmotto’s. Ik bedoel maar, wat kan er mis zijn met je hart te volgen. Als niets je tegen kan houden is dat de beste leidraad in het leven.

De trefwoorden die de uitgever achterin het boek heeft geschreven zijn: reis – wegen -ervaringen. En dat zijn precies de woorden die na het lezen van Volg je hart bij mij naar boven komen. Door te doen wat je het liefst wilt doen leer je enorm veel. Konijn ontdekt de wereld door zijn hart te volgen en de reis van zijn leven te maken. Want wat als hij niet aan zijn zin in avontuur had toegegeven? Dan had hij waarschijnlijk nooit de zee kunnen ruiken, had hij nooit de grote stad gezien en had hij bovendien zeer waarschijnlijk geen nieuwe vrienden gemaakt.

Het verhaal is goed te begrijpen voor kinderen vanaf een jaar of vijf. De illustraties ondersteunen het geheel perfect en zijn voorzien van mooie details. De zachte kleuren maken het een mooi geheel.

De liefde voor prentenboeken zal denk ik (en hoop ik) nooit overgaan. En zolang er boeken als Volg je hart verschijnen vrees ik daar ook niet voor. Voor mij een must have voor mijn eigen prentenboekenkast. En voor jou wellicht ook.

Deze review verscheen als origineel via mijn blog.