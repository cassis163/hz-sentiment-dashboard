Hygge is de Deense variant van de Nederlandse begrippen gezelligheid en knusheid. Het wordt in Denemarken vaak beschouwd als een van de belangrijkste uitdrukkingen van de nationale volksaard.
In de 19e eeuw hebben de Denen het woord hygge geleend van de Noren waar het van oorsprong troosten betekende. Maar in Noorwegen wordt hygge niet zo sterk gezien als uitdrukking van de volkscultuur als in Denemarken.

Klinkt allemaal heel gezellig maar wat is dat hygge-ding nu eigenlijk?
Een knusse cover met een foto van lekker ingeduffelde voeten, een mok en op de achtergrond een knisperend haardvuur geeft je al een warm gevoel.
Mooie foto’s voorzien van spreekwoorden gaan ieder hoofdstuk vooraf.

Ik luister ’s nachts graag naar een storm. Het is zo gezellig om tussen de dekens te kruipen en te weten dat hij je niet kan raken. – L.M. Montgomery

Van een hygge-sfeer die je zelf in de woonkamer creëert tot voorwerpen die je zelf maakt voor een instant hygge-gevoel; met weinig geld een gevoel van tevredenheid en geluk creëren of het delen van mooie momenten en recepten met de mensen van wie je houdt. Hygge bevat het volledige pakket dat een mens gelukkig maakt.
Heerlijk geurende recepten, warme diy-projecten, buitenactiviteiten waarbij je een oergezellig kampvuur bouwt of wat denk je van een speciale filmlijst of playlist waarbij de family spirit primeert. Het leven kan zo simpel en aangenaam zijn als je het principe van hygge hanteert.

Vrees minder, hoop meer; eet minder, kauw meer; zeur minder, adem meer; praat minder, zeg meer; haat minder, bemin meer; en alle goede dingen zullen van jou zijn. – Scandinavisch gezegde

Leef hygge is instant happiness in boekvorm. En dat waren boeken al onder alle boekenliefhebbers maar dit is een surplus.