Lana en Kitty zijn al sinds hun vroege jeugd onafscheidelijke vriendinnen. Wanneer Lana tot een afschuwelijke ontdekking komt, wil ze zo snel mogelijk weg uit Engeland en vraagt haar vriendin Kitty, die het ook niet gemakkelijk heeft, haar te vergezellen. Ze besluiten om te gaan backpacken en door een slinger aan de wereldbol te geven en blind een bestemming te prikken is hun lot bepaald, de vrijheid tegemoet.

Ze vertrekken naar de Filipijnen en tijdens een korte stop in een havenplaats ontmoeten ze een paar leeftijdgenoten die een tocht maken op het zeiljacht The Blue, met als eindbestemming Nieuw-Zeeland. Ze worden uitgenodigd om mee te varen met de belofte mee te werken als volwaardige bemanningsleden. De eerste weken wanen ze zich in een paradijs. Cocktails onder de sterrenhemel, snorkelen in kraakheldere baaitjes onder strakblauwe luchten en picknicken op witte zandstranden. Al snel vormen ze een hechte groep met de bemanning en het lijkt alsof er aan dit gelukzalige leven nooit een einde komt, totdat er iemand van de bemanning vermist raakt.

Auteur Lucy Clarke heeft zich goed ingelezen in de materie van het zeezeilen: voor haar research is ze zelfs naar de Filipijnen afgereisd om een aantal dagen op een zeiljacht mee te varen.  En dat is goed te merken, de beschrijvingen van de omgeving zijn levensecht, waardoor het lijkt alsof je zelf een onderdeel bent van deze fantastische zeiltocht. Je waant je in de wonderschone natuur, je voelt de golven op de boot breken en de schurende hitte op je lijf en je proeft het zout van de zee. Dicht op de huid van de bemanning word je betrokken in hun heerlijke leventje en hun dagelijkse omgang.

Maar, er is altijd een maar – anders zou het geen thriller zijn – niet iedereen laat het achterste van zijn tong zien. Gaandeweg de reis voel je een onaangename Onderstroom – een zeer goed gekozen titel – onder de oppervlakte vloeien. De motieven van diverse bemanningsleden voor het maken van deze reis blijken goed bewaarde geheimen. De onderlinge spanning wordt steeds voelbaarder en drijft door het verhaal als een voorbode voor een storm die onafwendbaar zal opsteken. Mede door de snelle wisselingen van heden naar verleden ontstaat er ineens een haast om af te koersen op de ontknoping. De verrassingen zijn niet spectaculair, maar het shockeffect is groot. 

Onderstroom is een wonderschone reis die niet alleen de paradijselijke kant belicht, maar tevens een zoektocht is naar de waarheid en wat deze betekent voor een hechte vriendschap.