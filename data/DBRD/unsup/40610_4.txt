Haar hele leven heeft Floor in de schaduw geleefd van haar aantrekkelijke en succesvolle zusje Bente. Zij leek alles goed voor elkaar te hebben, een mooie sympathieke man, meerdere huizen, veel geld en ze was een zeer gewaardeerd fotomodel. Terwijl de onzekere Floor voor hun ouders zorgde, leek Bente volop in het leven te staan. Floor, nu lichtelijk overspannen probeert houvast in het hier en nu te vinden en duikt daarvoor in de spiritualiteit. Echter wanneer ze net weer een beetje haar draai heeft gevonden en weer is begonnen met werken komt Feenstra, een ranzige oplichter hun leven binnen wandelen…

De weg van het water is een spannende roman over veerkracht, kwetsbaarheid, familiebanden en oplichting. Trudi Rijks gunt de lezer een kijkje in de moeizame relatie tussen een moeder en dochter, de verwarde belevingswereld van een jonge Korsakov patiënte en de hersenspinsels van een amateuristische oplichter. Zo wordt het verhaal van diverse kanten belicht. Vooral de belevingswereld van de verwarde Bente, die zo nu en dan en helder moment beleeft wordt mooi in beeld gebracht. Het aantrekkelijke aan dit verhaal is dat de personages vanuit meerdere hoeken worden belicht, zo is de misdadiger Feenstra behoorlijk egocentrisch, maar weet hij zo nu en dan toch de lezer te verrassen met de keuzes die hij maakt. Kim de dochter van Floor komt weliswaar onverschillig over, maar blijkt toch een goed hart te hebben en Floor heeft veel meer vechtlust in zich dan ze voor mogelijk hield.

De weg van het water is vooral een pakkend verhaal gebaseerd op ware gebeurtenissen met realistische personages zonder al te veel opsmuk.