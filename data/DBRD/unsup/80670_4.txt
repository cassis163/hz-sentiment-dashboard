Thoms vader is een bekende archeoloog en antropoloog. Thom en zijn vriendinnetje Lin vinden het machtig interessant wat zijn vader allemaal doet en hopen dat ze ooit eens met hem mee mogen naar het buitenland. Nu is het eindelijk zover! Ze mogen mee naar Nieuw-Zeeland om een toi moko, een afgehakt hoofd van een belangrijk stamhoofd van de Maori, terug te brengen. Het hoofd gaat naar een museum, maar eerst gaan ze ermee langs een huidig stamhoofd, die zegt dat het hoofd dat van zijn voorouder is.
Sinds de toi moko bij Thom in huis is gebeuren er vreemde dingen en hoort Thom de stem van de toi moko in zijn hoofd. Het hoofd wil wraak op degenen die zijn dorp overvallen hebben lang geleden.
Ook zijn er mensen die wel heel ver gaan om de toi moko in hun bezit te krijgen. Zal het Thom en Lin lukken om hem veilig naar het museum te krijgen?

Wat een heerlijk spannend avontuur is dit! Magische krachten, gemene mannen, Maori krijgers en dappere tieners die samenwerken om de toi moko te beschermen… Naast het spannende avontuur wat Thom, Lin en hun nieuwe vriendin Tui, een Maori, beleven, leer je tussendoor ook nog eens over Nieuw-Zeeland en met name de cultuur van de Maori’s. Voor mij een perfect geheel! En dan heb je achterin het boek ook nog eens een dossier over Nieuw-Zeeland en de Maori’s, voor als je nog meer te weten wilt komen.

Ik hoop van harte dat dit spannende en leerzame jeugdboek de start is van een reeks, daar wordt zeker ruimte voor gelaten! Ik heb er echt van genoten.