Eerder wist Lis Lucassen ons te verrassen met het eerste deel in de ‘California Campus’-serie. Dit eerste deel, Grenzeloos, laat ons kennis maken met Rebecca en Thor, die allebei met hun eigen trauma’s moeten leren leven. Ze laten de lezer aan het eind verbijsterd achter. De lezer wil meer van deze serie. Gestrand is een short read, zoals de cover vermeldt, een kort verhaal dat zich ook op de California Campus afspeelt. Tijd om even kort terug te keren naar dit fijne plekje in Amerika.

Julie moet zo snel mogelijk in Las Vegas komen. Er is alleen één probleem, ze heeft autopech. Wanneer ze de spelersbus van de Las Vegas Bees treft, besluit ze met hen naar de stad af te reizen. Veel keuze heeft ze immers niet als ze op tijd wil zijn. Onderweg leert ze Ren kennen en er is meteen een klik. Ze kiezen voor één nacht samen. Maar hebben ze wel genoeg aan één nacht?

In 48 pagina’s neemt Lucassen je in sneltreinvaart mee in het verhaal van Julie en Ren. Dat betekent maar één ding: dit verhaal moet in één keer uit. Stoppen kan dan ook echt niet meer. Vanaf de ontmoeting tussen Ren en Julie tot het laatste woord ben je als lezer geboeid. Het verhaal gaat snel, maar niet te snel en beschrijft één avond uit het leven van twee mensen die elkaar toevallig ontmoeten. 

Knap is dat Lucassen in zo’n kort verhaal diepgang heeft gecreëerd. De reden waarom Julie naar Las Vegas moet is niet meteen helder, maar dat haar band met haar familie niet goed is, is duidelijk. Je bent als lezer nieuwsgierig naar de reden waarom het contact met haar familie zo stroef verloopt en dat is een extra reden om door te lezen.  

Niet alleen Julie heeft een probleem met haar familie, ook Ren heeft zo zijn rugzakje. Hij noemt zichzelf ‘het zwarte schaap van de familie’ en het verhaal is zo verteld dat je je dat niet kan voorstellen. Wat is er mis met die lieve, attente jongeman die alles over heeft voor een lach van Julie? 

Dit zijn ingrediënten voor een vliegensvlug liefdesverhaal. De twee worden verliefd op elkaar, wat erg snel lijkt nadat ze elkaar net ontmoet hebben, maar hoe vertel je anders een liefdesverhaal over twee mensen bij wie de vonk meteen oversloeg. Dit roept dan ook geen ergernis op, je hoopt tijdens het lezen alleen maar dat de twee langer dan één nacht met elkaar krijgen. Het is dan ook de grote vraag hoe het verhaal eindigt. Loopt het goed af of zijn de twee gedoemd elkaar maar één nacht gekend te hebben? Het einde is voorspelbaar, maar ook dat wordt Lucassen vergeven. Het is net een sprookje dat verteld wordt in minder dan vijftig pagina’s. En nu is dat wachten op het tweede deel in de ‘California Campus’-serie nog net iets lastiger geworden, want deze fijne campus wil je nog lang niet verlaten.