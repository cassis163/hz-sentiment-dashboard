Het Nest is een heerlijke roman over de familie Plumb. Cynthia d’Aprix Sweeny heeft een heel prettige schrijfstijl en neemt je moeiteloos mee in het leven van de kinderen Plumb. Nu heeft iedere familie wel wat problemen, maar de problemen van de Plumbs dreigen uit de hand te lopen.
Het verhaal begint met de reis van de broers en zussen Plumb naar een gezamenlijke lunchafspraak om hun oudste broer Leo aan te spreken over gat dat hij heeft geslagen in ‘het nest’, een trustfonds dat wijlen Leonard Plumb sr. heeft opgericht voor zijn kinderen, een extraatje om van te genieten en niet om voor zaken te gebruiken. Het geld zou pas vrijkomen wanneer de jongste Plumb, Melody veertig werd. Tegen verwachting in is ‘het nest’ uitgegroeid tot een aanzienlijk kapitaal en zijn alle kinderen Plumb een leven gaan leiden met in hun achterhoofd het geldbedrag dan hen nog te wachten staat. Dat was echter totdat de oudste zoon, Leo, onder invloed achter het stuur kruipt in gezelschap van een jong meisje en een ongeluk veroorzaakt met blijvende gevolgen voor de bijrijdster. Moeder Francie gebruikt een aanzienlijk deel van ‘het nest’ om een publiek schandaal te voorkomen, tot ongenoegen van Jack, Beatrice en Melody die het kapitaal waar zij op rekenden aan hun neus voorbij zien gaan.
Cynthia D’Aprix Sweeny schetst een mooi beeld van de levens van de Plumbs. Moeitloos springt ze heen en weer in de tijd en laat ze je meeleven met Melody, die voor haar gevoel altijd op haar tenen moet lopen om de anderen bij te kunnen benen en met de erfenis in haar hoofd boven haar stand is gaan leven. Ze geeft je een kijkje in het leven van Jack die zijn uitgavepatroon niet in de hand heeft en zijn schulden hoopt af te lossen met ‘het nest’ voordat het problemen met zijn man Walker oplevert. Beatrice heeft weliswaar geen geldproblemen maar heeft op ander vlak moeite om haar leven op de rit te krijgen, een leven waarin ze smacht naar liefde en goedkeuring. Leo zelf is de enige die overal koel onder blijft. Hij hoeft zich dan ook niet echt zorgen te maken over zijn financiën.
Dat geld niet gelukkig maakt gaat niet voor alle Plumbs op, maar er ontstaan bijzondere vriendschappen en dan blijkt voor sommige Plumbs dat geld niet het allerbelangrijkste is. Mooie roman over liefde, familie en vriendschap.