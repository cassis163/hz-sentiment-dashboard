Schrijver Theo Kars werd onlangs 75 jaar. Reden voor uitgeverij Van Kwadraat om zijn vijftig jaar geleden geschreven roman ‘De verleider’ opnieuw uit te geven. Deze ‘roman over de kunst van het verleiden’ blijkt de tand des tijds redelijk te hebben doorstaan.

Theo Kars was vooral in de jaren zeventig een succesvol auteur. Met titels als ‘De vervalsers’, ‘De verleider’, ‘Alice’, ‘De geisha’ en ‘Avonturen op Ibiza’ bereikte hij een groot publiek. De laatste jaren is Kars bezig zijn autobiografie ‘Memoires van een slecht mens’ te publiceren. Deel 1 en 2 zijn al verschenen, deel 3 verschijnt pas na zijn dood.

In ‘De verleider’ volgen we de jonge Hugo Verwey, die zich liever bezighoudt met het verleiden van meisjes en vrouwen dan met studeren of werken. Voor het benaderen van de dames heeft hij allerlei technieken bedacht, die een hoog slagingspercentage geven. In acht oneven hoofdstukken worden die beschreven en wordt de psychologie erachter uitgelegd.

De acht even hoofdstukken geven steeds een praktijkvoorbeeld van het opereren van Verwey. Vooral deze acht verhalen maken het boek de moeite waard. In het speciaal voor deze editie geschreven nawoord benadrukt Theo Kars dat hij niet gelijkgesteld kan worden aan Hugo Verwey. Die wil een meisje één, hooguit twee keer bezitten, Kars had toen hij het boek schreef al jaren een vaste vriendin.

De ideeën van Verwey over vrouwen zijn niet bepaald politiek correct, vijftig jaar geleden niet en nu nog steeds. Wie daar om kan glimlachen, heeft aan ‘De verleider’ een alleraardigst boek.

(Eerder gepubliceerd in 'Boekenpost')