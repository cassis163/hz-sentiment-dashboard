Zo worden wij niet is het debuut van Caroline van Keeken.
In 25 korte verhalen, die op de achterflap omschreven worden als "spannende en vileine verhalen, die ongemakkelijk en pijnlijk herkenbaar zijn."
Op de voorkant van het boek staat een ouderwets aandoende foto van een meisje dat dromerig en mysterieus kijkt. Zij heeft een speelgoedkonijn in haar handen, maar houdt het vast alsof ze niet weet waarom ze het vast heeft.
De ogenschijnlijk gewone mensen in de verschillende verhalen hebben een ding gemeen, zij voelen zich gevangen in de situatie waarin zij zitten. Op veel verschillende manieren. Hun werk, huis, verleden, huwelijk. Ze willen ontsnappen, maar hoe? Gewone mensen, maar toch ook buitenstaanders. Haast meer karikaturen van mensen dan echte mensen.
De verhalen hebben veelal een open einde. Sticht dat verwarring of geeft dat juist ruimte aan de fantasie van de lezer? Juist die open einden maken dit boek aantrekkelijk. Wat wil de schrijfster met dit verhaal en wat kan de lezer ermee?
De verhalen zetten je aan het denken. Ken je mensen die ook zo zouden reageren, zou ik zelf zo kunnen reageren?

Het taalgebruik van Caroline is vlot en eenvoudig te begrijpen, het boek leest dan ook als een trein. Zij is uitstekend in staat de aandacht van de lezer vast te houden, omdat je steeds zit te wachten op de twist die het verhaal een andere kant op stuurt.
De plaats waar de verhalen zich afspelen wordt kort beschreven. Het beeld dat bij de lezer opgeroepen wordt door deze beschrijving is voldoende om herkenbaar te zijn, alsof je er zelf bij bent en je het ziet gebeuren.
Enkele van de verhalen vragen bijna om uitgewerkt te worden tot een roman.

Voor liefhebbers van Roald Dahl, denk dan aan de verhalenbundel Mijn liefje, mijn duifje, zal herkenning zijn. De verhalen zijn in dezelfde stijl geschreven. Het absurde, maar ook zo herkenbare van de verhalen. Cliniclowns is wat dat betreft een topper.

Caroline van Keeken is journaliste en schrijfster. Zij publiceert onder andere in Trouw, Parool en NRC. In 2015 won zij de NPO verhalenwedstrijd met Ljoeda dat ook in het boek opgenomen is.