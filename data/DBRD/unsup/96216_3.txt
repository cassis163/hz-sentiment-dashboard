Honey is een tienermeisje dat geen gemakkelijk leven heeft. Zelf is ze geboren met een hazenlip waardoor ze regelmatig raar bekeken wordt en ze is dan ook erg onzeker over haar uiterlijk. Ook in het gezin zijn er de nodige moeilijkheden. Honey’s oudere zus heeft een verstandelijke beperking, en ze ziet haar vader enkel als hij geld nodig heeft van haar. Honey is gewend om zich steeds aan iedereen aan te passen, ‘want het is zo al moeilijk genoeg’, en denkt nooit na wat ze zelf wil.

Op een dag ontmoet Honey door een samenloop van toevalligheden een man, Marcel. Marcel is terminaal ziek. Na de eerste ontmoeting gaat Honey regelmatig bij Marcel op bezoek en zo komt ze onder meer te weten dat de dochter van Marcel niet meer met hem wil praten. Honey bedenkt een project voor Marcel waardoor hij het terug kan goedmaken met zijn dochter. Marcel heeft ook een laatste wens: hij wil graag dat Honey voor één keer in haar leven ook eens aan zichzelf denkt en heeft ook een project voor Honey bedacht. Maar beide projecten verlopen helemaal niet zoals gepland…

‘Paard Paard Tijger Tijger’ is een mooi verhaal dat zich vooral focust op de personages en hun ontwikkeling doorheen het verhaal. Het is een boek dat duidelijk maakt hoe belangrijk familie is, zelfs als je familie niet ‘ideaal is’.

De situatie van Honey wordt realistisch en herkenbaar beschreven. Je kan je goed inleven in het verhaal. De schrijfstijl is uniek in die zin dat ook moeilijke dingen vrij direct omschreven worden, terwijl er in YA-literatuur meestal sprake is van preutsheid of verbloemen van moeilijke dingen. Tenslotte is het verhaal niet erg voorspelbaar, je wordt vaak verrast.

Mocht je nog steeds twijfelen om het boek te lezen: Paard Paard Tijger Tijger is bekroond met de Deense Nationale Book Award 2015!