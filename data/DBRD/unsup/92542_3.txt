Met dank aan Uitgeverij Boekerij voor dit recensie-exemplaar

De boeken van Robert Bryndza zijn een hit in Groot-Brittannië. Zijn debuut ‘The Girl in the ice’ werd reeds 2 miljoen keer verkocht en is beschikbaar in 27 talen, waaronder nu ook het Nederlands. Zijn jullie ook benieuwd naar deze nieuwe hype in de boekenwereld? Hier mijn recensie.

Korte inhoud

Het lichaam van de bloedmooie Andrea Douglas-Brown wordt gevonden onder het ijs in het park nabij het Horniman-museum. Andrea is de dochter van een invloedrijke familie en natuurlijk springen onmiddellijk de media in op dit nieuws. De familie ‘eist’ dat er zo snel mogelijk een dader gevonden wordt en doet er alles aan om de goede naam van de familie in eer te kunnen houden.

Erika Foster, van Slowaakse afkomst, wordt op de zaak gezet. Men denkt dat zij de moeder van Andrea beter tot bedaren zal kunnen brengen, gezien ook zij een Slowaakse achtergrond heeft. Samen met haar nieuwe team start ze de zoektocht naar de dader. Hier ondervindt ze tal van hindernissen, niet alleen door de dader opgesteld, maar ook door de media die haar op de hielen zitten, en de familie van Andrea Douglas-Brown. Al snel komen heel wat geheimen aan het licht … dankzij haar gedreven team.

Conclusie

Deze thriller start met een spannende proloog, waarin je als lezer meegezogen wordt in een ontvoering. Je bent onmiddellijk in het verhaal, zonder dat er lange inleidingen aan vooraf zijn gegaan of introducties van de hoofdpersonages, nee, het verhaal komt onmiddellijk op gang en je zit er direct in. Dit gaat zo door in gans het boek, dat als een razende trein vooruit gaat. Of komt dit misschien doordat je als lezer zo gespannen bent om de plot te weten te komen, dat je het boek niet opzij kunt leggen en het steeds sneller gaat lezen? Van een pageturner gesproken dus!

De auteur, wiens naam een pseudoniem is voor Robert Sutton, werd geboren in Engeland waar hij opgroeide en momenteel woont hij samen met zijn echtgenote in Slowakije. Zijn liefde voor Slowakije komt af en toe naar voren via sommige elementen in het verhaal.

De auteur zal vanuit verschillende perspectieven zijn verhaal vertellen (vanuit Erika’s, Andrea’s, …perspectief), zelfs de dader komt af en toe aan het woord, waarmee de auteur de spanning opdrijft.

De personages zijn goed uitgewerkt, ik hield van Erika Foster. Zij is een zeer vastberaden vrouw die wanneer ze zich ergens in vastbijt er de volle 100% voor gaat. Maar ook de nevenpersonages zijn met zorg uitgewerkt, tot zelfs de huishoudster van de familie Douglas-Brown, ik kon me haar levendig voorstellen.

Het boek bestaat uit meerdere kortere hoofdstukken, wat maakt dat het vlot leest. De schrijfstijl van Robert is vloeiend en leest als een filmscript, ik kon alles zo voor mij zien. Voor de aandachtige lezer zijn er in het boek heel wat tips verwerkt over wie de dader wel zou kunnen zijn, daardoor had ik toch redelijk snel door wie de dader was wat ik een beetje jammer vind (maar misschien lees ik teveel misdaadboeken en kijk ik teveel naar thrillers op tv?).

In een thriller vind ik belangrijk dat het verhaal klopt en hier is dit ook zo, er zitten geen gaten in of onlogische fragmenten, alles past netjes ineen, zelfs het park aan het Horniman-museum bestaat en ziet er net zo uit als de auteur omschreven heeft. De auteur heeft dus prima research gedaan.

Kortom een spannende pageturner die naar meer smaakt, enkel jammer dat het een beetje voorspelbaar bleek. Daarom scoor ik dit boek een 3,5 sterren.