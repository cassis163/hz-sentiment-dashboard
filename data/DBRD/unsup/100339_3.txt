Eet puur II van Madelon de Joode beoogt geen dieetboek te zijn maar een richtlijn om met gezond eten op gewicht te komen en blijven. Hierbij wordt vooral gekeken naar groente en fruit en wat in het seizoen is. De gezonde kijk wordt ondersteund door een hoofdstuk geschreven door een arts. In dit hoofdstuk worden veel voorkomende gezondheidsproblemen onder de loep genomen en worden passende adviezen gegeven over voedingstoffen. De recepten zijn veelal eenvoudig te bereiden met makkelijk verkrijgbare ingrediënten en natuurlijk allemaal puur en gezond.

Aan bod komen de verschillende maaltijden op een dag maar ook tips voor gezonde tussendoortjes en smoothies. Bij ieder recept staat vermeld voor hoeveel personen of stuks het is. Vooraan in het boek worden de tips herhaald van de basisaanpak uit ‘EET PUUR’. Deze geven een leidraad om de basis van de gerechten gezonder te maken. De foto’s ogen allen als ‘zonneschijn op je bord’. Je krijgt meteen zin om zomers te koken. Hierdoor, en door de gebruikte ingrediënten bij de verschillende recepten, neigt dit boek eerder een ‘lekker weer kookboek’ te zijn dan een kookboek wat je het hele jaar door gebruikt en een ieder in de kast moet hebben.

Recept voor 2 flinke Tartes Flambées

Deeg:
300 g Speltbloem + extra om te bestuiven
1 tl zeezout
1 afgestreken el wijnsteenbakpoeder
150 ml water

Geitenkaas en Peer:
150 g verse zachte geitenkaas
2 handrijpe peren, geschild en in partjes gesneden
70 g pecannoten
1 hand verse basilicumblaadjes

Rauwe ham en ui:
150 g verse zachte geitenkaas of Griekse yoghurt
100 g rauwe ham
1 kleine ui, in dunne ringen gesneden
½ tl nootmuskaatpoeder

Kneed in een kom de ingrediënten voor het deeg goed door elkaar tot er een stevige bal ontstaat. Dek het deeg af en zet 15 minuten in de koelkast.
Halveer de bal deeg. Scheur twee flinke stukken bakpapier af en bestuif deze royaal met bloem. Leg op ieder stuk bakpapier een bal deeg en rol deze met een deegrol zo dun mogelijk uit.
Bestrijk één deegplak met zachte geitenkaas en leg hierop de perenpartjes. Bestrijk de andere met geitenkaas of Griekse yoghurt en verdeel hierover de ham en ui en bestrooi met nootmuskaat.
Schuif beide stukken bakpapier met het belegde deeg op een bakplaat en/of rooster en bak de tarte flambée 6 minuten in de oven. Je kunt ze onder elkaar bakken. Open de oven en bestrooi de geitenkaas-peer tarte flambée met de pecannoten en basilicumblaadjes. Bak de tarte flambée nog ongeveer 3-5 minuten verder tot ze goudbruin zijn.
Snijd de tarte flambée op een snijplank en snijd er aan tafel stukken van.

Bij dit recept staat niet aangegeven op welke temperatuur de oven voorverwarmd moet worden. Bij andere ovengerechten staat het wel aangegeven. Uiteindelijk gekozen voor 175 graden met de heteluchtoven. Ook moesten de tarte flambées bijna 3 maal zo lang in de oven als de tijd die in het recept staat. Dit kan uiteraard te maken hebben met het kiezen van de verkeerde temperatuur, maar ook de dikte van de plak deeg kan hierbij een rol spelen. De bodem van de tartes oogt op de foto een stuk dunner dan haalbaar is met de hand en een gewone deegroller.  

De meeste ingrediënten zijn makkelijk verkrijgbaar bij de gemiddelde supermarkt, echter voor de wijnsteenbakpoeder was een zoektocht noodzakelijk bij een aantal biologische winkels. In de winkel probeert men ook nog wel eens een ander rijsproduct mee te geven. Maar baking soda, bakpoeder en wijnsteenbakpoeder hebben ieder hun eigen functie in de keuken. Laat je dus niet verleiden!
Dit boek wil je vooral stimuleren gezonder te leven, door gezonder te eten. Dus niet diëten, maar met kleine standaard aanpassingen gewoon genieten. Wil je geïnspireerd worden of uitgedaagd om nieuwe exotische gerechten te koken en je tafelgasten te verrassen dan is dit geen boek voor jou. Ben je daarentegen op zoek naar manieren om de ‘gewone maaltijd’ gezonder te maken dan geeft dit boek daarvoor enkele nuttige tips.