De volledige titel van dit boek maakt gelijk duidelijk waar het over gaat: "De ongeneeslijke romanticus en andere verontrustende onthullingen van een psychotherapeut". Frank Tallis schrijft niet alleen. Hij werkt al jaren als psychotherapeut.

Tallis specialiseerde zich in de behandeling van dwangneuroses en obsessies. Hij publiceert regelmatig over psychologische onderwerpen. Dit is zijn meest recente non-fictie werk.

In zijn voorwoord, legt Tallis uit waar zijn boek over gaat: liefde. De twaalf hoofdstukken die volgen op zijn voorwoord, gaan over mensen die verstrikt raken in de liefde. Tallis verwijst naar Lucellus en liefdesbanden.

Mensen belanden niet zomaar bij een psychotherapeut. Elk hoofdstuk beschrijft extreme, obsessieve, afwijkende vormen van liefde. Het boek eindigt met een dankwoord en een lijst van Nederlandse hulpgevende instanties.

Is dit dan een zwaar, moeilijk, deprimerend boek?

Absoluut niet! Tallis gebruikt de nodige zelfspot beschrijft hilarische momenten. Wat te doen, als de patiënt midden in een behandelsessie van een "praatkuur" in slaap valt? De collega, die vraagt wat het verschil is tussen een bezoek aan een therapeut en een prostituee — en concludeert dat na bezoek aan een prostituee, tenminste één van de betrokkenen zich beter voelt.

De twaalf hoofdstukken volgen geen chronologische lijn. Ze kunnen in willekeurige volgorde gelezen worden. In hoofdstuk zes, "De Amerikaanse evangelist: zonden des vlezes" bijvoorbeeld, beschrijft Tallis hoe hij geïnteresseerd raakte in psychotherapie.

Elk hoofdstuk behandelt niet alleen meerdere "cases". Diverse therapieën, recente en vroege ontdekkingen, beroemde en minder beroemde namen van therapeuten passeren ook de revue. Zo eindigt hoofdstuk elf met een opmerking van Alfred Adler: "De enige normale mensen zijn de mensen die je niet goed kent."

Mensen, daar draait het om in dit boek. Tallis is duidelijk gefascineerd door hen. Hij weet zijn fascinatie, sympathie, begrip en liefde perfect over te brengen op de lezer.

Tallis wil niet alleen begrijpen, maar ook helpen en soms redden. Helaas: de titel bevat het woord "ongeneeslijk". Hij laat zien dat patiënten, therapieën, therapeuten — de mens weinig grip heeft op de liefde en de verontrustende ervaringen, die deze kan veroorzaken.

Het boek is erg toegankelijk geschreven; in een vlotte stijl. Tallis gebruikt weinig termen. Waar nodig, wordt een en ander uitgelegd. Het is geschreven voor leken, voor iedereen. Vergelijk het met de populaire boeken van de inmiddels overleden neuroloog Oliver Sacks.

Dit fascinerende boek was onverwacht snel uitgelezen en wordt beslist herlezen. Erger: Frank Tallis schrijft ook detectives? Inmiddels zijn de eerste hoofdstukken van deel één uit zijn Max Liebermann serie al verslonden.

"De ongeneeslijke romanticus" wordt warm aanbevolen; maar wees gewaarschuwd. Het lezen van één boek van Tallis — smaakt naar meer!

"De ongeneeslijke romanticus en andere verontrustende onthullingen van een psychotherapeut", Frank Tallis, paperback 272 pp, Nederlandse vertaling 2018, Atlas Contact. ISBN 978 90 450 3662 5