Anja Feliers is de succesvolste vrouwelijke thriller-auteur van Vlaanderen. Femme fatale is het zevende deel in de reeks rond psychologe Kathleen Verlinden.

June en Robbert hebben hun dochterje Imke door een brand verloren. Ze leven in luxe maar rouwen om hun verloren dochtertje. Alleen rouwen ze niet samen, door het verlies zijn ze compleet vervreemd van elkaar. Dan ontmoet June plots een oude vriendin, Lexi. Tijdens hun studententijd hebben June en Lexi een romance gehad en nu ze weer in elkaars leven zijn vlamt de passie weer op. June heeft tijdens de brand een black-out gehad en weet niets meer van dit drama. Dit laat haar niet los en Lexi stelt haar voor aan Kathleen. Kathleen gaat haar helpen en samen gaan ze uitzoeken wat er nu precies met Imke is gebeurd. Kathleen zelf zit nu in een moeilijke periode en alles wat ze tot nu toe geheim heeft weten te houden dreigt uit te komen.

“Maar wat ze ook deden, hoe hard ze hun best deden het verleden achter zich te laten, het haalde allemaal niets uit. Alsof de geest van hun overleden dochtertje meeverhuisd was.“

Femme fatale heeft een fijn lettertype met krachtige samengestelde zinnen. De wisselende verhaallijnen zijn vlot leesbaar en zoveel ontwikkelingen dat er geen moment mogelijk is dat de aandacht verslapt. June stort zich met veel passie in een geheime relatie met Lexi en de daadkrachtige Lexi zorgt ervoor dat er eindelijk wat gebeurt en haalt June uit een impasse.

Kathleen is druk bezig met haar dochter Julie op te vangen na de dood van Marc, haar vader en de ex-man van Kathleen. Kathleen heeft nu een relatie met haar oude liefde Leendert maar Lucas (een eerdere minnaar) is nog niet helemaal uit beeld. In Femme fatale maakt Kathleen het er niet beter op voor zichzelf, ze maakt de ene fout na de andere, met alle gevolgen van dien.

“Ik wist heel goed waarom ik dit uitstelde. Ik wist heel goed wat de waarheid met ons kon doen.“

Deze thriller heeft veel sensualiteit in zich en maakt het allemaal minder braaf dan de vorige delen in deze reeks. Vooral Kathleen laat zich hier van een andere kant zien, niet helemaal wat we zouden verwachten van haar. Maar Femme fatale laat zo wel meer de mens in Kathleen zien, de psychologe in Kathleen verdwijnt in dit boek naar de achtergrond. Tijdens het achterhalen van wat er nu met de brand precies is gebeurd zijn er vreemde situaties waardoor June zich alleen vaster in haar zoektocht bijt. Ze zit vol met vragen en rust niet eerder voordat ze duidelijkheid heeft. Langzaam begint er ook een vermoeden te rijzen dat niet alles is gegaan zoals anderen vertellen en dit geeft een onprettig gevoel. Ook bij Lexi worden vraagtekens gezet. Heeft Lexi soms toch een andere agenda?

Femme fatale heeft niet alleen meer sensualiteit, ook spat er veel meer gevoel uit dit verhaal. Heftige emoties van de personages zijn met intensiteit beschreven en je wordt volledig meegesleept. Een verhaal dat prima losstaand te lezen is maar om alles van Kathleen beter te begrijpen adviseer ik ook de eerdere delen van deze reeks op te pakken.

Kathleen haar leven staat behoorlijk op zijn kop en de gemoederen raken regelmatig overhit en je vraagt je af hoe dit zal gaan aflopen. Daarnaast is er een onderhuidse spanning veroorzaakt door alle ontwikkelingen rondom June en Lexi. Met onverhoedse wendingen weet Feliers de twijfels steeds weer op te laaien en langzaam wordt het verhaal uitgewerkt naar een niet te voorzien plot. Wederom weer een fantastische thriller alleen jammer dat er weer even geduld moet zijn voor het volgende deel, want er zijn nog wat dingetjes blijven hangen…