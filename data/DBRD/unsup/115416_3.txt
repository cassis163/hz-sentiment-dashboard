'Ten little rabbits all dressed in white..' Dit is de start van het kinderliedjes dat alle slachtoffers van een brute, sadistische moordenaar te horen krijgen, enkele dagen voor zij worden vermoord. Wat verbindt hen en waarom heeft de moordenaar juist hen uitgekozen? Om dit mysterie op te lossen wordt ex-politieagent Joona Linna uit de gevangenis gehaald en op deze zaak gezet.

Op enkele vlakken deed het verhaal me denken aan de televisieserie The Bridge. Dat komt doordat het boek zich ook afspeelt in Zweden, één van de politieagentes Saga heet en het om een seriemoordenaar draait.

Het boek komt helaas erg traag op gang. In het begin zijn er zoveel personages en verhaallijnen, dat ik mezelf nog niet echt verloor in het boek. Als deze personages en verhaallijnen na zeker 150 pagina’s samenkomen en je stukje bij beetje inzicht krijgt in de beweegredenen van de moordenaar, komt de vaart ook in het verhaal en wil je heel graag de ontknoping weten! Alle gebeurtenissen in het boek worden uitgebreid beschreven. Ook de meeste bloederige scènes worden tot in detail verteld. Hierdoor duik je het verhaal echt in, maar soms wordt het verhaal er ook onnodig langdradig door: sommige gebeurtenissen vind ik niet relevant voor het verhaal.

Als je van verhalen houdt waar je meteen middenin in het verhaal zit, is dit niet het juiste boek voor jou. Het boek begint spannend, maar heeft daarna een heel aantal bladzijdes nodig om verder op gang te komen. Het is een echte thriller, met veel actiespanning, en daardoor heel geschikt voor liefhebbers van dit genre. Toch is het boek niet alleen maar spannend, de schrijver gunt je een kijkje in de gedachten van de moordenaar, waardoor je steeds meer over zijn identiteit te weten komt. Dit maakt het boek interessant en zorgt ervoor dat je door wilt lezen.

Ik geef het boek 3 sterren. Het verhaal is erg gedetailleerd en komt wat traag op gang, maar het plot is goed uitgewerkt en heel verrassend! Ook gaat het verhaal achter de moorden je steeds meer boeien, en dat maakt dat je graag door wilt lezen.