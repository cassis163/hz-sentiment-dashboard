Een prachtig relaas, afgetekend tegen het grillige Zuid-Spaanse landschap op de rand van oorlog, waarin bedrog centraal staat. Jessie Burton is erin geslaagd mij bijna 400 pagina's lang te boeien door een afwisselend verhaal te presenteren vanuit het perspectief van hoofdpersoon Odelle Bastien, een uit Trinidad afkomstige immigrante die zich in de jaren zestig in Londen vestigt uit hoop op een beter bestaan.
Op een feestje ontmoet Odelle de charmante Lawrie Scott, die een intrigerend schilderij in zijn bezit heeft, afkomstig van de schilder Isaac Robles. Dit schilderij vormt de basis van het gehele verhaal, dat opgebouwd is uit twee elkaar afwisselende verhaallijnen: die van Odelle en Lawrie in het Londen van de jaren zestig en die van Olive Schloss en haar familie in het AndalusiÃ« van de jaren 30. De artistieke Olive komt met haar familie in het Zuid-Spaanse Arazuelo wonen en komt daar in contact met broer en zus Isaac en Teresa Robles, een bijzonder duo. Olive's schilderkunsten komen in Arazuelo tot hun volle recht, maar zij wil niet naar buiten treden met haar talent en vraagt Isaac om te doen alsof hij haar schilderijen heeft gemaakt. De gevolgen zijn desastreus...
Ik heb getwijfeld tussen 4 of 5 sterren voor dit boek. Uiteindelijk heb ik gekozen voor 4 sterren, omdat het boek doorspekt is met flink wat (kunst)historische feiten, waarvan ik merkte dat ik geneigd was er snel overheen te lezen. Ook verlopen de eerste 300 pagina's vrij rustig, waarna naar mijn gevoel een soort eindsprint wordt ingezet. Dat had wat beter verdeeld kunnen worden.
Het verhaal zit echter bijzonder goed in elkaar, biedt zowel spanning als romantiek, de opbouw is afwisselend en nodigt uit tot verder lezen, en Burton's schrijfstijl is lekker vlot.
Een aanrader voor de boekenkast!