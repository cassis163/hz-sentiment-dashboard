Wederom mocht ik voor de Epic Reads Challenge 2018 van Hebban een Engelse Young Adult titel lezen. Deze keer ging het om ‘The loneliest girl in the universe’ van Lauren James, een voor mij aantrekkelijke titel die gelijk mijn fantasie prikkelde. Ook de cover op de Hebban website trok mijn aandacht door het silhouet van een soort van opstijgend meisje op een donkere achtergrond omringt door kleurrijke stralen. Ik was dan ook zeer aangenaam verrast toen ik een e-mail ontving waarin stond dat ik weer deel mocht nemen. Het boek dat ik ontving heeft overigens wel een andere cover en is een hardcover. Voor mij zeker geen probleem en ik ging het boek alsnog vol interesse lezen.

Het verhaal draait om Romy, letterlijk een eenzaam meisje geheel alleen reizend in het universum. Ze is zelfs in de ruimte geboren. Haar ouders hadden zich opgegeven voor een risicovolle missie die inderdaad meer gevaren met zich mee bracht dan vooraf werd gedacht en hen het leven kostte. Romy moet zich dus geheel alleen op een megagroot ruimteschip zien te redden en haar trauma’s een plek moeten geven. Dit is allemaal al moeilijk genoeg maar dan wordt er ook nog een nieuw bemand ruimteschip gelanceerd vanaf aarde…

Wat ik vanaf de allereerste pagina merkte is dat dit boek heel gemakkelijk leest door de toegankelijke en laagdrempelige schrijfstijl. Naar mijn idee goed passend bij het YA-genre waar dit verhaal onder valt. Het verhaal bouwt zich langzaam op waarin je in de eerste instantie Romy enigszins leert kennen maar meer nog haar manier van leven op het ruimteschip. Ze is nog jong en vooral aan het overleven waardoor haar persoonlijke ontwikkeling nog ietwat op de achtergrond blijft. Ik ervaarde dit niet als storend maar eerder als een passende psychologie bij de situatie waarin Romy zich bevindt. Ook al moest ik zo hier en daar denken aan ‘Doctor Who’ en andere bestaande verhalen kwam dit boek mij wel origineel over. Het uitgangspunt van een jong meisje, min of meer gedwongen door omstandigheden, geheel alleen reizend in het heelal geeft genoeg ruimte om een spannend verhaal te schrijven. Er zit wel degelijk iets van spanning in door de dingen die het hoofdpersonage meemaakt maar naar mijn smaak had dit nog meer doorgevoerd mogen worden. Maar goed, dan had het wellicht iets minder YA geschikt geweest. Verder heb ik het boek met plezier gelezen en ben ik vooral benieuwd of Lauren James een vervolg schrijft met Romy in de hoofdrol.

Ik geef dit boek 3 sterren.

Spanning: 5
Plot: 6
Leesplezier: 7
Schrijfstijl: 7
Originaliteit: 8
Psychologie: 6