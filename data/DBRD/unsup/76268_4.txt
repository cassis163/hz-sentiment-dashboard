Heerlijke psychologische thriller! Goed uitgewerkte personages in een interessante setting, gesitueerd in een dorp in Minnesota. Uitstekend opgebouwd verhaal, stilistisch fraai, een genot om te lezen.

Het is april 2008. Wie heeft Hattie Hoffman, de ster van de avond, vermoord na de toneeluitvoering van Macbeth? That is the question, om in Shakespearesfeer te blijven. Er zijn meerdere opties, maar sheriff Del Goodman, bevriend met Hatties ouders, komt er niet een-twee-drie uit.
Het verhaal kent drie perspectieven: Hattie, haar leraar Engelse literatuur Peter en sheriff Del. De aanleiding tot het latere drama krijgt de lezer ook mee, te beginnen vanaf augustus 2007. Boven de hoofdstukken staat aangegeven wie en wanneer, je raakt nergens in de war.

'De laatste akte' lijkt voorspelbaar, maar is dat toch net niet. Mindy Mejia kruipt helemaal in de hoofden van de belangrijkste karakters. Buitengewoon knap zoals zij de complexe Hattie schetst, wier beweegredenen en acties volledig begrijpelijk worden naarmate je haar beter leert kennen. Het einde is het niet het beste part van het boek, maar dat zij de auteur vergeven.

[spanning 3, plot 4, schrijfstijl 5, leesplezier 5, originaliteit 4, psychologie 5]