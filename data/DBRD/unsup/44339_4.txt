Machteloos van Marianne en Theo Hoogstraaten is een verrassend spannende en beklemmende Hollandse thriller.
Bij het tanken bij een benzinestation naast de snelweg heb ik altijd last van twee angstgedachten. In de ene wordt de auto gestolen terwijl ik aan het betalen ben. In de andere wordt mijn auto met mij er nog in gebruikt als vluchtauto na een overval op het benzinestation. Het echtpaar Hoogstraaten slaagt erin deze nachtmerrie tot leven te wekken in Machteloos. Tosca, een gescheiden moeder, tankt bij een tankstation. Op het moment dat ze weg wil rijden, stapt er een man in met een pistool. De man wil dat Tosca iets voor hem doet. Hier begint de zeer levensechte en geloofwaardige nachtmerrie van Tosca. Want al is ze nu overduidelijk een slachtoffer van deze onbekende man, later in het verhaal zal ze voor dader worden aangezien en ook zo behandeld worden. Meer kan en wil ik niet vertellen, want dan is het voor de verse lezer lang zo beklemmend niet. Hoogstraaten (2x) slaagt er in om het machteloze gevoel dat Tosca heeft goed over te brengen op de lezer. Machteloos is een echte pageturner, ik heb het boek in één ruk uitgelezen. Ik had niet gedacht dat het zo'n spannend boek zou zijn op basis van de flaptekst.
De actuele achtergrond van de milieubeweging en kernreactoren zorgde voor een mooi tijds- en sfeerbeeld. Zeker met de kloppende details zoals de beschrijving van Steenwijk, de snelwegen etc. Het geeft een mooi afgewerkt en verzorgd boek.
Toch is er een klein minpunt dat niet storend was omdat Tosca zelf wel goed tot leven komt: de politiemensen worden nogal cliché omschreven. Good cop, bad cop, vriendelijke politievrouw.