De dode kamer is deel 1 van wat een trilogie moet worden. Het is het debuut van Bronja Hoffslag.
Wanneer je dit niet zou weten denk je gewoon een heel dik boek in handen te hebben: wees gewaarschuwd er komen er nog twee achteraan! Het boek is het verhaal van Len en Misha: Len een beroepswerkloze die zijn dagen doorbrengt met blowen en drinken. Misha, een beroemd architect die alles lijkt te hebben wat zijn hartje begeert. De ouders van de broers zijn op jonge leeftijd door een verkeersongeval om het leven gekomen.
Het boek is in delen opgedeeld: in het begin vertelt Len zijn verhaal, daarna komt Misha aan het woord: Misha die in een zwaarbewaakte Amerikaanse gevangenis zit omdat hij veroordeeld is wegens moord. Moord op zijn pleegvader, waar hij heeft gewoond vanaf zijn elfde toen zijn ouders overleden.
Len doet zijn uiterste best te achterhalen wat er gebeurd is en waarom. Misha intussen houdt er zijn eigen agenda op na... Dit boek verdient een bijsluiter: zwaar verslavend!! Het is een enorm dikke pil, maar je leest hem achter elkaar uit. Bijzonder knap geschreven vanuit de twee perspectieven! Mijn omschrijving die tijdens het lezen ontstond is "Prison break meets Stieg Larsson". Daarmee doe ik dit boek tekort, want het is beter dan de serie Prison Break....
Kortom: een enorme aanrader, maar alleen lezen wanneer je veel tijd hebt, het is moeilijk weg te leggen!