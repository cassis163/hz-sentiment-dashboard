"Eer aan de almachtige, Die maakte dag en nacht. Eer aan de Almachtige, Die zon en maan bestuurt." ~ p18.

Ik heb even moeten wennen aan de schrijfstijl, in welke wereld in terecht was gekomen en de 3 verschillende verhaallijnen. De auteur heeft een hele gedetailleerde, beeldende manier van schrijven, die bij mij af en toe voor afleiding zorgde. Ik heb tijdens het lezen niet veel details nodig en laat liever mijn fantasie de vrije loop, maar dat is heel persoonlijk. Zoals in elk fantasy boek is het altijd even aftasten in welke wereld je bent gestapt. Hoeveel lijkt er op de onze, hoe ver zijn ze "ontwikkeld" en wie is wie. De drie verschillende verhaallijnen en het, in het begin, losstaande proloog laten je langzaam kennis maken de wereld zoals Johan Klein Haneveld hem gecreeërd heeft.

"Sommige mensen zien de wereld alleen door de bril van het verstand." ~ p90.

De personages zijn mensen met wie je je kan inleven. De jonge priesteres Alecia die worstelt met haar geloof en levensdoel, Tarid die graag weer terug wil wat hem is ontnomen, Peritar die zijn bloedbroeder steunt in zijn zoektocht ook al ligt zijn hart elders en Frelik, een simpele schaapsherder wiens leven bruut overhoop wordt gehaald door de beslissing van een ander. Gaande weg leer je de personages steeds beter kennen en begrijp je de keuzes die zij maken. Of het altijd de juiste zijn is natuurlijk een ander verhaal...

"Je zult hoe dan ook leren van deze ervaring. Je leert de wereld beter kennen. Hoe andere mensen leven. Hoe ze denken. Ik denk dat je daardoor ook anders naar Keruga zult kijken." ~p154.

Ik heb echt enorm genoten van dit boek. Wel miste ik hier en daar wat meer spanning en "pieken" tijdens het lezen, hoewel de benodigde elementen er wel waren. Ook het einde was voor mij wat abrubt... daar had meer een opbouwende spanning in verwerkt mogen worden. Nu voelt het alsof ik midden in het verhaal moest stoppen met lezen. Maar desaltniettemin een dikke 3,5 ☆ voor "De Krakenvorst" en ik hoop dat het tweede deel dit eerste deel gaat overtreffen!!!