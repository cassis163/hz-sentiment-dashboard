Hoe mooi is het als je van je oom een collectie netsukes [kleine japanse kunstvoorwerpen] erft en op zoek kunt gaan naar de herkomst.
Edmund de Waal [een in Engeland woonachtige keramist] is een nakomeling van de joodse familie Ephrussi, oorspronkelijk als handelaren afkomstig uit Oekraïne maar in het midden van de negentiende eeuw verpreid over Europa en zeer welgesteld geworden in het bankwezen.
Zijn zoektocht begint De Waal in Frankrijk waar Charles Ephrussi, een kunstkenner en mecenas van o.a. impressionistische schilders met het verzamelen van de netsukes begint. De netsukes komen als huwelijksgeschenk terecht in Wenen en verhuizen weer terug naar Japan waar ze uiteindelijk door zijn oom aan de schrijver van dit boek worden vermaakt.
Er wordt een boeiend tijdsbeeld geschetst van de afgelopen 150 jaar: het culturele leven in Parijs en Wenen en vervolgens de ondergang van de Ephrussi bank met dank aan de nazi’s.
Vooral de periode na de Anschluss van 1938 in Wenen is indrukwekkend en het is een wonder dat de netsukes gespaard blijven.
De Waal heeft veel research gedaan en het de revue passeren van veel interessante en bekende personen maakt dit boek, hoe tragisch soms ook, extra aantrekkelijk..
Als je van “waar gebeurd” met diepgang houdt, lees dan dit boek.