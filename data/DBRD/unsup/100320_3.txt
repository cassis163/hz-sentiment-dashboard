Olga van der Meer heeft al vele romans en verhalen geschreven in het genre romantische fictie. In haar nieuwe boek Een jaar na Milo beschrijft zij het leven van Janine in het jaar na het overlijden van haar man Milo. Na de eerste periode van rouw, ontdekt ze dat hij een dubbelleven leidde en een zoon heeft bij een andere vrouw, Isabel. Zelf is zij onvruchtbaar gebleken en dit heeft gezorgd voor een verwijdering in haar relatie met Milo. Nieuwsgierig geworden zoekt zij contact met Isabel en raakt met haar bevriend. Ook ondervindt ze steun van haar andere vriendinnen en er komt zelfs een nieuwe liefde om de hoek kijken.

Het boek is chronologisch ingedeeld in hoofdstukken per maand. Het leest prettig weg en is, ondanks het thema rouw, niet zwaarmoedig. Het laat zien hoe Janine haar leven weer oppakt na deze heftige gebeurtenissen. Het is wel erg geromantiseerd, de wendingen zijn vrij voorspelbaar en het heeft niet zo veel diepgang, maar dat hoort bij het genre.