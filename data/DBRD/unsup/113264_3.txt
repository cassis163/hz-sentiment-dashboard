"Import" is het 38ste boek van Pieter Aspe met Van In in de hoofdrol, maar is zeker niet het zwakste van de reeks. Het plot sluit mooi aan op de actualiteit en is al bij al geloofwaardig uitgewerkt. De uiteindelijke ontknoping is dan weer typisch Van In, waarbij met heel veel toeval en geluk een ramp op het nippertje wordt vermeden.
Hier en daar zijn er wat schoonheidsfoutjes in het verhaal geslopen. Zo klopt de tijdsindeling op pagina 223-224 van geen kanten. Tenslotte is er ook een echte cliffhanger in het verhaal verwerkt, wat de lezer toch doet uitkijken naar nummer 39 van de reeks.
Echt verrassen kan Pieter Aspe niet meer. Wat rest is dan aangename zondagmiddag lectuur. Niet hoogstaand, maar wel lekker ontspannend.