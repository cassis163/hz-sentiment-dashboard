Als Rory Clements besluit zich volledig toe te leggen op het schrijven van (historische) romans, heeft hij er al een lange en succesvolle carrière als journalist op zitten. Zijn debuutroman, de thriller Martelaar, is in tal van landen voor hoge bedragen verkocht. Inmiddels werkt hij aan zijn tweede boek, wederom een historische thriller met John Shakespeare in de hoofdrol.
Martelaar speelt zich af in het Engeland van Koningin Elizabeth I. Het is het jaar 1587. Engeland is in de ban van de strijd tussen het protestantse geloof en het katholicisme. Met de vondst van het doodgemartelde nichtje van de koningin, worden de contouren van een omvangrijk complot blootgelegd. In naam van koning Philip, de katholieke koning van Spanje, worden er geestelijken geronseld, die de protestantse heerschappij van Koningin Elizabeth, aan het wankelen moeten brengen. Deze priesters zijn door hun geloof tot alles in staat en meer dan bereid martelaar voor de Goede Zaak te worden. Aan John Shakespeare, inspecteur van de Geheime Dienst, de taak terroristische acties te voorkomen en de terroristen en hun opdrachtgevers te ontmaskeren. Hij wordt tijdens zijn missie echter voortdurend voorbijgestreefd en tegengewerkt door zijn collega Topcliffe. Dankzij een vrijbrief van de koningin, kan deze sadist probleemloos mensen op laten pakken en martelen. Ogenschijnlijk met het zelfde doel voor ogen, storten beide rivalen zich in de strijd tegen de Spaanse zelfmoordmissies.
Martelaar is een vlot geschreven, intrigerend boek. Niet alleen schetst Rory Clements een zeer accuraat beeld van deze periode, hij doet het op zo een manier, dat je vanaf de eerste bladzijde in het verhaal meegezogen wordt. Als lezer(-es) wordt je heen en weer geslingerd tussen sympathie voor de katholieke priesters aan de ene en hun protestantse tegenhangers aan de andere kant.
Beide zijden kennen, net als in het echte leven, aanhangers die op een vredelievende manier hun waarheid willen promoten en leden die met de botte bijl hun geloof bij iedereen door de strot willen duwen. Zonder partij te kiezen weet de schrijver het verhaal spannend en gaande te houden. Met een op uiterst subtiele manier verwerkte geschiedenisles, plus het verwerken van een kort optreden van William Shakespeare, zorgt hij er tevens voor dat het verhaal wat extra diepgang krijgt.
Martelaar is een historisch roman die veel mensen aan zal spreken.