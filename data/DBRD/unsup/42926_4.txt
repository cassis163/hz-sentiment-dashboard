Het Handschrift Van De Duivel is het nieuwe boek van Gouden Strop 2014 winnaar Donald Nolet, zodat mijn verwachtingen van dit boek toch wel hooggespannen waren.

Hoofdpersoon in deze thriller is de jonge teruggetrokken wiskundige Zina Welter, die gefascineerd raakt door een eeuwenoud geïllustreerd manuscript, het Voynich Manuscript, geschreven in een totaal onbekende taal, waar al jaren onderzoek naar wordt gedaan. Zina ontwikkelt een algoritme, waarmee ze probeert de code te kraken.
Tijdens een bijeenkomst van deskundigen/gelijkgestemden ontvouwt ze haar plan, niet wetende dat zo hiermee in gevaar komt en dat men probeert haar onderzoek te stelen.

De cover van het boek ziet er mooi uit, het lijkt op een pagina uit voornoemd manuscript.
Het verhaal is geschreven in de tegenwoordige tijd, waar ik even aan moest wennen. Daarna leest het verhaal vlot. Zelfs voor diegenen onder ons die niet wiskundig zijn aangelegd, wordt het algoritime gemakkelijk uitgelegd.
Ik vond het niet echt een thriller, meer een avonturenroman. Door de manier van vertellen, heden en verleden door elkaar, blijf je geboeid. Op deze wijze heeft de auteur een manier gevonden om het ontstaan van dit bijzondere manuscript te vertellen, op zijn eigen wijze uiteraard. Het zou best kunnen dat dit manuscript op deze manier is ontstaan. De titel wordt tijdens het lezen duidelijker. Complottheorieën komen ook aan de orde.

Het karakter van Zina komt sympathiek over, door haar verleden begrijp je waarom ze teruggetrokken is. Tijdens haar onderzoek reist ze door Europa en gebeuren er vreemde dingen, wat het verhaal bij vlagen spannend maakt. Maar wie kan Zina vertrouwen? Is het haar oude professor, of degene van wie ze constant aanwijzingen/waarschuwingen ontvangt?

De opbouw van de plot wordt goed uitgewerkt. De afloop van de zoektocht van Zina en de ontknoping/vertaling (?) van het manuscript kwamen toch wel als een verrassing.

Aan het slot van het boek vertelt de auteur nog iets over hoe het boek tot stand is gekomen en wie waarschijnlijk verantwoordelijk is voor het Voynich Manuscript.

Ik vond het een goed, spannend boek, een aanrader voor diegenen die houden van een verhaal met historische elementen. En voor diegenen die houden van een goede puzzel wellicht een reden om eens een kijkje te nemen op het internet naar dit bijzondere en mysterieus document.