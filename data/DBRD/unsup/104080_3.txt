Er zijn van die verhalen die haast elk kind kent. Denk maar aan sprookjes als Doornroosje, Roodkapje en De Bremer Stadsmuzikanten. Ze worden vaak voorgelezen en later lezen de kinderen ze zelf. Wie heeft er nooit zo’n dik verhalenboek in handen gehad dat goed was voor talloze genietmomenten voor het slapengaan?  

In De Bernadette Watts Collectie worden die bekende sprookjes en verhalen gebundeld met minder bekende zoals Jorinde en Joringel, Een olifant met haar en De kraai en de zwaan. Zelfs het Kerstverhaal heeft een plaatsje gekregen. Bernadette Watts verwerkte tijdens haar carrière al die verhalen tot prachtige prentenboeken en verzon er ook een hele hoop zelf. Het boek is een gevarieerde mengelmoes uit een bijna 50-jarige loopbaan.  

De vertelstijl van de verhalen is vrij traditioneel. Hoewel ze niet allemaal beginnen met ‘er was eens’, blijven ze wel trouw aan de bekende versies. Ze springen niet uit de band en nemen geen loopje met de klassieke afloop. Ook haar eigen verhalen hanteren dezelfde toon. De tekst is niet nodeloos opgesmukt en de vertelling gebeurt meestal zonder omhaal.  

De pagina’s bevatten telkens twee kolommen en de tekst staat dicht op elkaar. Het lettertype is klein, wat het voor kinderen wat complexer maakt om zelf te lezen. De verhalen zijn overigens niet meteen geschikt voor de allerkleinsten, daarvoor is het woordgebruik soms wat te moeilijk, maar vanaf een jaar of vier kunnen ze prima aan hen voorgelezen worden. Een aanrader is wel om een sprookje te verdelen over twee of meer vertelmomenten, er komt immers telkens een flinke brok tekst aan te pas. Voor de verhalen is er natuurlijk een hoofdrol weggelegd in het boek, maar Bernadette Watts staat vooral bekend als illustratrice.  

Natuurtaferelen overheersen in het werk van Watts. Alle seizoenen passeren de revue. Wanneer je op één pagina een weide vol vrolijke bloemen tegenkomt, vind je een aantal bladzijden verder prachtige sneeuwlandschappen terug. De prenten zijn paginagroot. Hier en daar staat de tekst in de tekening, maar steeds zo dat de tekening alle aandacht op kan blijven eisen die ze verdient. De prenten zijn erg kleurrijk en warm. Ze lijken meer op schilderijtjes dan boekillustraties en er spat een hoop verbeeldingskracht van het papier. Hoewel de meeste tekeningen in dezelfde impressionistische stijl zijn gemaakt, wijkt er hier en daar ook een illustratie af. Ongeacht de stijl passen ze wel steeds wondermooi bij het verhaal.  

Bernadette Watts werd geboren tijdens de Tweede Wereldoorlog. Ondanks de moeilijke omstandigheden waarin ze opgroeide, gaat er toch een positieve kracht uit van haar werk. Zelf zegt ze dat ze er nooit bewust voor gekozen heeft om kinderboeken te gaan creëren. Het was voor haar een vanzelfsprekend gegeven zoals eten en leren lopen. Als dochter van een kunstenares en een architect was er vast niet te ontkomen aan de creativiteit in haar genen.  

De Bernadette Watts Collectie is geen boek dat extreem zal opvallen tussen de andere dikke sprookjesboeken, daarvoor wijkt het te weinig af van wat er al eerder op de markt is verschenen. Dat maakt het echter niet minder mooi. Het is een aanrader voor iedere ouder of grootouder die op zoek is naar een mooi verhalenboek dat traditionele sprookjes met fabels en eigen verhalen combineert. Het introduceert de bekende verhalen en voegt er nieuwe, maar daarom niet minder memorabele aan toe. Leuk voor iedereen die houdt van een gezellige verzamelbundel met frisse illustraties.