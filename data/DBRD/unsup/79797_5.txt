Tikkop is weer een heerlijk van Dis boek. Hij beschrijft hierin de lotgevallen van Mulder, die ook in zijn vorige roman de hoofdrol vervulde. Mulder werkte ooit onder de naam Marten, mee aan het verzet tegen het apartheidsregime. In die tijd reisde hij ook van Parijs naar Zuidafrika. Mulder heeft na een beroerte moeite met zijn geheugen.(zie voor een completere beschrijving Ingrid's reactie)
Het is een boek over herinneringen, een verloren liefde, maar vooral ook over het nieuwe Zuidafrika met alle problemen. Hoe ook de progressievere blanken moeite hebben met het zich aanpassen aan de nieuwe orde, hoe een groot deel van de zwarte bevolking nog steeds in armoede leeft. In het westen kan een blanke vrij zijn. In Zuidafrika voelt ie steeds weer de last en schuld van het verleden en het zich moeten verplaatsen in ongeletterde landgenoten. Geweld, drugsverslaving, analfabetisme, de nieuwe elite die al net zo corrupt is als de oude. Blanken die zich angstig verschansen achter muren met schrikdraad. Het is ook het verhaal over de blanke Afrikaan die zich geworteld voelt in het land maar er zich toch steeds ongemakkelijker voelt. De blanken die goed willen doen, vaak uit schuldgevoelens (in dit verhaal Donald) krijgen vaak stank voor dank. Het is koorddansen met aan de ene kant mededogen tonen en aan de andere kant hard kunnen zijn.
Van Dis schetst geen positief beeld maar komt aan het eind tot de conclusie dat we eerst maar eens onze westerse manier van denken moeten loslaten en de mensen moeten nemen zoals ze zijn. We moeten vooral niet proberen om ons westerse normen en waardenstelsel op Zuidafrika toe te passen. We moeten leren om van het land te houden met al zijn tekortkomingen, wreedheid en schoonheid. Verandering komt dan vanzelf wel, op de Afrikaanse manier.

In het boek staan af en toe wat zinnen in het Afrikaans hetgeen de sfeer ten goede komt. De hoofdstukken zijn kort en fragmentarisch. Een beetje zoals Mulder op dat moment met zijn geheugen in de wereld staat. Van Dis schrijft mooi en vertelt een goed verhaal. De spanning is voelbaar. Ik heb er weer van genoten.