Een debuut en wat een debuut van Terry Hayes. Het boek is moeilijk in woorden te vangen, ik ben behoorlijk onder de indruk. Het boek speelt zich af in een wereld die voor velen van ons mogelijk nog onbekend is. Maar met een thema dat uiterst actueel is.
Het boek is verdeeld in vier delen met elk eigen hoofdstukken. Deel 1 begint met een moord waar Pelgrim bij gehaald wordt door Ben Bradley, rechercheur van Moordzaken. Welke kant het op gaat is eerst nog volstrekt onduidelijk en als daar flashbacks bij komen moet je even moeite doen om de verhaallijn te blijven volgen. Pelgim is namelijk een zeer speciale undercover geweest in Amerikaanse dienst. Tijdens het onderzoek ontdekt hij dat bij deze moord de moordenaar exact dezelfde manier heeft gevonden om de sporen uit te wissen zoals Pelgrim die heeft beschreven in een boek over forensisch crimineel onderzoek. Tijdens de flashbacks leren we de kleine Pelgrim kennen en weet je wat hem gevormd heeft. Bijzonder aangrijpend is het verhaal van het bezoek aan een vernietigingskamp van de nazis in de Elzas. Dit kamp bezocht pelgrim als kleine jongen met zijn vader.
Van de moord in Manhattan verspringt het verhaal naar een vader die publiekelijk wordt onthoofd in Saoedi-Arabië, naar een man wiens ogen worden uitgestoken in Syrië en een weerzinwekkend plan tegen de menselijkheid. Hierbij wordt soms een sprong in de tijd gemaakt maar dat is nodig om motieven te kunnen gebruiken.
Een boek waarin geweld niet wordt geschuwd, bedrog aan de orde van de dag is. Daarnaast haast poëtische zinnen en passages. Dit alles maakt het een enorm beeldend boek, ondanks de omvang van het boek blijf je lezen. De vaart zit er goed in! Het zal mij niet verbazen als het boek verfilmd gaat worden, het heeft alles in zich voor een goede filmsetting. Aansprekende personages, de Westerse wereld versus de Arabische wereld, de constante dreiging tegen de mensheid en uitstekend researchwerk van Pelgrim. Aan het eind komen twee genieën tegen over elkaar te staan, een gemartelde undercover en een terrorist die de wereld wil verwoesten. Wie is het sterkst en wie buigt? Een debuut om u tegen te zeggen!