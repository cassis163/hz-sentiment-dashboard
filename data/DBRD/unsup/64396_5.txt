Mijn held is het waargebeurde verhaal van David en Dorus, de hond. De ene is gevangene, de andere asielhond op leeftijd. Beide willen ze een nieuwe kans. En dit wordt hen gegeven door de Dutch Cell Dogs.

Marlies de Bats en Betty Buijtels richtten in 2007 deze stichting op. Zij geven moeilijk plaatsbare asielhonden en gedetineerden een nieuwe kans door hen te laten deelnemen aan een speciaal voor hen ontwikkeld trainingsprogramma. Stichting Dutch Cell Dogs werkt samen met vijftien gevangenissen en elf asielen in Nederland.
Voor meer informatie, kijk op hun website.

Eerst en vooral is Mijn held een leuk verhaal, opgetekend in dichtvorm wat voorlezen heel aangenaam maakt.
Daar bovenop, omdat het waargebeurd is, is het ook een aangrijpend verhaal. Bij mij althans toch want ik had op een gegeven moment een krop in de keel.
Maar Mijn held is voornamelijk een verhaal vol hoop. Hoop op een betere toekomst als het je niet meegezeten heeft. Hoop op mensen die in je willen geloven en die je een kans willen geven. Dat maakt dit boek zo speciaal.

Leuke tekeningen en een unieke paginanummering door middel van streepjes die je ook in gevangeniscellen ziet.
Achteraan krijg je nog heel wat uitleg over de stichting, een kijkje in het trainingsdagboek van David, maar ook hoe je zelf je eigen held kan bepalen.

Heb je niet veel zelfvertrouwen of denk je dat je minder bent dan iemand anders, lees dan zeker het hoofdstuk over hoe je een held wordt. Het zal je zelfrespect een ware boost geven.

Er is in ons verleden
het nodige mis gegaan.
Vandaag zien jullie de andere kant:
je kunt van ons op aan.

Als je ons benadert
met een positieve blik,
help je ons veranderen,
worden wij onze beste “ik”.