Uit de vakantiebieb app koos ik dit e-book. En wat een ontzettend leuk boek! Zeker geschikt voor 9- tot 12-jarigen.
Nera, een half zigeunermeisje dat met haar vader en haar oma in een wagen op de kermis woont (haar moeder is overleden), werkt samen met haar vader in hun spookhuis attractie.
Op een goede (of eigenlijk kwade) dag komt er een nieuwe kermisattractie bij en loopt het spookhuis van Nera en haar vader letterlijk leeg, de nieuwe attractie is namelijk een ... spookhuis! Nera besluit een kijkje te gaan nemen in het nieuwe spookhuis van dwerg Herwald. Daar blijken de spoken wel héél erg bijna echt eng te zijn. Nera gaat in de nacht op ondezoek uit. Ze trotseert daarbij de driekoppige grote hond, waarvan ze zeker weet dat die hartstikke echt is.
Al snel maakt ze kennis met de mummie prins Toet, de faun (half geit half jongen) Eus, en de vampier Dragos. Zij vertellen gevangen te zijn genomen door Herwald.
Nera besluit ze te helpen hun vrijheid te heroveren.
Het wordt nog even echt spannend als Herwald ontdekt dat zijn schatten zijn ontsnapt en ook zijn hond zich tegen hem heeft gekeerd. Hij is iets heel engs van plan met Nera, hij wil haar toevoegen aan zijn collectie voor het spookhuis.
Een prachtig spannend verhaal met een hoop wijsheden en mooie boodschappen. De thema's waar het om draait zijn vriendschap, liefde, doorzettingsvermogen, het ontdekken van je eigen talenten, geloven in jezelf en ontwikkeling.
Zal het de vrienden lukken zich vrij te maken van de enge Herwald?
Ik heb dit jeugdboek met veel plezier gelezen.