Lael woont in de haast ongerepte natuur van Kentucky. Haar vader is een van de eerste pioniers. Ze groeit op in een tijd dat de Indianen, de pioniers en de Britten elkaar beurtelings naar het leven staan.
Bloemrijk omschreven prachtige natuur en het smachtende hart van een jong meisje naar een stoere man. Eerst is daar Simon, haar eerste liefde. Dan duikt de mysterieuze Indiaan op met een heel verleden dat ondanks de vele bladzijden niet uit de doeken wordt gedaan. En tot slot een stugge Schotse dokter die ze niet kan uitstaan. Voor wie zal ze kiezen?
Bij vlagen is het een boeiende roman over het leven in die tijd in Amerika. De romantische ontwikkelingen vind ik persoonlijk wat rommelig en te ver gezocht. Er wordt behoorlijk wat gesmacht, afgewacht en gezucht al zullen je geen mooie eufemismen voor ledematen je om de oren vliegen, het is immers een christelijke roman. En dat wordt naar het eind toe ook steeds meer benadrukt, want naast dat de juiste man gekozen moet worden moet de hoofdpersoon (en ook de lezer?) wel nog even bekeerd worden.