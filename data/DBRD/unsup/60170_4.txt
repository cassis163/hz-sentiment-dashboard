Dit verhaal is erg gedetailleerd. De hoofdpersonen en de omgeving waarin ze wonen worden uitgebreid beschreven. Daardoor vond ik het makkelijk om me in te leven in de personages. Een ander gevolg is wel dat de spanning in het boek geen echte pieken en dalen heeft voor mijn gevoel. Het tempo van het verhaal blijft min of meer gelijk gedurende het boek, maar het was genoeg om mijn aandacht vast te houden. Op de momenten dat personages plotseling op de vlucht moeten, is de spanning wel wat hoger.

Wat ik fijn vind, is dat de schrijver laat zien dat er meerdere kanten aan een verhaal zitten. Met name de priesteres Alecia komt er al snel achter dat de leer waar zij mee is opgegroeid, ook op andere manieren geïnterpreteerd kan worden. Ook Tarid leert op pijnlijke wijze dat zijn visie wel eens niet de enig juiste zou kunnen zijn.

Dat er meerdere manieren blijken te zijn om de wereld te bekijken, is iets wat alle hoofdpersonages moeten leren. Ze zijn allemaal nogal overtuigd van hoe de wereld in elkaar zit, en hun wereld wordt overhoop gegooid als hun overtuiging niet geheel waar blijkt te zijn. Hierdoor werd mijn aandacht vastgehouden, ook op de momenten dat er fysiek niet zo veel gebeurt.

De wereld waarin het boek zich afspeelt vind ik erg boeiend. Er zijn verschillende rassen met verschillende talenten. De verschillende bevolkingsgroepen hebben ook verschillende ideën over macht en over hoe een land bestuurd moet worden. De rassen zelf worden duidelijk beschreven, alleen hun oorsprong is na dit eerste deel nog niet helemaal duidelijk. Wel is duidelijk dat de mensen in deze wereld nog maar relatief kort bestaan. De manier waarop de mensheid zich in dit boek opstelt, zou wel eens een knipoog kunnen zijn naar de “echte” wereld.

Ik vind dit een mooi fantasy- verhaal. Het is in mijn ogen goed geschreven, met veel oog voor details. De hoofdpersonen hebben bijzondere karakters en maken een interessante ontwikkeling door. Aangezien deel 1 voor de hoofdpersonen op een nogal dramatisch punt eindigt, ben ik erg nieuwsgierig naar deel 2.