In ‘Alles of Niets’ draait het om Nikki, Roos en Thijs. Nikki’s leven verloopt niet best; ze is ontslagen en haar vriend heeft hun relatie verbroken. Na een gênante tranensessie in de trein, waarbij ze haar muts vergeten is, komt ze in contact met Thijs. Die leuke man die ze al wel eens vaker was tegengekomen. Al snel is ze haar vorige vriend vergeten.

Het contact tussen Nikki en Thijs loopt steeds beter. Ze heeft veel lol met hem, maar kan ook heel goed met hem praten. Tot haar schrik ontdekt ze dat Thijs een relatie heeft met Roos. Maar ook tussen hen loopt het niet soepel, omdat Roos is vreemdgegaan met een collega. Nikki doet er alles aan om Thijs voor zich te winnen, maar ook Roos is vastberaden haar droomman te behouden. Komen Thijs, Roos en Nikki ongeschonden uit deze strijd?

‘Alles of Niets’ is opnieuw een heerlijke feelgoodroman van Gillian King. Haar kenmerkende vlotte schrijfstijl komt ook in dit boek weer terug. De vele conversaties zorgen ervoor dat de vaart in het verhaal blijft, ook tijdsprongen op het juiste moment bevorderen dit. Nergens gaat het verhaal kabbelen, je blijft benieuwd naar wat er komen gaat. Vanwege het thema vreemdgaan en een driehoeksrelatie is de gekozen manier van schrijven, afwisselend vanuit Nikki en Roos, absoluut de enige juiste keuze. Ieder verhaal heeft twee kanten en dat wordt in dit boek des te duidelijker. Op deze manier kunnen ook beide kanten van het verhaal voldoende belicht worden.

Romantiek en humor komen in dit boek veelvuldig voor, maar ook benarde situaties. Hoewel het een feelgoodroman is, blijft het verhaal zeker niet aan de oppervlakte. Het heeft voldoende diepgang, ook door het gekozen thema, maar wordt nergens zwaar. ‘Alles of Niets’ is een genot om te lezen en het heeft alle ingrediënten voor een goede chicklit en zelfs meer dan dat!