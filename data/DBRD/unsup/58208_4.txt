Over de auteur
Anne-Laure van Neer  (1975) werkte in de toeristische sector en besloot vijf jaar geleden haar baan op te geven om schrijfster te worden. Justine is haar debuut.
Ze woont in België met haar man en hun twee kinderen.

Korte inhoud
Justine de Jager is een nog krasse dame van 75 jaar. Ze woont in een gebouw van drie hoog.
Onder haar wonen de kleine Hugo en zijn moeder Helena, een werkende vrouw.
Boven haar wonen haar zoon Fred en zijn vrouw Katja.
Aan de overzijde van haar flat woont niemand: die staat al even leeg.
Boven die lege flat wonen Bart en Kathleen, die hun eerste kindje verwachten.
Onder de lege flat woont Tom.
Deze figuren spelen allemaal – in meer of mindere mate – een rol in het leven van (en het boek over) Justine. Justine heeft namelijk het plan (A) opgevat om van woning te wisselen met Tom. Zij heeft steeds meer moeite met het trappenlopen.
Haar plan B is een verblijf in de gevangenis. De gevangenis is immers een veel plezieriger verblijfplaats dan een 'verzorgingstehuis', waar de vrouw van Fred (en dus ook Fred) haar willen laten opnemen.
Als plan A niet lukt, zet Justine plan B in werking en meldt zich voor verhoor bij de politie.

Inspecteur Verbeke is de arme drommel die het verhoor van Justine voor zijn rekening moet nemen, met tact, empathie en geduld. De drie pijlers van de nieuwe commissaris Declerq, bepaald geen vriend van Verbeke. Gelukkig is Tanja nog werkzaam bij het bureau: achter de balie. Zij weet het humeur van Verbeke, sinds kort een alleenstaande man, nog enigszins positief te beïnvloeden.
Samen proberen ze te achterhalen of er door Justine een moord is gepleegd, of alleen is verzonnen.
Want bewijs, getuigen of een lijk cq vermist persoon is er niet.

Mijn mening
Op de (prachtige) cover staat vermeld: Suspense. En ik denk dat die omschrijving de lading prima dekt. Hoewel er sprake is/lijkt van een moord, is het bepaald geen thriller met angstaanjagende momenten en achtervolgingen in snelle auto’s met rokende geweren en pistolen.
Maar wat is dit een juweeltje!!
Justine neemt letterlijk alle tijd om uit de doeken te doen wat er is gebeurd, wat haar aandeel daar in was en Verbeke vraagt zich telkens af of hij met een gestoorde, dementerende oude vrouw te maken heeft, of met een geslepen oude dame. En het hele verhaal van Justine (in cursief lettertype gedrukt) boeit, maakt nieuwsgierig en zit vol humor.
Die teksten worden afgewisseld met de gedachten en daden van Verbeke, in de ik-vorm. Zeker ook niet zonder humor.
Ik vind het verhaal – tot en met de plot - geniaal, de opzet bijzonder en de cover prachtig. Geen wonder dat dit boek genomineerd werd voor de HP-prijs 2015. Qua originaliteit steekt het met kop en schouders uit boven elk ander (spannend) boek dat ik las. En regelmatig krulde een glimlach om mijn lippen.

Anne-Laure heeft vijf jaar geleden de beste beslissing ooit genomen. Zie reikhalzend uit naar een tweede boek van haar hand. Iedereen die nog een origineel cadeau zoekt voor de komende feestdagen, voor zichzelf of voor anderen: bestel tijdig Justine!!
4 dikke sterren.
En een plek in mijn top 10!!