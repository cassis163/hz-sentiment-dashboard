Dit is het eerste boek van Ammaniti dat ik lees. Ik heb dit boek gekregen van Lebowski uitgeverijen, waarvoor mijn dank.
Het verhaal gaat over de 13 jarige Anna, die met haar 4 jaar jongere broertje Astor moet zien te overleven nadat ze wees zijn geworden. Door een virus zijn alle volwassenen overleden en alleen de kinderen zijn nog over. Ze leven nu al 4 jaar in deze dystopische wereld op Sicilië. De steden zijn verlaten en uitgestorven spooksteden, huizen en winkels zijn geplunderd of verbrand. Ze probeert zo goed en zo kwaad als ze kan te overleven aan de hand van een notitieboek dat haar moeder voor haar dood bijhield. Hierin staan allerlei levenszaken en tips. Anna en Astor willen naar het vaste land van Italië om een beter bestaan te gaan opbouwen. Ze sluiten vriendschap met een hond, die hen vergezeld op de reis.
Het verhaal wordt verteld vanuit het perspectief van Anna en is vlot te lezen. De zinsopbouw is makkelijk maar zeker niet kinderachtig. De schrijver heeft de scenes goed en zeer levendig omschreven, waardoor je je makkelijk kan verplaatsen in de omgeving waar ze zich bevinden. Anna is een jonge dame, die door de instructies van haar moeder’s notitieblok op te volgen heel zelfstandig en inventief is geworden. Je kan je goed in haar en Astor verplaatsen. Het is erg dapper en tegelijkertijd onvoorstelbaar dat ze zich al zo lang staande weten te houden.
Hoewel het geen thriller is, zitten er genoeg spannende momenten in. Het boek houdt in het midden tussen een roman en een dystopische Young Adult. Het is een sci-fi verhaal, omdat het zich afspeelt in de nabije toekomst (2020) .Ontroering, humor, doorzettingsvermogen ,de wil om te overleven en naïviteit zijn steekwoorden. Vanaf het begin wordt je meegezogen in het verhaal en het laat je niet meer los. Het eind van het verhaal vind ik minder, het lijkt wel of de schrijver het ineens heeft afgeraffeld. Ik blijf met vragen zitten en dat vind ik jammer.
Voor mensen die van de verhalen van James Dashner ( Labyrintrenner-serie) en M.R Carey ( Het meisje met alle gaven) houden, is dit boek zeker een aanrader.
4 sterren.