Ik las Hidden Figures van Margot Lee Shetterly als een luisterboek. Dit boek focust op de vrouwen, en voornamelijk de zwarte vrouwen, die deel uitmaakten van het ruimteprogramma van NASA als menselijke 'computers' en ingenieurs in de jaren '40 tot '70 van de vorige eeuw. Ik vond dit een enorm boeiend topic en ik vond het geweldig om te leren hoe hun verhalen ingebed waren in de ruimere politieke en sociale situatie in die periode (denk aan: koude oorlog, desegregatie, vrouwen op de werkvloer).

Toch denk ik dat dit verhaal niet volledig tot zijn recht kwam in het huidige format. Ik was dit boek namelijk al eens begonnen als e-boek, maar toen haakte ik af door de overvloed aan namen, data en plaatsen. Dit was niet anders in audiovorm, maar het maakte het wel iets makkelijker om op die manier de 'droge' informatie te verwerken. Toch bleven mijn gedachten afdwalen wanneer een opsomming van feiten werd gegeven. Ik denk dat de vrouwen die centraal stonden in dit verhaal, meer onsterfelijk zouden zijn gemaakt mocht hun verhaal op een meer persoonlijke manier gebracht zijn geweest.