Wees onzichtbaar vertelt het verhaal van Metin, een Turkse jongen die als kind met zijn ouders en zus naar Nederland komt. Het gezin komt in de Bijlmer terecht.
"In de tijd dat de eerste springers te pletter vielen van onze flat, begon mijn vader aan zijn nachtelijke pleziertochten door Amsterdam." In deze openingszin van het boek wordt de toon gezet, en de setting van het boek in een paar woorden krachtig geschetst. De Bijlmer is in korte tijd in verval aan het raken en dat decor speelt een belangrijke rol in het boek. De historie van de Bijlmer, van idealistisch bedoelde modelwijk tot het afvalputje van Amsterdam komt uitgebreid aan bod, onder meer door de verhalen die verteld worden door meneer Rolf, Bijlmerbewoner van het eerste uur, en buurman van Metin.
In deze setting groeit Metin op in een gezin dat zwaar te lijden heeft onder een dominante en agressieve vader. Vader is communist, en meent dat hij daarmee voldoende goed voorbeeld aan zijn kinderen geeft. Hij geeft het gezin weinig liefde en aandacht, en brengt zijn dagen door met drinken en lezen. De kinderen en moeder leren al snel dat ze zich het beste onzichtbaar kunnen houden, zodat ze vaders agressiviteit niet uitlokken.
Deze onzichtbaarheid helpt Metin ook door een deel van zijn middelbare schoolleven, waar hij als enige Turkse jongen in de klas (de schoonmaker genoemd door zijn klasgenoten) alleen staat tegen Dino, een agressieve jongen die het op Metin gemunt heeft. Zijn middelbare schoolleven wordt pas draagbaar als Kaya bij hem in de klas komt. Kaya is ook van Turkse komaf, maar blaakt van het zelfvertrouwen. De twee worden vrienden, en deze vriendschap helpt Metin een aantal keren tijdens zijn schooltijd en daarna.
Gedurende het boek ontwikkelt het gezin, moeder, zus en Metin zich toch heel geleidelijk, en weet zich onafhankelijk van vader te maken. Uiteindelijk weten ze zich zo sterk dat ze hem de deur uit zetten.

Het verhaal wordt meeslepend verteld in korte hoofdstukken. Het boeit van begin tot eind door de kleurrijke beschrijvingen. Op een licht humoristische toon weet Murat Isik een aantal zware thema's te behandelen, waarmee hij een belangrijk hoofdstuk uit de Nederlandse recente geschiedenis prachtig weet neer te zetten.
De vertelkunst en -plezier spat van het boek af. Murat Isik slaagt er ruimschoots in om de aandacht en leesplezier alle 600 pagina's lang vast te houden!