Drakendal is een vlot leesbaar verhaal dat neigt naar een vereenvoudigd Harry Potteresk geheel waarbij enkel de magische insteken die van belang zijn voor het verdere verloop van het verhaal werden behouden. Dit zorgt er voor dat Drakendal wat toegankelijker is voor jeugdige lezers dan het vergelijkingsmateriaal van Rowling.

De schitterende vormgeving van de cover zet meteen een aantrekkelijk product neer dat elke jonge lezer zal weten te overtuigen. Een boek mag echter niet op zijn cover (alleen) worden beoordeeld, maar ook daar krijgt de nieuwsgierige lezer waar voor zijn/haar geld.
We worden de traditionele held(in) voorgeschoteld en de bijhorende sidekicks die elk met hun ``troeven`` het verhaal weten te verrijken. (Een alternatieve versie van) de hedendaagse werkelijkheid staat haaks op de wondere wereld van de magische boeken en goed strijdt tegen kwaad omdat ze hetzelfde begeren. Zeg nu zelf, alle elementen voor een geslaagde fantasy zijn aanwezig en die vormen absoluut een spannend geheel.

In dit eerste deel lijkt de dystopische setting echter nog niet voluit tot zijn recht te komen of een echte meerwaarde te leveren, de vervolgdelen zullen in de toekomst moeten uitwijzen hoe terecht deze opmerking is. Dit boek is de ideale leesbeurt voor de belezen jeugdige fantasyliefhebber en kan zelfs zonder probleem functioneren voor die groep die wel al afscheid wil nemen van jeugdboeken, maar nog niet helemaal klaar is voor de overstap naar YA.