Gevarenzone is een psychologische en geloofwaardige YA-thriller, goed opgebouwd en spannend met een onverwachte ontknoping. Mooi om te lezen hoe een jonge meid vanuit een verwaarlozend en mishandelend gezin zichzelf probeert te vinden, maar door een groter dreigender gevaar bedreigd wordt.

Pip groeit op in een verwaarlozend gezin. Haar moeder drinkt en mishandelt haar. Dit lijkt gewoon, maar tijdens het verhaal blijkt dat er zij en haar moeder een ernstig ongeluk hebben gehad. Haar vader is veel op het werk en niet beschermend. Pip is gestopt met haar opleiding en lijkt gedwongen om bij haar ouders te wonen, nu ze geen geld en ander inkomen heeft. Haar leven lijkt uitzichtloos, totdat ze een advertentie ziet en kan gaan werken in een kledingwinkel, genaamd Bizar met kleding die past bij haar bijzondere kledingstijl. Bij Bizar kan Pip zichzelf zijn, maar nog mooier, door het inkomen heeft ze de mogelijkheid om haar eigen huisvesting te zoeken. Ze vindt een huis op het industrieterrein naast de kringloopwinkel, waar ze de bediende Bram leert kennen en aan mooie inrichting komt. Haar huis geeft haar de ruimte om zichzelf te zijn en haar eigen vrienden te ontvangen. Bij de housewarmingsparty spelen ze een spel waarbij ze geesten oproepen. Vanaf dat moment voelt Pip zich onbehaaglijk, ziet ze dingen die er volgens haar vriendin Sanne niet zijn. De spanning wordt opgevoerd met vreemde verschijningen en voor Pip angstige gebeurtenissen. Als haar moeder verdwijnt krijgt ze wat meer ruimte voor contact met haar vader, maar haar moeder blijkt na een ongeluk in het ziekenhuis te liggen. Het verhaal wordt afgewisseld met cursieve delen, geschreven vanuit een slachtoffer die iets heftigs met brand heeft meegemaakt. Is dat gebeurt of gaat dat nog gebeuren? Bij elk cursief deel wordt er iets duidelijker rondom het slachtoffer. Kan Pip bij zichzelf komen, is ze veilig genoeg, is ze langzaam gek aan het worden of is er een gek die haar naar het leven staat?