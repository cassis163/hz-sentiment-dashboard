Kay Hooper heeft meer dan 60 boeken op haar naam staan, waarvan er wereldwijd meer dan 6 miljoen exemplaren verkocht zijn. Ze is een fenomeen in het spanningsgenre en heeft voor haar werk al verscheidene prijzen gewonnen. Maar vreemd genoeg lijken haar boeken hier niet zo aan te slaan, er zijn er opvallend weinig uitgebracht in Nederland. Plek des onheils (Whisper of Evil) kwam bijvoorbeeld al in 2002 uit in de VS, maar is nu pas verkrijgbaar als Nederlandse paperback. Daar zal dan wel een reden voor zijn Of toch niet?
Het verhaal van Plek des Onheils gaat over de paranormaal begaafde Nell Gallagher, die na jaren weer terugkeert naar haar geboorteplaats Silence. Ze is op haar zeventiende uit het dorpje gevlucht, en geen van de inwoners weet eigenlijk waarom. Wat ze ook niet weten, is dat Nell nu teruggekomen is om de FBI te helpen bij het vinden van een moordenaar die de inwoners de stuipen op het lijf jaagt. Zijn slachtoffers lijken vermoord te zijn om hun diepste geheimen.
Nell kan met haar bijzondere gave een bepaalde energie op plekken voelen, die haar de heftigste momenten beleefd op die plek, laten zien. Ze jaagt achter de moordenaar aan, maar hij of zij houdt haar ook in de gaten en is dichterbij dan ze denkt
Dit verhaal had tot een zweverig, ongeloofwaardig boek kunnen leiden en dat verwacht de lezer misschien ook wel. Maar het tegendeel is waar: Plek des onheils blijft vrij realistisch en geloofwaardig, het paranormale aspect wordt overtuigend gebracht, zelfs als de lezer er sceptisch tegenover staat.
Kay Hooper heeft een vlotte schrijfstijl die maakt dat het verhaal lekker wegleest. Ook houdt ze het spannend door na het beantwoorden van een vraag die bij de lezer is opgekomen, meteen nieuwe vragen op te roepen. Dat maakt dat de lezer door wil lezen, precies wil weten wat er gebeurd is. Bovendien daagt deze stijl de lezer uit tot zelf nadenken en meepuzzelen wie de moordenaar kan zijn.
Het boek kent ook een minpuntje. Nell en haar ex-vriendje van vroeger praten namelijk wel erg veel over hun twaalf jaar geleden beëindigde relatie, tot vervelens toe.
Jammer, maar de onverwachte, spannende ontknoping maakt een hoop goed. Daardoor wordt Plek des onheils zon boek dat je het liefst nog een keer wilt lezen, omdat je dan beter op de moordenaar kunt letten: had je dit kunnen zien aankomen?
Al met al zouden er best meer boeken van Kay Hooper uitgegeven kunnen worden in Nederland. Tenminste, als die boeken net zo spannend en realistisch zijn als Plek des onheils.