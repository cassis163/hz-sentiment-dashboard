De cover van Gevaarlijk spel ademt gevaar uit, door zijn kleurzetting en de afbeelding, echter is de afbeelding niet volledig te linken aan het verhaal. Op de achterflap word de lezer het boek ingetrokken met een intrigerende tekst zonder dat teveel wordt weggegeven. Van Kempen heeft een prettige, snelle schrijfstijl waar haar expertise op gebied van communicatie duidelijk uit blijkt. Ze weet hetgeen ze wil vertellen ook goed over te brengen en de lezer daardoor geboeid te houden. Er gebeurt veel in Gevaarlijk spel waarbij je als lezer, ondanks dat je meer kennis hebt van de dubbele agenda’s dan de hoofdpersoon, toch nog steeds in het ongewisse blijft over hoe het in elkaar steekt. De spanningsboog blijkt gespannen doordat de cliffhangers elkaar opvolgen en van Kempen weet dit tot het einde goed vast te houden zonder over de top te gaan. Het blijft een geloofwaardig verhaal. Haar karakters zijn voldoende uitgewerkt voor een thriller waarin vooral de plot belangrijk is. Eén van de hoofdrollen hierin is weggelegd voor Louise, de sterke en zelfstandige officier van justitie die haar eigen pad trekt ook als haar baas haar duidelijk de wacht aanzegt. Dierenarts Suzan heeft meerdere redenen heeft om voor de veiligheid van vriendin Louise te waken en rechercheur Rob wordt heen en weer getrokken tussen de eisen van zijn vrouw, de acties van zijn zus en de opdrachten van zijn werkgever. Gevaarlijk spel is een terechte shortlist kandidaat en een aanrader voor de thrillerlezer.