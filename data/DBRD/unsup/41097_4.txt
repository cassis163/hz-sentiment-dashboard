Jarenlang heb ik de avonturen van Pitt en Austin verslonden. Ik kon niet wachten tot er weer een nieuw avontuur verscheen. Echter de laatste jaren is de aandacht voor deze helden een stuk minder geworden waardoor andere schrijvers mijn voorkeur genoten.
Al ruim een jaar stond De Jacht in mijn boekenkast om te worden gelezen. Ondanks de positieve recencies ging mijn aandacht toch naar andere nog te lezen titels.

Vorige week toch maar eens begonnen en ik moet zeggen, de nieuwe actieheld Isaac Bell van de Van Dorn Detective Agency viel gelijk in de smaak. Het verhaal speelt zich af in het begin van de vorige eeuw. Bell, een vermogend man, achtervolgt op zijn geheel eigen wijze een brute bankrover die vele slachtoffers maakt.

Dit boek is geschreven met de snelheid van deze tijd, echter met de mogelijkheden van die tijd. Dat alles maakt dat het boek lekker vlot weg leest. Uiteraard is de geloofwaardigheid van Bells acties weer ver te zoeken. Maar je verwacht natuurlijk ook niets anders bij Cussler. Tot op heden zijn er nog twee andere boeken met Bell in de hoofdrol vertaald, De Saboteur en De Spion. Deze ga ik zeker lezen en hopelijk worden de andere 4 boeken ook vertaald!

Dit boek krijgt van mij drie a vier sterren. Maar door het verhaal in een andere tijd af te laten spelen en omdat de personages mij nieuwsgierig maken naar meer toch vier sterren.