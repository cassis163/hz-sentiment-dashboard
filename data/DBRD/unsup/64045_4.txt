Johnny, valse hond is een Congolees oorlogsverhaal dat verteld wordt vanuit twee paar ogen: door de ogen van de 16-jarige kindsoldaat Johnny en door de ogen van de 15-jarige vluchtelinge Laokolé. Johnny, die zichzelf beter vindt dan wie ook, die doet alsof hij voor niemand bang is, maar ook zijn kinderlijke, of misschien beter, jeugdige kanten heeft.

Op sommige momenten is hij wél bang en heeft hij zijn dromen over de toekomst. Zoals iedereen van zijn leeftijd heeft. Laokolé. Nog maar 15 jaar oud, maar ondanks dat erg volwassen. Ze neemt de leiding in alle situaties waarin ze terechtkomt. Samen met haar gehandicapte moeder en haar jongere broertje Fofo vlucht ze weg. Naar een veiligheid.

Maar wat is veiligheid in een land waarin je in feite op de steun van niemand kunt rekenen. Niet van officiële regeringsleger, niet van de ambassades en zelfs niet van een aantal hulpverleners. Johnny, valse hond is een aangrijpende en meeslepende roman waarin Johnny symbool staat voor alle kindsoldaten en Laokolé voor alle vluchtelingen. Hoewel dit verhaal fictie is, zullen de verhalen die de werkelijkheid van deze fictie bevestigen talloos zijn. Hoe triest het ook is.