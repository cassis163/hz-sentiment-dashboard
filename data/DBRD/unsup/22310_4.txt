De samenvatting van ‘Hotel Evergreen Falls’ van Kimberley Freeman sprak me al aan en toen ik het eerste hoofdstuk gelezen had, wist ik het: dit is echt een boek voor mij. Ik kan onwijs genieten van retespannende en soms wat ranzige thrillers, maar ben ook gek op dit soort romans. In ‘Hotel Evergreen Falls’ ga je eigenlijk samen met Lauren op zoek naar het verhaal van Violet en Sam, maar leer je daarnaast Lauren ook goed kennen.

En geloof me, die combinatie, het verhaal wat zich in twee tijdsperiodes afspeelt en de romantiek en intrige in het boek, zorgt ervoor dat je het niet los kunt laten. Ben je een beetje een onderzoeker als Lauren, dan is ‘Hotel Evergreen Falls’ echt wat voor jou.

Kimberley Freeman weet net genoeg los te laten om je nieuwsgierigheid te wekken, maar niet te weinig dat het gaat irriteren. Daarnaast heeft ze zo’n beeldende schrijfstijl dat ik het hotel in beide tijdsperiodes helemaal voor me kon zien.

Ik rootte voor Violet en Lauren en hoopte dat het met beide dames goed zou aflopen. Of dat zo is en hoe hun levens lopen, dat moet je zeker zelf gaan lezen. Ik ben wel een beetje verliefd geworden op dit boek.

Wat heb ik genoten van ‘Hotel Evergreen Falls’ van Kimberley Freeman. Het boek is gevuld met romantiek, intrige en genoeg spanning om je nieuwsgierig te houden. Een aanrader als je van geschiedenisverhalen houdt.