Het boek gaat over twee vrouwen Pru en Milly Plum, nichtjes van elkaar, beiden in de 60 en zeer succesvol met hun patisserie Plum.
De vrouwen wonen al bijna hun hele leven samen en zijn hun hele leven al vrijgezel.
Het boek beschrijft hun huidige leven, en soms pakt het terug naar gebeurtenissen uit het verleden.
De nichtjes Plum hebben namelijk de dochter van de overleden broer van Pru in huis genomen, Bobby.
Bobby is net 20 geworden en staat op het punt om te gaan trouwen met William, een militair met een zeer rijke familie.
Helaas treft op een zekere avond hen het noodlot als Bobby en William beiden om het leven komen bij een auto ongeluk. De dames Plum leren dan de jonge vrouw Megan kennen, zij blijkt 'de andere vriendin' van William te zijn en bovendien zwanger van hem, Pru ontdekt dat zij niemand meer heeft en neemt haar in huis.
In deze periode leert Pru ook Christopher kennen, de oom van William. Er onstaat een prille relatie tussen de twee.
Maar wat hij niet weet is dat Pru en Milly een groot geheim met zich meedragen........

Het is een zeer toegankelijk boek, de schrijfstijl is eenvoudig maar niet kinderachtig. Het is voor mij enige tijd geleden dat ik een roman gelezen heb, en dat valt me meteen op. Het is een zoetsappig verhaal, niet alleen door de soms smaakvolle en geur en kleurrijke omschrijvingen van de lekkere dingen die gemaakt worden bij patisserie Plum maar ook door de liefde en vrouwelijke hormonen die door het boek heen gieren. Amanda Prowse heeft een goede manier van schrijven, doordat ze de romantiek goed kan combineren met een beetje gezonde spanning. Haar schrijfstijl is levendig en emotioneel, ik kon me ondanks het leeftijdsverschil met Pru goed inleven in haar personage.
Het is echt een feel good boek, met een lach en een traan. Heerlijk om te lezen, en ook ondanks dat het zo zoet is af en toe zit er toch ook behoorlijk wat spanning in. Het geheim van Pru en Milly is namelijk niet mis. Ook als lezer ontdek je het geheim pas laat in het verhaal wat je tussendoor regelmatig doet gissen naar wat het zou kunnen zijn.
Het is een boek wat ik bij de vrouwen in mijn omgeving zeker zal aanraden.