Met de wraak van Khifa –nog steeds één van mijn lievelingsboeken- in mijn achterhoofd, ben ik in De wraak van Bernan begonnen zodra ik het boek te pakken had. Het valt al snel op dat de wereld een stuk groter is geworden. We krijgen meer te zien en te horen van de wereld, zijn geschiedenis en wie er allemaal wonen. We verlaten regelmatig ons vaste groepje reizigers om meer karakters tegen te komen dan in deel 1 het geval was. Veel van die karakters krijgen hun stem. Dit zorgt voor meer perspectiefwisselingen, maar ook voor nieuwe karakters met veel diepgang!
De reis van ons inmiddels bekende gezelschap wordt in dit boek afgerond, maar er zijn nog genoeg geheimen en mysteries over om uit te kunnen kijken naar een volgend deel! Aan het eind van het boek waren er een aantal info-dumps om het een en ander uit te leggen, maar vreemd genoeg stoorde me dat niet zo erg als dat gewoonlijk doet.
Over het geheel genomen heeft het boek een stuk meer actie dan deel 1, dat maakt het wat minder episch; maar wel constant spannend en actie-gericht. Ik denk dat gamers zich in dit boek erg kunnen vinden! Het boek leest hierdoor wel anders dan ‘De geheimen van Khifa’, maar het heeft nog steeds een briljante balans tussen humor en spanning!