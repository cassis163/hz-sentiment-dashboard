Jonnie en Thérèse Boer, eigenaren van het met drie Michelinsterren bekroonde Restaurant De Librije, richten zich met hun nieuwste kookboek Jonnie & Thérèse Thuis tot een breed publiek. Ze kwamen op dit laagdrempelige idee doordat herhaaldelijk werd gevraagd wat ze thuis voor hun kinderen koken. Hij wil, zoals in de inleiding vermeld, met dit thuisboek misschien ook wel duidelijk maken dat het niet altijd ingewikkeld hoeft te zijn. Welnu, ze vertellen niet alleen wat ze koken, maar geven meteen een flink tal lekkere recepten prijs, waaronder ook heerlijke Indische recepten van Charlotte Meester. Ze beogen met dit boek, dat tekstueel is uitgewerkt door Joël Broekaert, het tegenovergestelde van een "cheffieboek" dat doorgaans voor de pronk op tafel blijft liggen.

Toch kreeg ik tijdens het lezen van dit prachtige boek het idee dat ze, ondanks hun 'gewone' eten, net een niveautje lekkerder koken en eten dan de gemiddelde Nederlander. Niet vreemd voor professionals als zij, en des te leuker dat ze hun ideeën en de fijne kneepjes nu met ons delen. Opvallend is wel dat steevast de ingeblikte kruiden/specerijen van Jonnie worden toegepast, evenals de zoetzure producten van zijn vriend Oos Kesbeke. Hopelijk blijven ze nog lang te koop in de supermarkt.

De stoere zwarte hardcover, met de kartonnen huls die dient als boekenstandaard, heeft een eveneens stoere afbeelding die deels het gerecht en deels de drank symboliseert. Dit 'stoere' past haarfijn bij het Michelinsterrenpaar, of het nou gaat om de hazenjacht, het vangen en roken van paling of hun liefde voor de Full Thruttle Saloon, waar allemaal uitgebreid over te lezen valt in dit boek. Hun ijkpunten zijn het gebruik van seizoensproducten en de lokale roots van producten. Daarnaast blinkt Thérèse niet alleen uit in haar wijnkennis, maar staat ze ook stevig haar mannetje als het gaat om bier, sherry, cocktails en zelfs thee in combinatie met gerechten. Uiteraard staat hier ook veel over vermeld, zodat je weet wat je drinkt en waarbij.

Hazenjacht, Full Throttle, Sloepvaren, Paling roken en Pinxtos (de Baskische variant van Tapas) vormen de vijf hoofdstukken in Jonnie & Thérèse thuis. De mooie fotografie, die bij tijd en wijle grappige taferelen weergeeft, is gemaakt door Ron Greve.

Dat paling een grote rol speelt in het leven van Jonnie is terug te voeren naar zijn opa, van wie hij niet alleen de liefde, maar ook diens hele arsenaal erfde om zelf paling te vangen en te roken. Hier plaatst Joël Broekaert in zijn nawoord een belangrijke kanttekening: 'De paling is en blijft een bedreigde diersoort. .... De paling verdient wereldwijd veel meer en betere bescherming, voordat we er weer onbezorgd van kunnen genieten.'

Gelukkig blijven er, naast paling, nog plenty heerlijke recepten over om zonder schuldgevoel direct aan de slag te gaan in de thuiscuisine. Kook de sterren van de hemel en geniet ervan.