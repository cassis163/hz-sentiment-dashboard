Hoofdpersonen uit De slangenkop zijn de Amerikaanse patholoog Margaret Campbell en de Chinese rechercheur Li Yan. Ze hadden een tijd geleden een stormachtige relatie en moeten op Amerikaanse bodem weer samenwerken wanneer een vrachtwagen vol dode Chinese immigranten is gevonden. De titel van het boek is afgeleid van een slangenkop. Dit is de aanduiding voor de leider van een grote smokkelbende van illegale Chinezen aan wie hij veel geld verdient. De overleden Chinezen blijken dragers van een dodelijke lading en een moordenaar bedreigt de veiligheid van Amerika.

Het paar Campbell en Li Yan vormt een exotische mix. Via Li Yan komen regelmatig Chinese invloeden en sferen voorbij en dit geeft aan dit boek een speciaal tintje. Het verhaalt leest vlot, is snel uit en toegankelijk. Soms wordt een spurt ingezet en actie is prominent aanwezig. De personages komen wel tot leven, maar ik had mijn vraagtekens bij de houding van Li Yan. Wat wil hij nou eigenlijk met Margaret Campbell? Als lezer krijg je weinig hoogte van zijn gevoelens of de achtergronden van keuzes.

Op sommige punten doet het verhaal te geconstrueerd aan. Dat geldt ook voor de plot. De samenloop van bepaalde omstandigheden is wel erg toevallig. De goeien komen er iets te goed vanaf bij ontsnapping uit heikele situaties. Soms is dat niet helemaal geloofwaardig.

Al met al een vlotte thriller die gemakkelijk leest en het vooral moet hebben van vaart, snelle wisselingen en de beschrijving van Chinese sferen. Goed voor een snelle actiefilm.