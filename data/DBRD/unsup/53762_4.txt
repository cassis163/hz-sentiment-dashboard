Toen Klara Mortimer zes jaar oud was verliet haar moeder haar gezin om een carrière als model te beginnen. Klara groeide op met haar vader en een paar verhalen over haar moeder die hij haar met tegenzin vertelde. Op een dag ontvangt zij een pakketje waarin een sleutel zit en een brief met onder andere de volgende tekst: “Ik weet niet precies wat ze jou hebben verteld over je moeder – over de reden waarom ze er niet was toen je klein was, waar ze naartoe is gegaan en waarom – maar ik weet wel dat het niet de waarheid kan zijn geweest.”

De sleutel is van een opslagloods waar Klara spullen van haar moeder vindt. In een van de koffers zit een dagboek en als Klara dat gaat lezen ontstaat er een beeld over haar moeder dat totaal afwijkt van het beeld dat zij haar hele leven al met zich meedraagt. Klara gaat op zoek naar antwoorden. Wat is er precies met haar moeder gebeurd?

De Engelse schrijfster Jessica Ruston begon haar carrière in de wereld van film en theater. In 2009 debuteerde zij met haar roman Luxury. Hoewel haar boeken altijd goede kritieken kregen is Je loog tegen mij het eerste boek dat in het Nederlands is vertaald. Het verhaal is geschreven vanuit twee perspectieven. Het eerste gaat over het leven van Klara dat zij als universitair docente met echtgenoot Mark leidt. Het tweede perspectief wordt verteld door Klara’s moeder Sadie in de vorm van dagboekfragmenten. Deze twee verhaallijnen zijn dusdanig knap met elkaar verweven dat er een boeiend geheel is ontstaan waardoor stoppen met lezen nauwelijks een optie is. Je krijgt een idee over wat er gebeurd zou kunnen zijn maar Jessica Ruston strooit kwistig met plotwendingen en het duurt tot de epiloog voordat het mysterie over wat er zich in het leven van Sadie heeft afgespeeld, helemaal duidelijk wordt.

De personages zijn helder en overtuigend uitgewerkt. In een mooie schrijfstijl geeft Jessica Ruston hen voldoende diepgang om levensechte mensen van hen te maken. Vooral de gedachten en gevoelens van Klara worden met veel gevoel verwoord. De vele sfeertekeningen zijn beeldend. Zo is er een mooie roman ontstaan die aangenaam leest. Een boek over de betrouwbaarheid van herinneringen en hoe ze je kunnen misleiden, over familiegeheimen, liefde, obsessie en die hechte en speciale band tussen moeder en dochter die ondanks ingrijpende gebeurtenissen altijd blijft bestaan.

Je loog tegen mij is een prachtige roman die de moeite van lezen helemaal waard is.