Je moet in Gent wonen en een wel erg wanhopige detective zijn om een vermiste bloem op te sporen. Je moet bovendien Pat Somers zijn om er halsbrekende toeren en bloedstollende avonturen voor over te hebben om het ding weer thuis te krijgen.

De belevenissen van de speurneus zijn meestal nét iets erover om nog realistisch te zijn. Filmisch? Nee, het zou de zoveelste actiefilm worden, met nóg maar eens de al zo vaak getoonde stunts. Maar als held in een tekenverhaal zou Somers hoge toppen kunnen scheren. Hoe meer ik over Pat Somers lees, hoe meer ik het gevoel krijg een heel sterk script voor een succesvol stripverhaal in handen te hebben. Het verhaal is ook dit keer weer spannend, fantasierijk, vol actie en met de onderhand bekende cynische humor.

Voor wie het genre (en het leven?) niet altijd even ernstig neemt...