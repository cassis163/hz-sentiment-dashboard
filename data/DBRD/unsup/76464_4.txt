Ik ervaar het leven als een jungle waar concentratie gilt om aandacht, terwijl de prikkels me om de oren vliegen als hysterische malariamuggen. Tony Crabbe heeft met Nooit meer te druk een oplossing tegen de drukte.

Wie is de auteur?

Tony Crabbe is (bedrijfs)psycholoog en werkt als consultant voor onder meer Microsoft en Disney. Hij is verbonden aan de Universiteit van Londen en woont met zijn vrouw en drie kinderen in Spanje. Hij schreef dit boek omdat het te druk kreeg in zijn eigen leven. (bron: LS Amsterdam)

Waar gaat het over?

‘Een opgeruimd hoofd in een overvolle wereld’ is de ondertitel en de beste samenvatting van Nooit meer te druk. Het is een pleidooi voor een bewuster en minder gehaast leven. Stop met timemanagement. Stop met multitasken. Beter is om bewuste keuzes te maken en daar volledig voor te gaan.

Het boek is opgedeeld in drie delen: Beheersing (van jezelf), Onderscheiding (ten opzichte van anderen) en Betrokkenheid (in relaties). Elk deel wordt duidelijk ingeleid. Zonder in onnodige herhaling te vallen, ontrolt zich een toegankelijk geschreven verhaal waarin Crabbe oude en meer recente theorieën aanhaalt die zijn boodschap versterken.

‘Crabbe motiveert je om het maximale uit jezelf te halen’

Crabbe motiveert je om het maximale uit jezelf te halen. Hij opent een hoofdstuk vaak met een beschrijving van een succesverhaal uit de praktijk. Hierdoor is het makkelijk daarna de kern uit het verhaal te halen, omdat je er al een beeld van hebt gevormd. Hij sluit hoofdstukken af met de kerngedachten en enkele tips om ermee aan de slag te gaan. Hierdoor blijft de kennis hangen en kun je er meteen mee aan de slag.

Ik raad je aan na elk hoofdstuk een kwartier rust te nemen om de informatie te verwerken. Zoals Crabbe ook aangeeft, zijn rustmomenten belangrijk voor het verwerken van informatie. Door de toegankelijkheid van het internet worden onze rustmomenten gevuld met sociale media en andere zaken die an sich niet bijdragen aan je geluk.

Ga in plaats daarvan voor verbondenheid met jezelf en met een ander. Door even niets te doen en je gedachten te vrije loop te laten of door meer tijd door te brengen met je dierbaren. Laat dan wel je telefoon in je tas en richt je volledige aandacht op het samenzijn.

‘Het begin van een gelukkiger leven’

Veel van de aangehaalde theorieën zijn niet langer vernieuwend. De manier waarop Crabbe ze aanhaalt en toepast op het thema ‘drukte’ maken dit boek echter een interessant en uniek geheel. Een must read voor iedereen die zich wil ontdoen van een vruchteloos bestaan waarin drukte alle kans op echte verbondenheid verhindert.

Brené Brown leerde ons al dat verbondenheid van belang is voor geluk. Aristoteles stelde geluk als hoogste doel van de mens. Nooit meer te druk slaat een brug tussen die ideeën en onderscheidt zich door de combinatie van oude en nieuwe inzichten die Crabbe vertaalt naar praktische tips en uitdagingen. Het lezen van dit boek is het begin van een gelukkiger leven. Had ik dit maar eerder gelezen.

Deze recensie verscheen eerder op www.alexhoogendoorn.nl