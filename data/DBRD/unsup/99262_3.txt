Wat een vrouw, wat een leven! Ik heb het boek in één keer uitgelezen, geïntrigeerd door het leven van deze vedette. Het voelt als een compleet boek, door de grote hoeveelheid aan informatie, het indrukwekkende aantal mensen dat aan het woord komt en de verschillende en verrassende invalshoeken die gekozen zijn om La List recht te doen.

De prachtige liefde tussen Liesbeth en Ramses, het leven met Cees Nooteboom, haar internationale carrière, Piaf, Liesbeths verwevenheid met de literaire wereld en het meisje van Vlieland met een roerige achtergrond, het komt allemaal aan bod. En meer! Het is wat dat betreft bijna encyclopedisch te noemen.

Waarom dan toch drie sterren? Omdat de schrijver de interviews zo intact mogelijk heeft willen weergeven, haalt het soms de lijn uit het verhaal. Het getuigt van respect voor de geïnterviewden en schept een mooi beeld van de wereld om Liesbeth heen, maar het heeft een remmende werking.

Verder niets dan lof voor deze monsterklus. Wat ik al zei, het is een compleet boek. Dichter dan dit kun je nooit bij Liesbeth komen. Een aanrader!