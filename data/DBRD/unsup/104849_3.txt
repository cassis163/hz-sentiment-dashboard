De Noorse auteur Stein Morten Lier is geboren te Oslo in 1967. De 41 jarige auteur was eerder werkzaam bij Cap Gemini en is momenteel directeur van Telenor, het Noorse KPN. Hij publiceerde eerder Een reiziger in moorden een roman over het werk van zijn vader die politie-inspecteur is en de thriller Catch. De Grote Slag is zijn tweede thriller.
Rusland 1989, het tijdperk van glasnost en perestrojka beleeft zijn hoogtijdagen onder president Gorbatsjov. Felix Zimin een KBG agent wil zijn positie veilig stellen door de miljarden van de communisten te helpen versluizen naar buitenlandse bankrekeningen zodat ze niet in handen vallen van opstandige dissidenten. Hij gaat hiervoor een alliantie aan met een antizionistische organisatie Pamjat. Zeventig jaar communisme heeft echter ook een geestelijke leegte gecreëerd die ernaar snakt gevuld te worden. Eén van de personen die Rusland wil helpen is de jood Nikolaij Shreider, een leidende figuur in het liberale milieu en een populair spreker bij het Economisch Instituut. Samen met Katharina Aven willen zij een vooraanstaande rol vervullen in het nieuwe Rusland. Ze hebben een droom om de overgang van kapitalisme naar een vrije markt economie vlot te laten verlopen zodat elke Rus er beter van kan worden. Het pad van Shreider die de communistische geldstroom wil aanwenden voor zijn vooruitstrevende plan kruist al snel dat van Zimin. En wie is de Noor Kjetil Brekke ? Hij duikt op op plaatsen waar je hem totaal niet zou verwachten. Is hij echt wel een oude bekende van Katharina of heeft hij een eigen strategie die van hem een steenrijk Noors staatsburger kan maken?
De Grote Slag is geen thriller zoals we gewend zijn dit genre te omschrijven. Het boek is eerder een tijdsbeeld van wat er na het uiteenvallen van de Sovjetunie gebeurd is in dat land. 70 jaar communisme spatten als een zeepbel uit elkaar en wat dan? Natuurlijk zijn er altijd en overal mensen die daar hun financiële slag uit willen slaan, het is vanuit dit oogpunt dat de thematiek van het boek gezien moet worden. Lier slaagt hier ontzettend goed in. Het staat buiten kijf dat hij ontzettend veel research heeft gedaan en goed op de hoogte is van het huidige Rusland. Het verhaal van de verduistering van de miljarden roebels klinkt onwerkelijk maar tijdens het lezen van het boek zit je toch steeds in jezelf te knikken van  Inderdaad, zo is het gegaan. De Russische maffia, handige zakenlui, wereldleiders; elk hebben ze een stukje van de koek gekregen en de gewone Rus ziet zijn droom van een vrije markt verdwijnen als sneeuw voor de zon.
Zoals reeds eerder aangehaald is het boek geen klassieke whodunit en zit er ook weinig spanning in het verhaal, maar het is wel een zeer leerrijk boek. Het vergt moed dat je als auteur een niet populair thema zoals Russische economie kiest en hier een leesbaar verhaal rond kan schrijven en tussen de regels door nog eens uithaalt naar de gevestigde waarden. Een aanrader voor ieder die eens wat anders wil.