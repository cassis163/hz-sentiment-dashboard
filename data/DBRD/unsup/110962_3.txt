In dit boek wordt Reacher weer (zie “De Rekening”) door middel van een oproep in een krant door een oude legermaat om hulp gevraagd. Hij kan niet weigeren want hij is deze bekende nog een gunst verschuldigd. Als hij weer is teruggekeerd naar de legerbasis blijkt het te maken te hebben met een moordaanslag op de Franse president. Omdat de vrees bestaat dat bij een gepland internationaal overleg van staatshoofden ook de Amerikaanse president in gevaar verkeert, wordt de hulp van Reacher ingeroepen. Reacher kent de verdachte Amerikaanse sluipschutter namelijk uit het verleden: hij heeft hem 16 jaar daarvoor opgespoord en gevangen gezet. De zoektocht naar de Amerikaanse en de andere, Europese, sluipschutters voert Reacher en de aan hem toegewezen assistente, Casey Nice, naar Frankrijk en Engeland en weer terug naar Amerika. Het boek is onderhoudend, leest vlot weg en Reacher is de Reacher zoals wij hem kennen. En je blijft bijna tot het laatste moment (maar niet helemaal) in het ongewisse over de dader en zijn motief. Het is verrassend wie de dader en wat zijn motief is; alhoewel ik het motief wel wat vergezocht vind.
En ik heb eigenlijk nog wel wat meer bedenkingen bij dit boek. Zo waren in de vorige boeken Reacher’s partners in het onderzoek altijd – op de een of andere manier- interessant. Zijn partner in dit boek, Casey Nice, vond ik niet interessant, nietszeggend eigenlijk. Zij had net zo goed als personage kunnen ontbreken en dan had je niets gemist. Ook de agenten van de geheime diensten van andere landen met wie Reacher min of meer samenwerkt of in ieder geval contact heeft, zijn te weinig uitgewerkt en zorgen niet voor extra spanning of verdieping. Dat geldt net zo voor dat intercontinentaal gereis; voegt niets toe aan de spanning van het verhaal. Wat een verschil met Reacher’s vorige avonturen waarin hij zich uitsluitend op Amerikaanse bodem bevond, en meestal zelfs in een beperkt gebied van enkele hectares. In die boeken werden allerlei verwachtingen gewekt en de spanning werd hoofdstuk voor hoofdstuk opgedreven !
Dit is een aardig boek maar ik vond zijn vorige boeken toch veel spannender en onderhoudender. Maar ik kan me voorstellen dat het moeilijk is om zoveel boeken te schrijven en toch altijd verrassend en scherp te blijven. Lee Child is een schrijver van fantastische boeken en een boek dat minder aan mijn verwachtingen voldoet, is in vergelijking met andere boeken van andere schrijvers, nog altijd het lezen waard