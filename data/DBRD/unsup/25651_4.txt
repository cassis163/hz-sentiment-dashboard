Voor in het boek blijkt de grote liefde van deze auteur voor muziek, op deze pagina lees je een stukje van de lyrics van 'Close To Me' van The Cure.
Gedoseerd in soms maar een enkele regel zul je op verschillende plaatsen in het boek de tekst kunnen vinden van 'Because The Night' van Patti Smith. Telkens op een plek in het verhaal waar deze tekst toepasselijk is.

Daarna volgt een pagina met een stukje uit het verhaal waarin een van de hoofdpersonen zich uit:
'De perfecte moord bestaat. En in tegenstelling tot wat iedereen denkt is niet zeldzaam. Elke moordzaak die niet wordt opgelost is een perfecte moord.'
Aan deze quote van misdaadverslaggever Waldo van Kempen zul je nog vaker moeten denken tijdens het lezen.

Op maandag 5 december 2016 staat het leven van misdaadverslaggever Pieter Volmer op het punt helemaal te veranderen. Terwijl hij denkt aan zijn vrouw Ellen die hij die middag nog bezocht en de dag van hun huwelijk ruim veertien jaar eerder is hij betrokken bij een ongeluk; hij rijdt een vrouw dood!
Hij lette even niet op en was met heel andere dingen bezig dan wat op de weg gebeurde. Pieter was op weg naar een sollicitatiegesprek voor een programma dat zijn rising star zou kunnen betekenen in televisieland. Over dit ongeluk mocht niemand iets weten, dat zou het einde van zijn carrière betekenen! Hij besluit het lichaam te verbergen.

In deze nieuwe thriller van Edward Hendriks kun je genieten van al wat menselijk is; liefde, haat, verlangen, hebzucht, wraak, geloof en ongeloof. Je kunt je afvragen wat je zelf zou doen in een van de situaties die in het boek beschreven worden. Ook het gebruik van drugs komt aan de orde in dit verhaal en de vraag is of dat een van de oorzaken was dat het mis ging?

In de wisselende verhaallijnen worden de personages duidelijk neergezet zodat de lezer zich goed in kan leven en ook de sprongen in de tijd verhogen het leesplezier. Een van de verhaallijnen in cursief gedrukt en je zult verbaasd staan wanneer het duidelijk wordt van wie deze verhaallijn is!

In 'Geen weg terug' is voornamelijk sprake van een verhaal binnen een verhaal over het leven van Pieter.
De vriendschap tussen de twee bevriende verslaggevers is goed beschreven en de bedenkingen die daaruit volgen zijn daarom ook helder. De vele wendingen maken dit tot een heerlijk spannend boek dat prettig leest.

De titel is als snel duidelijk maar wordt nog een keer bevestigd in het eenendertigste hoofdstuk waar een overpeinzing te lezen is van een van de hoofdpersonen.

Onderstaand aaneengesloten stukje tekst geeft mooi de steeds aanwezige spanning in het verhaal weer (de namen zijn om niet teveel weg te geven vervangen door …);
'Het lijdend voorwerp van zijn achtervolging is alleen thuis. Precies wat hij hoopte.'
'… wacht nog even en klimt dan uit zijn huurauto. Zijn hart bonst voelbaar onder zijn borstkas. Hij houdt zich voor dat het allemaal voor het goede doel is.'
'… is betrokken bij een smerig zaakje waarmee hij zijn voordeel denkt te kunnen doen. Dan moet hij ook de consequenties van zijn daden onder ogen zien.
En dat moment is nu gekomen.'

Het open einde zorgt er voor dat je nog een paar vragen hebt die niet beantwoord worden, maar dat past helemaal in dit verhaal. Het hoeft hier niet helemaal voorgesneden koek te zijn. Er mag best wat te fantaseren overblijven, nietwaar?
Geen weg terug is een thriller om op een natte, kille herfstdag te lezen.
Kijk dan zo nu en dan even naar buiten en geniet van de combinatie!

Edward Hendriks heeft me met 'Geen weg terug' zeker niet teleurgesteld en ik kijk dan ook uit naar een volgende thriller van zijn hand.