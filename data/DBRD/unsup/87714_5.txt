Dit prachtige grote fantasierijke boek valt direct op door het formaat en de kleurige omslag. Als je het boek openslaat nodigen de verzameling Ridder Florian verhalen direct uit tot (voor)lezen.

De bundel bestaat uit twintig avonturen en hebben eenzelfde indeling. Er zijn achttien verhalen eerder als prentenboek uitgegeven. De tekst op goedgekozen rijm bestaat uit tien coupletten van ieder vier regels gedrukt in een duidelijk lettertype. Zowel in de tekst als in de veelkleurige losse illustraties zijn grapjes en details verwerkt. In deze ridderverhalen zijn herkenbare situaties uit deze tijd verwerkt, bijv. naar de dokter gaan.

De verhalen over Florian de Bange hebben allemaal een bepaald thema. Spannend, helpend, grappig, ontdekkend of lief, er zijn veel emoties verwerkt in niet te lange teksten waardoor dit boek enorm geschikt is als voorleesboek.

Bijv. lekker griezelen samen onder de dekens:
Ridder Florian de Bange
heeft vannacht maar één verlangen:
Hij wil weg van Krakestrein,
want het is hier echt niet fijn.

Maar hij móét hier wel logeren.
’t Onweer wil maar niet kalmeren.
Oef! Z’n hart bonst in z’n keel.
Brrr, dit is een spookkasteel.

Straks dan komen ze, die spoken?
Florian zit weggedoken
Onder t laken van zijn bed.
Help! Wat hoorde hij daarnet?....

Ridder Florian de Bange is duidelijk geen held maar staat wel open voor nieuwe ontdekkingen samen met zijn paard Sjon. De verhalen over o.a. koning, reus, draak, keizerin, jonkvrouw of heks zijn een afgerond geheel met altijd een positief einde.
Dit boek is een topaanrader om voor te lezen aan meisjes en jongens vanaf 4 jaar, zelf te lezen vanaf 7 jaar en om keer op keer door te bladeren en nieuwe ontdekkingen te doen.
Tevens is dit boek heel goed te gebruiken om te oefenen met het voordragen van teksten op rijm. Een prachtcadeau voor een verjaardag of andere feestelijke dag.