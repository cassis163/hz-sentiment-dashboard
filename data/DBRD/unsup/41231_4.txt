De zaak Lasko is het debuutboek van de schrijver Richard North Patterson, een Amerikaanse romanschrijver opgegroeid in Bay Village een voorstadje van Cleveland (Ohio). Patterson schreef het boek als onderdeel van een schrijfcursus aan de University of Alabama at Birmingham, hij vond een uitgever en zo won het boek de Edgar Allan Poe prijs voor "Best First Mystery Novel (American)". Patterson bleef voor lange tijd zijn werk als advocaat combineren met het schrijven van boeken, maar besliste daarna om zich helemaal toe te spitsen op het schrijven. Ondertussen heeft hij al 23 boeken uitgebracht waarvan één non-fictie is. In de zaak Lasko maken we kennis met Christopher Paget, een officier van justitie, die bij de commissie inzake economische misdrijven werkt. Paget krijgt een zaak toegewezen die verband houdt met ene William Lasko een goede vriend van het Witte Huis, William Lasko is een multimiljonair met een zesde zintuig voor rijkdom en invloed. Lasko zou gesjoemeld hebben op de beurs en zo heel veel geld hebben verdiend, Paget krijgt de opdracht om dit te onderzoeken maar Lasko is bereid zeer ver te gaan om zijn zaak te beschermen. Zo ziet Paget zijn getuigenissen één voor één wegvallen. In het boek wordt gesproken in de ik-vorm namelijk die van Christopher Paget, Richard North Patterson slaagt erin het personage zeer mooi uit te werken en elke situatie zeer goed en gedetailleerd te omschrijven. Het boek heeft een spannende inhoud en is niet langdradig, het is een goede detectivethriller die gepaard gaat met een liefdesverhaal. Wanneer je het leest amuseert het je voor een lange tijd en heb je altijd de drang om te blijven lezen, die drang wordt vooral opgewekt door de spannende beginzin van sommige hoofdstukken.
Een voorbeeld hiervan is bijvoorbeeld “Ik was in Boston op de dag dat hij werd vermoord” zonder dat je enig idee hebt over wie het gaat. Christopher Paget is een personage dat Richard North Patterson blijft gebruiken in zijn daaropvolgende boeken: De Schuldvraag en Het Alibi. Het boek is zeker een aanrader voor de liefhebbers van de detectivethriller, ik ben alvast overtuigd van het verhaal en zal de naam Richard North Patterson in het achterhoofd houden.