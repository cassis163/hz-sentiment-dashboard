Voor Nek aan nek ging Dick Francis, inmiddels 89, de samenwerking aan met zijn zoon Felix Francis, die voor zijn vader al voor eerdere boeken onderzoek deed. De samenwerking is uitstekend verlopen: Nek aan nek is een heerlijk boek.
Max Moreton is een jonge, succesvolle kok. Hij is met financiële hulp van een vriend The Hay Net begonnen, en het restaurant, gelegen in Newmarket, loopt verbazend goed. Op een boze vrijdagavond heeft Max een groot diner gekookt waar blijkbaar iets niet mee in orde was. Tenminste, hij ligt de hele nacht in de badkamer. Bijna alle andere gasten blijkbaar ook. De volgende dag is er echter een belangrijke race, en Max moet wéér koken. Daar komt hij nauwelijks aan toe, want een van de skyboxen wordt opgeblazen. Er vallen doden en gewonden. Dan begint voor Max een nachtmerrie: wie heeft het diner vergiftigd? Wie heeft de bom geplaatst? Is de actie gericht tegen Max zelf of tegen iemand anders?
Terwijl de gezondheidsinspectie hem op de hielen zit, en een van de gasten dreigt Max een proces aan te doen wegens voedselvergiftiging, worstelt Max ook nog met een groeiend wantrouwen tegen zijn eigen personeel.
Dick Francis heeft in Nek aan nek gekozen voor een verhaal waarin nu eens niet de paarden een hoofdrol spelen. Uiteraard hebben paarden en het hele racegebeuren wel iets te maken met de gebeurtenissen, maar de nadruk ligt toch vooral op de persoonlijke omstandigheden van Max. Max groeit in de loop van het verhaal uit tot een leuke, levendige man, een kok waarbij je best eens zou willen aanschuiven. Voorin het boek staat dat Gordon Ramsay (himself!) de heren Francis van advies heeft gediend en als dank daarvoor wordt hij op een speelse manier genoemd in het boek. Ook de romantiek speelt een aardige rol, maar met wie en hoe? Dat mag de lezer zelf lezen!
Als je een Dick Francis koopt weet je dat je een lekker geschreven en goed lopend verhaal krijgt en hierop maakt Nek aan nek geen uitzondering. De plot mag dan een tikje vergezocht zijn, de wijze waarop de lezer kan meeleven met de belevenissen van Max staat als een huis en staat garant voor een paar uur puur leesplezier.