Dick van den Heuvel (1956) schreef enige tientallen jeugd- en dramaseries, waaronder Missie Warmoestraat en van Speijk, televisiefilms, theaterstukken en musicalbewerkingen. Ook schreef hij reeds enkele politieromans met pastor Cas Wulffers in de hoofdrol. Pas verschenen Wulffers en de zaak van de monddode.
Cornelis de Goede wordt, door politieman Peter Hermans, vermoord aangetroffen met in een stoel bij hem een 18-jarige Marokkaanse jongen, Anuar Machaoui.
Cornelis, jongerenopbouwwerker in Amsterdam Oost, is met een schemerlamp vermoord en de vingerafdrukken van Anuar zijn op deze lamp aangetroffen. Anuar is een van de jongens die Cornelis onder zijn hoede had. Anuar blijft zwijgen. Dan besluit politiepastor Cas Wulffers zich met de zaak bemoeien. Hij is, evenals Peter Hermans, overtuigd van de onschuld van Anuar.
Wulffers en de zaak van de monddode is een van de boeken uit de serie Wulffers en de zaak van. Het is een detective die uit het leven gegrepen is. De beschrijving van de gebeurtenissen in ondermeer Amsterdam Oost én de beschrijving van de personages zijn levensecht. Je ziet als het ware alles voor je eigen ogen gebeuren.
Het boek is in een plezierige schrijfstijl geschreven. Het is een laagdrempelige detective en daarmee toegankelijk voor een groot en breed lezerspubliek.
Dat veel van de boeken met Wulffers in de hoofdrol ook voor de televisie verfilmd zijn, is logisch. Van den heuvel schrijft op een bijzonder beeldende manier. Ook Wulffers en de zaak van de monddode leent zich dan ook uitstekend voor verfilming.
Jammer van het ietwat abrupte einde en van enkele niet opgehelderde feiten. Dit boek behoort niet tot de top van de literaire thrillers, maar is gewoon een prettig leesbare detective. Voor een snelle lezer als ik, had het boekje alleen wat dikker gemogen.