Een dag als andere dagen … is er niet. Iedere dag is uniek.
Voor iedereen. Van jong tot oud.

Dit boek geeft een ongebreideld verslag van zo’n dag. Binnen de tijd van één dag. De hoofdpersoon beleeft ieder moment van die dag op zijn specifieke manier, vol gedachten, herinneringen, handelingen en gebeurtenissen die soms allemaal lijken op die van andere dagen, maar het niet zijn.

De hoofdpersoon doet dezelfde dingen vaak op dezelfde tijd, net zoals veel van ons dat zullen doen: zich 's morgens wassen, aankleden, ontbijten en daarna de rest van de dagelijkse handelingen. Het lijkt soms alsof iedere dag hetzelfde is, maar dat is natuurlijk niet zo.
Dit boek benadrukt dat we tussen deze handelingen ons vaak niet bewust zijn dat we in gedachte zijn. Wanneer je aan iemand zou vragen; 'heb je nog ergens aan gedacht vandaag?', heb je veel kans dat deze antwoord; 'nee, eigenlijk nergens aan'. Deze is zich er dan niet van bewust dat hij of zij waarschijnlijk wel aan de meest uiteenlopende zaken heeft gedacht.

De auteur heeft heel goed de lijn vast kunnen houden van het verhaal van deze vrij droevige man. Ik had met deze hoofdpersoon te doen.
Heel beeldend beschrijft hij hoe de gedachten van deze persoon ook vaak terug naar het verleden gaan. Naar vroeger, toen hij nog thuis woonde met zijn vader en moeder. Een andere keer denkt hij na over het gebruik van de Nederlandse taal. Dat je niet door de deur naar binnen gaat, maar de deur opent en naar binnen gaat.
Een indrukwekkend verhaal over hoe gedachten de boventoon kunnen gaan voeren. En dat het gebeurt zonder dat je er erg in hebt.

Elke ochtend

Elke ochtend, tussen het aandoen
van zijn linker- en zijn rechterschoen
trekt zijn hele leven even langs.
Soms komt de rechterschoen er dan
bijna niet van.

– Judith Herzberg