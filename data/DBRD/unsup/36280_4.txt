Ik mocht deelnemen aan de Chicklit.nl Leesclub van Phobos. Vanaf de eerste pagina zat ik in het boek en ik heb het op 1 dag uitgelezen door de vlotte schrijfstijl.
Je volgt de gebeurtenissen in de ruimte, maar ook wat er op aarde gebeurt. Door het voortdurende wisselen tussen het ruimteschip en de aarde blijft de spanning in het verhaal. Je wilt weten wat er nog allemaal gaat gebeuren.

Het verhaal, een datingshow in de ruimte, is origineel en ik zou, net zoals de mensen op aarde, verslaafd zijn aan de tv-show. Toch had ik meer interactie tussen de kandidaten verwacht. We leren de personages niet echt kennen. Vooral de jongens zijn een groot mysterie. Je weet dat iedere ruimtekandidaat een geheim heeft, maar voor de rest zijn de personages (nog) niet voldoende uitgewerkt. Omdat het ruimtegedeelte voornamelijk vanuit het perspectief van Léonor wordt verteld, ken je haar het beste, gevolgd door de 4 meisjes met wie ze samen de ruimtereis onderneemt. Léonor is een sterke vrouw die getekend is door haar verleden. Ze heeft het ook moeilijk om anderen te vertrouwen, wat wel belangrijk is als je maar met 12 mensen een kolonie op Mars moet starten.

Het boek eindigt met een enorme cliffhanger. Victor Dixen weet hoe hij de lezers op het puntje van hun stoel krijgt. Je wilt gewoon weten hoe het verhaal verder afloopt en het liefst zo snel mogelijk!

Wie houdt van veel mysterie, spanning, ruimtereizen en een vleugje romantiek moet dit boek gewoon lezen.