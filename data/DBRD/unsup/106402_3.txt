Kentering van een huwelijk gaat over hartstocht, ware liefde, misleiding, verlangen en vergankelijkheid. Een boek om te herlezen omdat het aan de kern raakt en verschillende lagen van het menselijk bewustzijn onderzoekt. En tegelijkertijd is het ook een zwanenzang op de grootburgerlijke Midden-Europese wereld in een periode van vergane glorie in Europa.

Opnieuw een tijdloos meesterwerk van Sándor Márai, een van de belangrijkste auteurs van de twintigste eeuw, de auteur van het succesvolle Gloed.

Een heer, een dame en een dienstmeisje, drie mensen met verschillende achtergrond, stellen zich dezelfde vragen over de waarde van echte gevoelens: hoe verhouden zich hartstocht en ware liefde en hoe dicht kun je bij een andere mens staan? Ieder van de drie personen vertelt zijn geschiedenis, en altijd is op de achtergrond die stille getuige aanwezig, die elk mens in zijn leven heeft en die zich niet laat misleiden, maar dwingt tot zelfonderzoek en tot de vraag naar de werkelijke waarden in het leven.

Márai's misschien wel belangrijkste roman, over liefde en verraad, speelt zich af in het burgerlijke milieu van Boedapest aan de vooravond van de Tweede Wereldoorlog. Met meesterhand schrijft Márai over de kentering in de harten van mensen, op het persoonlijke vlak en in een ontredderde tijd, door de confrontatie met vragen over de waarachtigheid en de duurzaamheid van gevoelens.

Door de hoofpersonages niet bij naam te noemen, tilt Márai dit verhaal boven het anekdotische en maakt hij er de geschiedenis van elk van ons van. Een haarscherpe schets van het leven bij de burgerij en de kloof tussen rijk en arm.