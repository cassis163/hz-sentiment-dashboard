Genre: Thriller
Uitgeverij: Vrijdag
ISBN: 9789460017070
Uitvoering: paperback
Aantal pagina’s: 325
Verschijningsdatum: oktober 2018

Met grote dank aan Uitgeverij Vrijdag voor het recensie-exemplaar.

Inhoud
Een sensationele uitvinding verdwijnt en wordt per abuis in een Salami verwerkt. Niet alleen de uitvinder van deze stof maar vele internationale partijen en bendes zijn uit op het verkrijgen van dit middel. Klusjesman Bart Colenbunders krijgt de opdracht de uitvinding veilig te stellen en komt terecht in een spannend avontuur, waarbij succes van lands- en levensbelang blijkt.

Mijn mening
Een boek dat eruit ziet als een kookboek en het hoofdingrediënt als titel draagt, blijkt volgens de omslag toch echt een thriller te zijn. Als relatieve nieuwkomer binnen de recensiewereld werd mij de nieuwe Soetewey gegund, nadat ik de vraag of ik er al eerder een had gelezen, ontkennend had beantwoord. Geen idee wat mij te wachten stond, hoewel ik wel weet dat Vlaamse schrijvers altijd op mijn sympathie kunnen rekenen.

Negenenveertig van een titel voorziene hoofdstukken bevat Salami. Bart Colenbunders is de ik-persoon in het verhaal en al vanaf de allereerste bladzijden gaan we in een denderende vaart non-stop richting het grootse spektakel dat het slot biedt. Onderwijl beleven we avonturen die naast een moordend tempo en inhoud ook een hoge mate van onwaarschijnlijkheden bevat. Zonder iets van de inhoud prijs te geven kan ik de lezer verbaasde blikken, lachmomenten en opgetrokken wenkbrauwen garanderen.

De dialogen zijn een kracht in de vertelstijl van de auteur. Snelle en duidelijke dialogen zijn opgetekend zonder veel ballasttekst over wie-wat-zei. Het is zo goed geschreven dat de dialogen het verhaal nog meer kleur en glans geven in plaats van het tempo te verlagen. Telkens wanneer je als lezer denkt dat er nu echt een einde komt aan alle hectiek, neemt Rudy een vluchtroute en komt via een nauw steegje weer op een ander verrassend verhaallijntje.

Het boek bevat de snelheid van ‘The Italian Job’, wordt geleid door een Inspector Clouseau-achtig hoofdpersonage en doet denken aan ‘The Painting in the hidden sausage’ van de televisieserie ‘Allo Allo’. Ik heb van deze doldwaze mix met serieuze ondertoon genoten en heb het boek in korte tijd verorbert. Dolgraag lees ik over een tijdje de nieuwe van Bart Colenbunders, geschreven door Rudy Soetewey.

Eindoordeel
Een boek met twee gezichten. Enerzijds een absurd grappig verhaal over een salami en anderzijds een stevig en goed onderbouwd pleidooi voor het behoud van de leugen. Je moet er niet aan denken dat we in een wereld moeten leven waarin we elkaar geen leugens meer vertellen. Ik wil wel benadrukken dat deze recensie en waardering op waarheid berusten.

Als recensent is het door de grote veelzijdigheid aan ingrediënten moeilijk aan te geven wat je kunt verwachten. Ik kan het beter tippen: Pak en geniet van de lekkerste en meest smaakvolle vegetarische salami die ik ken. Het boek krijgt van mij vier in smaakvolle plakken gesneden sterren.

Peter van Bavel - recensent De Perfecte Buren

Mijn persoonlijke songtekst
‘Would I lie to you?
Would I lie to you honey?
Now would I say something that wasn't true?
I'm asking you sugar
Would I lie to you?’

(The Eurythmics – Would I Lie To You?)