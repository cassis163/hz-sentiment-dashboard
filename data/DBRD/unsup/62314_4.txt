Als Airys 11 jaar is, moet ze met gevaar voor eigen leven, samen met haar moeder haar land Dyfed ontvluchten voor de wezens uit de Andere Wereld. Ze vinden onderdak bij koningin Aranrod, met wie haar moeder een deal sluit: Airys zal de koningin zeven jaar dienen, waarnaar de koningin haar of moet helpen haar land terug te veroveren of haar een ander gebied geven om over te heersen. Maar dan blijkt dat koningin Aranrod dit helemaal niet van plan is, maar moet ze toch overstag gaan en mag Airys haar hofhouding op het spookeiland Myrdin gaan maken. Hoe loopt dat af?

Meteen vanaf het begin is het al spannend en word je het verhaal ingezogen.
Airys is een dappere jonge vrouw, met een eigen wil. Ze komt levensecht over.
Haar bediende Shona die met haar mee is gereisd naar het eiland, is een heel leuk karakter: ze zegt wat ze denkt, is goudeerlijk en houdt echt van Airys.
De schrijfstijl is ook fijn, het verhaal leest goed weg.
Wat ik heel leuk vond, is dat verhaal kenmerken in zich heeft van de Welshe sprookjes/legenden.

Voor in het boek is een kaart waarop je kunt zien waar het verhaal zich afspeelt.
Achterin het boek is een verklaring opgenomen hoe je de namen dient uit te spreken.

Ik vond het een leuk boek, goed leesbaar en niet al te dik, waardoor je met de spanning die zich opbouwt (wat is er aan de hand met het eiland, en kan Airys haar land weer terug veroveren) het boek zo uit hebt.
Een leuk en sprookjesachtig boek.