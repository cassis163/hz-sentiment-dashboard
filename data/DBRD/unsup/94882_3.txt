'Van huis zijn is niet het ergste, Het ergste is
dat er niemand is die naar je op zoek gaat.'

Met dit citaat begint het verhaal Het meisje onder straat van het Zweedse schrijversduo Anders Roslund en Börge Hellström. En het geeft ook onmiddellijk aan waar het in deze thriller met name om draait. Het verhaal is een grote aanklacht tegen het onrecht dat Roemeense straatkinderen in Stockholm wordt aangedaan.

Op zekere dag staan er in het politiebureau totaal onverwacht 43 Roemeense straatkinderen. Tegelijkertijd wordt in de catacomben van het ziekenhuis het afschuwelijk verminkte lijk van een vrouw gevonden. Beide zaken komen op het bordje van het politieteam van de nurkse commissaris Ewert Grens. Bij het oplossen van de zaak wordt de lezer meegenomen in een wereld van daklozen, psychoten en verslaafden. Grens en zijn team moeten alle zeilen bijzetten om de zaak tot een goed einde te brengen.

Met deze thriller lijken de auteurs er bewust voor te kiezen het maatschappelijk probleem rondom de straatkinderen van Stockholm in beeld te willen brengen. Deze boodschap komt absoluut over tijdens het lezen, al blijft het wel beperkt tot de constatering van feiten. De research naar het probleem had beter gekund, misschien wel gemoeten om met dit verhaal een blijvende indruk te maken. Bovendien dreigt op sommige momenten door deze keuze de valkuil van verminderde spanning en snelheid in het verhaal.

De technische uitwerking van het verhaal stemt wel tevreden. De schrijfstijl is typische Skandinavisch te noemen: helder en duidelijk zonder overbodige details. Ook de uitwerking van de personages is keurig verzorgd. Heel mooi zijn bijvoorbeeld de scenes, waarin Ewert Grens laat zien dat hij in al zijn hardheid ook een menselijke kant blijkt te bezitten. Het duidelijkst is dit zichtbaar als de relatie tussen Grens en zijn vrouw wordt beschreven.

Het meisje onder straat zal waarschijnlijk bij de hardcore thrillerfans kunnen rekenen op kritiek. Het boek is een protestboodschap verpakt in een jasje van spanning. Het is zeker niet de topper waar de fans van Roslund & Hellström op rekenen. En het moet gezegd: er zijn inderdaad betere boeken van hun hand verschenen.

Categorieen Hebban Reading challenge:
#28 Een boek van meerdere auteurs
#33 Een boek in winterse sferen