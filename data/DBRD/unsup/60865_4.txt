Barista! Zoete inval gaat verder waar Koffie verkeerd eindigde. In dit tweede deel maken we kennis met Iris.

"Het leven bestaat helaas niet alleen maar uit feiten en cijfers."

Iris is een slimme meid met het ogenschijnlijk perfecte leventje. Ze heeft haar toekomst helemaal uitgestippeld, een knappe man, een mooi koophuis, een opleiding tot psycholoog, het enige wat nog ontbreekt is haar droombaan als psycholoog. Daar gaat het de mist in…

"Dit is alles wat ze wil, toch? Een koophuis in een Vinex-wijk, een lieve vriend met een goede baan.
Ik weet het niet. Ik weet niet meer wat ik wil. Ik weet niet meer wat ik voel!"

Haar vijfjarenplannen hadden als doel iedereen, inclusief zichzelf, tevreden te houden. Ze hield helaas alleen geen rekening met storende factoren die haar mooie uitgewerkte plannen drastisch in de war zouden kunnen schoppen en haar hele leven overhoop zouden gooien.

"Maar weet je, ik geloof dat het geen toeval is, ik geloof dat het universum er voor gezorgd heeft dat ik hier terecht kwam, zodat ik het weer goed kon maken met Laura."

Iris is werkzaam in de leukste koffiebar van Nederland, Barista! Samen met haar collega Barista’s en vriendinnen Laura en Sophie vormen zi,j samen met baas Luigi, de Italiaanse Brabander, een goed geolied team. Ze doen er alles aan om Barista! te redden van de ondergang, de concurrentie is namelijk moordend en zijn hard op weg om er een groot succes van te maken.

"Tien minuten geleden voelde ze zich nog schuldig, verdrietig en onzeker. Nu overheerst er maar één gevoel… woede. Als ze nu niet zo snel mogelijk weggaat gooit ze de pan Thaise Curry over zijn grinnikende hoofd heen."

Iris komt erachter dat niets in het leven gaat zoals je gehoopt had. Dat het leven van het ene op het andere moment totaal kan veranderen. Luigi heeft haar plannen om zeep geholpen. In slechts een paar weken tijd ligt haar hele leven overhoop en heeft ze haar toekomstbeeld helemaal om moeten gooien. Sommige dingen laten zich nu eenmaal niet plannen in dit leven.

"Je snapt niet hoe bijzonder het is als je de liefde van je leven ontmoet en hij jou ook nog eens wil."

De altijd zo vrolijke Iris worstelt enorm met zichzelf en haar gevoelens. Door alle zorgen verliest ze zichzelf uit het oog met alle gevolgen van dien. Wat wil ze nou echt? Lukt het haar om een nieuwe droom achter na te jagen of maakt ze de grootste fout van haar leven?

"Carpe diem!"

Barista! Zoete inval gaat verder waar Koffie verkeerd eindigde, eindelijk komen we het vervolg op de enorme cliffhanger te weten waar dit deel mee eindigde.

Barista! Zoete inval bestaat uit 20 hoofdstukken geschreven vanuit Barista Iris. In het eerste deel stond Laura centraal en in deel twee beleven we het verhaal vanuit Iris.

De cover van het boek sluit perfect aan bij de vormgeving van het eerste deel, het is kenmerkend voor de Barista! Trilogie. Ik vind het hele mooie covers en ook de binnenkant van het boek is weer prachtig vormgegeven. De titel is goed gekozen, voor je begint met lezen begrijp je nog niet waar deze op slaat, maar tegen het einde van het boek valt de titel op zijn plek. De tekst op de achterkant van het boek, maakt weer nieuwsgierig naar de rest van het verhaal.

Elsbeth Witt heeft een heerlijke humoristische schrijfstijl, het boek leest gelijk vanaf de eerste bladzijde als vanouds. Verstand op nul en lekker lezen. Barista! Zoete inval is echt weer een boek wat je liefst in een keer uit wilt lezen.

Elsbeth heeft met Barista! Zoete inval wederom een verhaal neergezet boordevol humor, hilarische situaties waarbij je niet anders kunt dan lachen, je ziet de situatie zo voor je gebeuren, dit was precies wat ik nodig had met de leesdip waarmee ik kampte. Maar ook vol emoties, verdriet, zorgen, liefdesperikelen, op zo’n manier beschreven dat ze herkenbaar zijn voor iedereen. Zelf vond ik het medische en psychologische stukje een leuke twist aan het verhaal geven, helemaal omdat ik zelf bekend ben met B12 tekort.
Ook dit deel eindigt weer met een kenmerkende cliffhanger die doet verlangen naar het derde deel.

Na het lezen van het eerste deel had je al het gevoel dat je de karakters goed kende, na deel twee heb je dat gevoel nog meer. Het is leuk dat in ieder deel telkens één van de Barista’s beter leert kennen. Ik kijk uit naar het derde deel waarin we hopelijk Sophie beter gaan leren kennen.
De karakters zijn levendig en kenmerkend voor de moderne vrouw in deze tijd. Vele zullen zich hierin herkennen. Iris en Laura zijn elkaars tegenpolen, Iris is een slimme meid, erg serieus en houdt van regels en orde, heeft het perfecte leventje en alles netjes voor elkaar, Laura daarentegen is nergens bang voor en durft alles. Samen hebben ze al veel meegemaakt en vormen het perfecte team en vullen elkaar aan daar waar nodig. Komt er door dit alles een breuk in hun vriendschap?

In dit deel worstelt Iris enorm met zichzelf. Ze komt voor keuzes te staan waarvan ze nooit had verwacht dat dit haar zou gebeuren. Ze dacht alles perfect uitgestippeld te hebben en komt erachter dat sommige dingen zich nu eenmaal niet laten plannen in het leven, hoe moeilijk dat ook is. Haar hele leven ligt overhoop. Hoe anders kunnen dingen lopen?
Hoe belangrijk is het perfecte leventje als je niet gelukkig bent? Hoe belangrijk zijn spullen? Soms moet je dingen opgeven in het leven om een nieuwe droom aan te durven gaan.
De verwarring en twijfels zijn groot. Heeft ze spijt van haar beslissing, maakt ze de grootste fout van haar leven? Of is dit het beste besluit ever?

Barista! Zoete inval, staat wederom garant voor een aantal uur heerlijk leesplezier, humor, drama, liefde, lekker genieten, aanrader!