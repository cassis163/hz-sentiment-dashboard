Dat de Nederlandstalige thriller nog nooit zo populair is geweest is geen nieuws. En dat het met name de vrouwelijke thrillerauteurs zijn, ook niet. Scoren ze (nog) niet met verkoopcijfers, dan is het wel met publiciteit. Aan het overzichtelijke lijstje dat ooit begon met Saskia Noort, Simone van der Vlugt, Esther Verhoef en Suzanne Vermeer worden aan de lopende band nieuwe namen toegevoegd. Siska Mulder is ook weer zon naam die in dat snel groeiende rijtje een vaste plek gaat veroveren. Na haar eerste roman (Zus), schreef ze in 2009 het door de pers goed opgepikte Doof, haar debuutthriller. Na Delphine is de titel van thriller nummer 2 en wat is het fijn dat de uitgever dit boek gewoon het label heeft gegeven van wat de lezer krijgt voorgeschoteld: een (sterke) psychologische thriller.

Na Delphine beschrijft ongeveer een maand uit het leven van acht personen in een hechte vriendengroep. De verhoudingen in de groep komen zwaar onder druk te staan wanneer een van de club, de vrijgevochten maar alom bewonderde Delphine, van het ene op het andere moment spoorloos verdwijnt. Alles wijst erop dat ze haar gezin en haar leventje wilde ontvluchten, maar haar beste vriendin, Nina, is de enige die hieraan twijfelt. Zij kan zich niet voorstellen dat Delphine haar kinderen ooit in de steek zou laten en vermoedt dat er een misdrijf in het spel is. Terwijl ze geobsedeerd - en tegen de wens van zo'n beetje iedereen in  begint te graven in het leven van Delphine, stuit ze op zaken die haar vriendin in een heel ander daglicht plaatsen. Maar niet alleen haar vermiste vriendin blijkt er geheimen op na te houden. Langzaam maar zeker komt Nina er achter dat de vriendengroep waarvan ze al jaren deel uitmaakt verworden is tot een façade, waar onder de oppervlakte veel meer speelt dan ze ooit voor mogelijk had gehouden. Met in de hoofdrol Delphine. Is Nina al die tijd zo blind geweest?

Siska Mulder schreef met Na Delphine een bijzonder spannend en interessant boek over vriendschappen en hun (beperkte) houdbaarheid, maar ook over keuzes in het verleden die desastreus blijken te zijn in het heden. Mulder schakelt steeds tussen de verschillende periodes en legt laagje voor laagje de geheimen bloot van de mannen en vrouwen in het vriendenclubje. De onderhuidse spanning is vanaf het begin snijdend aanwezig en tot de ontknoping is iedereen behalve Nina en de jonge kinderen verdacht.
Maar naarmate het einde nadert, drijft die onderhuidse spanning naar de oppervlakte. Van alle mogelijke ontknopingen nam Mulder misschien wel de meest onwaarschijnlijke en qua stijl breekt ze - richting het einde - met de ingetogen stijl waarmee ze het verhaal begon, maar de versnelling zorgt er wel voor dat je Na Delphine niet zomaar weg kunt leggen.

Siska Mulder scoort met haar tweede (psychologische) thriller een hele dikke voldoende en zal met haar tone of voice zowel vrouwelijke als mannelijke lezers aanspreken. Een schrijfster om in de gaten te houden.