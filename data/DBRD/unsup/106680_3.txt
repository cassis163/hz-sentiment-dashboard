Griselda Molemans is journaliste en schreef diverse non-fictie boeken. Haar fictiedebuut Oog van de naald verscheen in 2011. Voor de research van Tot op het bot verbleef ze tijdelijk in New Orleans. Het boek werd mei 2012 gepubliceerd.
Het verhaal gaat over dat er in New Orleans enkele bewoners overlijden onder verdachte omstandigheden, gevolgd door een brute moord. Journaliste Fay Pizarro gaat op onderzoek uit en komt terecht in de wereld van voodoo. Ze merkt al gauw dat niets is wat het lijkt, en dat bepaalde mensen maar al te graag de waarheid willen verzwijgen. Maar dan wordt een van haar collega's vermoord en wordt Fay zelf het doelwit van voodoopraktijken.
De cover vind ik wel passen bij het verhaal. Ik zou het in de winkel ook gelijk oppakken, want kerkhoven vind ik altijd een beetje creepy. Als ik dan de achterkant lees dan zou ik het absoluut meenemen.
Het boek leest vlot weg. Er staat achterin een verklarende woordenlijst, maar het is niet per se nodig om steeds heen en weer te bladeren over het algemeen kun je het al ongeveer raden wat het is bijvoorbeeld dawlin = lieverd. Ik houd er niet zo van als ik steeds heen en weer moet bladeren, want dat haalt mij uit mijn concentratie, dus dat is prima gedaan. Er staat op de voorkant dat het een vrouwenthriller is. Ik vind het eigenlijk niet per se een vrouwenthriller alleen maar een vrouw speelt de hoofdrol verder is het gewoon spannend om te lezen. Ik vond het een goed boek om even tussendoor te lezen, want ik moest het echt in 1x uitlezen. Dit is het eerste boek wat ik van deze schrijfster heb gelezen en ik ga zeker nog andere boeken van haar lezen. Ik geef het 3,5 sterren.