De Scandinavische school heeft al heel wat fraaie thrillerschrijvers voortgebracht. De bekendste van dit moment is zonder enige twijfel Henning Mankell. Daar kan niemand uit Noorwegen, Zweden of Denemarken aan tippen. Toch zal hij zijn eerste plaats moeten delen met het duo Sjöwall en Wahlöö, waarschijnlijke de allerbekendste Zweedse schrijvers van spannende boeken. Maar net onder die toppers bevindt zich een groot aantal schrijvers die zeker niet minder mooie boeken schrijven dan bijvoobeeld Mankell. Een nieuw boek van Liza Marklund doet de echte liefhebber watertanden. Haar nieuwste boek, dit voorjaar uitgekomen, Ondergedoken, was een juweeltje.
Ook de nieuwe van Anne Holt mag er zijn. Het boek, Zonder echo, zet opnieuw hoofdinspecteur Hanne Wilhelmsen aan het hoofd van een onderzoek op de moord van een beroemde kok in Oslo. Wie zou hem hebben omgebracht? Kandidaten genoeg. Kandidaten te veel eigenlijk, omdat vrijwel iedereen de pest aan de man had.

Anne Holt schreef het boek samen met Berit Reiss-Andersen. Al eerder werkten de twee samen. Bijvoorbeeld voor het boek De muil van leeuw over de moord op de Noorse premier. Maar al eerder werkten ze samen. Toen Anne Holt minister van justitie van Noorwegen was en Berit Reiss haar staatssecretaris. Het is verbazingwekkend dat een dergelijk politiek duo zulke mooie boeken kan schrijven. Dat lijkt voor minister Maria van der Hoeven en haar staatssecretaris Medy van der Laan van Onderwijs om maar eens twee leden van het Nederlandse kabinet te noemen een utopie.

Zoals gebruikelijk bij Anne Holt is het niet alleen de speurtocht naar een moordenaar die het boek zo goed maakt. Het gaat evenzeer over de persoonlijke ontwikkeling van de hoofdpersoon. Na het verlies van haar levenspartner  zie daarvoor haar vorige boek, Dode joker  heeft zij zich teruggetrokken in een Italiaans klooster om rust te vinden. Als zij terugkomt in Oslo moet zij veel weerstanden overwinnen voordat zij weer haar gewone werk kan opnemen.

Zonder echo is opnieuw een buitengewoon boek van een buitengewone schrijfster.