Met een cover die uitstraalt dat het gaat om een actiethriller past de cover van De president prima in het rijtje dat alle andere boeken van Evan Smoak siert. Op de achterflap een inleiding tot het verhaal en op de voorste zijflap is één van de eerste hoofdstukken te lezen voor de lezer die graag wil weten wat hij of zij kan verwachten. En dat je als lezer wat te wachten staat is al direct duidelijk wanneer blijkt dat hoofdpersonage Evan zijn pijlen heeft gericht op het ombrengen van de president van de Verenigde Staten. Vanaf het eerste moment weet Hurwitz de spanningsboog op scherp te zetten en dat weet hij eigenlijk door het hele boek goed vast te houden. Met enige regelmaat volgt er een fikse cliffhanger waarbij de spanning even piekt en steeds weer weet Hurwitz de lezer te verrassen met onverwachte en onvervalste actie. Maar zelfs de momenten van voorbereiding van Smoak zijn boeiend en maken dat je door wil lezen om erachter te komen hoe hij het gaat aanpakken. Met nieuw personage Orphan A weet Hurwitz zich te verzekeren van vuurwerk. De twee zeer getrainde Orphans zijn goed aan elkaar gewaagd en weten elkaar naar een hoger level te brengen. Gelukkig laat Hurwitz ook de jeugdige Joey weer even om het hoekje kijken, een personage waarvan je enkel kan hopen dat ook zij in de komende drie delen nog een rol zal vervullen. Hurwitz weet de president van de Verenigde staten overtuigend neer te zetten, zowel in zijn sterke kant als wanneer deze toch ietwat in paniek raakt, en ook special agent Templeton weet hij, met slecht een kleine inkijk in haar privéleven, voldoende uit te diepen. Met De president heeft Hurwitz een zeer geloofwaardig en strak plot neergezet waarin Orphan X volledig tot zijn recht komt.