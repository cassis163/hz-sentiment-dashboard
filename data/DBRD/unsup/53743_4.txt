Een magisch en sprookjesachtig boek . Een boek waarbij je het verhaal met je eigen fantasie aanvult. Het meisje in het boek geeft de aanzet tot een verhaal bij een illustratie, samen met je kind kun je het verhaal verder aanvullen. Bij het zien van de omslag zie je gelijk dat dit een bijzonder prentenboek is. De illustraties zijn zacht van kleur, betoverend mooi en vullen de hele bladzijde.



ER WAS EENS EEN MEISJE DAT DOL WAS OP VERHALEN. Zo begint dit verhaal. Een meisje krijgt een bijzonder boek van haar juf ,een boek vol betoverende verhalen. Maar onderweg verliest ze alle woorden uit het boek.

Ze bekijkt teleurgesteld het boek maar hoort dan een windvlaag fluisteren die zegt dat ze zelf haar verhalen kan verzinnen bij die prachtig plaatjes. Elk verhaal kan op verschillende manieren beginnen, verder gaan en eindigen. ALLES KAN, ALLES MAG. Hierna verzint het meisje bij elke bladzijde haar eigen verhaal. De volgende dag brengt ze het boek weer terug naar school en komt dan de vos tegen die alle woorden, die ze had verloren, gevangen heeft met zijn vlindernet. En wanneer ze het boek terug geeft met de woorden weet ze eigenlijk niet of het boek nu mooier is met of zonder woorden. In elk geval weet ze nu heel veel verhalen.

Dit boek is geschikt voor de oudere kleuter, vooral wanneer ze lekker kunnen fantaseren. Dit boek geeft ze de gelegenheid om hun eigen verhaal te bedenken en dat kan elke keer weer anders zijn.