Lees al mijn recensie ook op: www.deboekentrommel.nl

Achterflap:

Zomer 1986. Een negenjarig meisje wordt wakker in een ziekenhuisbed. Ze herinnert zich niet hoe ze daar terechtgekomen is. 2012. In zweden wordt het hoofd van de immigratiedienst vermoord en alle sporen leiden naar een kind als dader. Officier van justitie Jana Berzelius duikt in de zaak en gaandeweg het onderzoek komen gruwelijke herinneringen aan haar eigen verleden naar boven. Wat gaat er schuil achter de nu zo sterke Jana? Is zij eigenlijk wel te vertrouwen? En waarom jeukt dat litteken in haar nek plotseling zo hevig?

Auteur

Emelie Schepp groeide op in Zweden. Jarenlang werkte ze als marketing- en communicatiespecialist. Daarnaast besteedde ze erg veel tijd aan het schrijven. In 2015 bracht ze haar debuut uit: Memento. Dankzij dit boek wordt Emelie Schepp nu al vergeleken met Samuel Bjork en Jo Nesbo! Volgens berichten komt het tweede deel in de serie met Jana Berzelius in 2016 uit in Nederland en zou deel 3 al in de maak zijn.

Mijn mening

Enige tijd geleden las ik het eerste boek van Samuel Bjork, Ik reis alleen. Klik hier voor mijn recensie van Ik reis alleen. En zoals een echte boekliefhebber betaamd, bevond ik mij vrij snel alweer in de dichtstbijzijnde boekhandel. Hier zag ik het boek Memento liggen van schrijfster Emelie Schepp. Op de achterflap staat vermeld: Voor de fans van Samuel Bjork en Jo Nesbo. Het boek van Samuel Bjork was mij dusdanig goed bevallen dat ik besloot Memento ook maar aan te schaffen. Voorafgaande waren mijn verwachtingen hoog gespannen. Kan dit boek Ik reis alleen overtreffen? Of op zijn minst evenaren?

Buiten stonden drie mannen. Ze hadden iets in hun handen, iets wat groot en zilverkleurig was. Het meisje had zulke dingen eerder gezien, maar dan van rood plastic, waarmee je water kon spuiten.

Het boek is verdeeld in twee soorten verhaallijnen. Het verhaal waarin de moord naar het hoofd van de Immigratiedienst wordt onderzocht, en een verhaal waarin pijnlijke herinneringen van een van de personages worden verteld. In het begin moet je even wennen aan de diverse personages. Je moet ze leren kennen. Maar al vrij snel voelde ik mij vertrouwd met hun leven. Hoe moeilijke te begrijpen sommige acties ook zijn, aan de andere kant begrijp je waarom er keuzes worden gemaakt. Ongeacht of je ze goedkeurt of niet, snap je ze.

Het verhaal komt niet heel snel op gang, maar naar mijn mening komt dit doordat Memento een eerste deel is in een serie en de personages hierin worden voorgesteld. Dit kost tijd en pagina's. Maar dit wordt gedurende het boek meer dan goed gemaakt. De spanning bouwt zich vanaf halverwege het boek razendsnel op. Het aantal vragen over hoe en wat blijven groeien, maar naarmate het einde nadert, vallen de puzzelstukjes op hun plaats en vormt het boek een geheel.

Ik deel de meningen op de kaft van het boek. Naar mijn idee is het een zeer goed verhaal, waarin de huidige problematiek op de wereld en actualiteit ruimschoots aan bod komt. Schepp weet dit te verwerken in een uitstekende thriller en doet zeker niet onder voor Samuel Bjork. Aan de geloofwaardigheid van het verhaal valt enigszins te twijfelen. Maar de spanning overschaduwt deze twijfel. Op naar het tweede deel!

Memento

ISBN: 9789026136436. Uitgeverij: De Fontein. Vertaald door: Corry van Bree. Aantal pagina's: 335