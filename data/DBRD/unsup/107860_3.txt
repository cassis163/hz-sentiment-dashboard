‘Door jouw ogen’ wordt verteld door de ogen van Driek, een jongen die al jong zijn moeder heeft verloren. Zijn zus is verdwenen en zijn vader mishandelt het gezin. Driek krijgt de aversie tegen Duitsers met de paplepel ingegoten, vader vertelt hem immers dat moeder is overleden door toedoen van de Duitsers. Hij is vastbesloten wraak te nemen op hen. Het verhaal speelt zich af tegen het decor van WO I, in Vlaanderen. Driek besluit dan ook te gaan vechten, hij voelt de noodzaak zijn land te verdedigen en het op te nemen tegen de Duitsers, die zijn familie al zoveel leed veroorzaakt hebben. In het eerste deel van dit boek worden de karakters mooi uitgewerkt; we leren niet alleen Driek goed kennen, maar ook zijn zus, vader en geliefde, en het verhaal wekt emotie op bij de lezer. Het boek bouwt duidelijk op naar een climax.

In het tweede deel van het boek verliest het echter helaas aan kracht; de oorlogsdaden worden tot in den treure beschreven, het is een en al schieten en loopgraaf, ellende en pijn, waardoor het verhaal vertraagt en minder weet te boeien. Het is een beetje té. Het einde komt zeer plotseling, en is helaas clichématig en weinig verrassend.

Al met al kan ‘Door jouw ogen’ een mooie oorlogsroman genoemd worden, waarin een boerenfamilie centraal staat. Ook de onderliggende boodschap is duidelijk: oorlog maakt meer kapot dan je denkt, werkt nog generaties door, en niets is wat het lijkt. Vijanden kunnen vrienden blijken en andersom.