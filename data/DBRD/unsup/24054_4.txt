Chateau fatale is het thriller debuut van Ilja Gort. Hij heeft al een aantal boeken op zijn naam staan, maar dit is geen van allen een thriller. Ilja is zelf wijnboer, en de passie voor wijn is in dit boek goed te zien. Hij heeft zijn passies, wijn en schrijven, gecombineerd tot één product: Chateau fatale is een schot in de roos! Santé!

Chateau fatale gaat over journaliste Leonie Fougard en speelt zich grotendeels af in Frankrijk. Tijdens een undercover zaak voor haar nieuwe artikel, ontmoet ze haar toekomstige vriendje. Alles is rozengeur en maneschijn en Leonie wordt voor een artikel naar Corsica gestuurd. Hier aangekomen slaat het noodlot toe. Ze komt terecht bij een vriend (Alain), die wijnboer is. Alain denkt de deal van zijn leven gemaakt te hebben nadat hij op een wijnbeurs is geweest. Maar niks is minder waar, de deal draait uit op de grootste fout uit zijn leven. De hel breekt los, Leonie en Alain moeten vechten voor wat ze waard zijn, beide om hun eigen redenen.

Ilja heeft met deze thriller een geweldig en spannend verhaal neergezet met wijn in de hoofdrol. De personages worden heel mooi en duidelijk omschreven. Het proces rondom het maken en verkopen van wijn wordt leuk verweven door het hele boek. Je kunt duidelijk merken dat wijn de passie is van de schrijver! Het bloed vloeit goed, net als de wijn in het boek. Het is heel fijn geschreven en je hebt het idee dat je er midden in zit. Het is een echte actie thriller met veel schieten en vechten. De hoofdpersonages kruipen onder je huid en laten je niet meer los. Sommige dingen waren wat ongeloofwaardig, maar dat mocht de pret niet drukken.

Het boek zindert van de spanning, actie en wraakgevoelens en doet zeker niet onder voor de verhalen van Quentin Tarantino. Kom maar op met die film!