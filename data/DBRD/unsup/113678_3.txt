Ik heb niet altijd evenveel tijd om te lezen, maar heb me hier aardig in vastgebeten. Het boek boeide van het begin tot het einde, hoewel ik af en toe wel moeite had om weer te switchen naar 1 van de andere personen. Vooral de politiemensen waren soms wat lastig uit elkaar te houden, waarschijnlijk omdat er regelmatig voor de voor en de achternaam werd gekozen en bovendien de voornamen van 2 agenten met dezelfde letter begonnen.
Meestal weet ik al vrij snel hoe het in elkaar zit (wat er is gebeurd, wie het heeft gedaan en waarom) , maar dit boek bleef tot het eind toe spannend en boeiend en vooral ook verrassend.

Het verhaal begint met het verhaal dat Sally voor de bus word geduwd. Ze verdenkt haar oppas ervan en zo begint het verhaal al direct vrij heftig. Ze gaat naar huis, onder de bloedvlekken en word dan geconfronteerd met een bijna dubbelganger op tv. Een vrouw die zelfmoord heeft gepleegd en ook haar dochter van het leven heeft berooft. Een typisch gevalletje van gezinsdoding volgens het nieuws, maar Sally, die de naam van de echtgenoot herkent, weet direct dat er iets niet klopt. Ze heeft namelijk een jaar geleden in plaats van een zakenreis die afgezegd werd, een week doorgebracht in een hotel om even bij te komen van haar drukke gezinsleven. Daar ontmoette ze een man die zich Mark Bretherick noemde en getrouwd zou zijn met deze Geraldine en vader zou zijn van Lucy. De namen kloppen met de mensen op tv, alleen lijkt deze Mark absoluut niet op de Mark waar Sally een korte affaire heeft gehad.
Ze schrijft een kort briefje naar de politie en dan gebeuren er allerlei dingen. Sally gaat zelf op onderzoek uit en dat brengt haar in een gevaarlijke situatie en word de lezer meegetrokken in deze affaire. Niets lijkt wat het is. De agenten hebben allemaal hun eigen leven en ook daarin word de lezer meegenomen. En dan is natuurlijk de vraag: is het echt een geval gezinsdoding of is hier veel meer aan de hand.
Een echte aanrader en zeker de moeite van het lezen waard.