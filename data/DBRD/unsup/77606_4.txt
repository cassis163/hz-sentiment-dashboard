Als op vrijdagavond het nieuws van de vermissing van het meisje Lycke bij het Stockholmse televisiestation TV4 binnenkomt, krijgt Ellen Tamm, misdaadjournaliste, de opdracht deze zaak te volgen. Haar baas verwacht sensatie, maar zelf vindt ze dat ze op een ingetogen manier moet berichten over deze zaak. Ellen’s belangstelling voor deze zaak heeft te maken met een gebeurtenis uit haar eigen verleden.

Doordat het verhaal vanuit diverse betrokken personen wordt verteld, die elk iets ‘verdachts’ gedaan hebben in het tijdsbestek rond de vermissing, kun je op het verkeerde been worden gezet. Elk hoofdstuk(je) is voorzien van datum en tijdstip. Na een paar dagen volgt de ontknoping uit onverwachte hoek.

‘Dochter vermist’ is een boek dat je niet snel weglegt. Het zorgt voor een paar uurtjes (ont)spanning! Ik kijk uit naar het 2e deel in deze reeks!