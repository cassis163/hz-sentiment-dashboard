Ik ben gek op de illustraties van Ruth Wielockx, ze zijn zo vrolijk, kleurrijk en lief! Dit prentenboek valt meteen op met zijn knalrode omslag met donkerblauwe politieauto voorop.
Het was ook erg leuk om het verhaal voor te lezen, want zoonlief is gek op alles wat met de politie – of eigenlijk alles wat een sirene heeft – te maken heeft.

Tijdens de speurtocht van Jan Politieman naar zijn gestolen politiepet zie je allerlei aspecten van het politieberoep voorbijkomen; de motor, de heli, de speurhond, undercover gaan, etc.. En als je goed oplet, viel mij pas de tweede keer op, zie je op iedere pagina wel ergens een collega van Jan. Wat zijn die dan aan het doen? Dat merk je bij de verrassing op het einde van het verhaal.

Jan Politieman is weer een zeer geslaagd prentenboek van de hand van Ruth Wielockx. Het verhaal is lief, verrassend en leerzaam tegelijk!