‘De Overlevenden’ van Alexandra Bracken was en een boek die ik in de Bibliotheek uit de kast pakte, de achterkant las en vervolgens weer terug in de kast wilde zetten. Ik verwachtte een ingewikkeld boek waar ik niet lekker in zou komen. Maar wat ben ik blij dat ik het boek niet heb teruggezet! Want ik heb geen seconde spijt gehad dat ik dit boek mee naar huis heb genomen.

In dit boek draait het om Ruby. Als zij op haar tiende verjaardag wakker wordt, is niets meer hetzelfde als de dag ervoor. Daarom wordt Ruby naar heropvoedingskamp Thurmond gestuurd. Dit kamp is opgericht door de Amerikaanse president Gray voor de kinderen die de dodelijke ziekte IAAN hebben overleefd. Want deze kinderen hebben in ruil voor genezing een bijzonder talent gekregen. In de kampen wordt belooft de kinderen van deze gevaarlijke talenten te genezen. De zogenoemde PSI jongeren worden in de kampen onderverdeeld in verschillende kleuren. De kleuren blauw, groen, geel, oranje en rood staan ieder voor een uniek talent. En hoe roder de kleur, hoe gevaarlijker dit talent is…

Op haar zestiende weet Ruby met behulp van een ogenschijnlijk vriendelijke dokter, die het beste met haar voor heeft, uit Thurmond te ontsnappen. Na een schokkende ontdekking weet Ruby de benen te nemen en sluit zich aan bij een groepje jongeren die ook uit één van de kampen zijn ontsnapt. Deze ontmoeting resulteert in een spannende roadtrip op zoek naar de veilige plaats East River, waar vele PSI jongeren zich verenigen en hopen vanuit daar een veilige toekomst tegemoet te gaan.

Maar uiteraard is niets wat het lijkt en is niemand wie je denk dat hij is….

In het begin had ik wat moeite om in het verhaal te komen. Ik heb zelfs heel even overwogen het boek voorgoed weg te leggen. Na toch doorgelezen te hebben wordt het verhaal duidelijker. Je leert de personages, hun talenten en de reden voor de kampen beter kennen en plots werd ik in het verhaal gezogen alsof ik er zelf bij was.

In het midden van het boek draaide het veel om in een busje zitten en op de vlucht zijn, al zoekend naar East River. Echter vond ik dit (in tegenstelling tot veel anderen) wel degelijk een interessant en boeiend stuk. Je leert de personages hier ontzettend goed kennen en de band tussen de personages wordt in dit stuk ook ontzettend sterk.

Op het einde gebeurt er in vlot tempo achter elkaar van alles, wat resulteert in een verrassend einde. Een einde waardoor ik niet kan wachten om het tweede boek genaamd ‘Onvergetelijk’ te lezen. Want er zijn nog vele vragen onbeantwoord…

Het boek bevat ontzettend krachtige, goed uitgewerkte personages die leven in een goed beschreven dystopsiche wereld. Hulde dus voor Alexandra Bracken!

Ik heb ‘De Overlevenden’ 4 sterren gegeven. Ik heb ontzettend genoten van het boek. Ik heb 1 ster afgetrokken van ‘de perfecte 5 sterren’, omdat ik wat moeite had met het ietwat ingewikkelde begin. Maar ik vind het boek zeker een aanrader voor iedereen die van een spannend verhaal houdt dat zich afspeelt in een urban dystopsiche wereld.