Ik was een van de gelukkigen die het boek Ragdoll van Daniel Cole van de LS Sterrrenthriller Leesclub als vooruitexemplaar mocht lezen. Vorige week was ik een weekje op Tenerife en had expres het boek bewaard om het dan te gaan lezen. Heerlijk op het strand of zwembad onder een stralende zon met zo’n 22 graden. Maar door het boek kreeg ik – ondanks de warme zon - verschillende malen de bibbers. Wat een pakkend boek! De filmrechten van het boek zijn al verkocht. Misschien overbodig, want het boek is zo goed beschreven dat je je op de diverse crime scenes aanwezig waant.
Dan de inhoud. Het is moeilijk om iets over de inhoud te vertellen, zonder aan de nieuwe lezers al te veel te verklappen. (Laat dat overigens geen reden zijn om het boek niet te gaan lezen, want dan mis je iets.) Ik volsta met dat er een lijk wordt gevonden dat bestaat uit lichaamsdelen van 6 verschillende personen. Het lijk is aan elkaar geaaid met (rood?) garen dat daardoor kijkt op een lappenpop (ragdoll). Het boek is ingenaaid met rood garen en tijdens het lezen kom je dat om de zoveel bladzijden veel tegen. De associatie met de lappenpop is dus gedurende het lezen constant aanwezig. De hoofdpersoon Wolf gaat samen met zijn collega’s Baxter en Edmunds op jacht naar de identiteit van de 6 slachtoffers en de moordenaar. Het verhaal krijgt dan nog een wending omdat de ex van Wolf (een journaliste) een lijst krijgt toegestuurd met de namen van 6 (andere) personen en de data waarop deze 6 mensen vermoord gaan worden. Wolf zelf is daarbij genoemd als laatste. Voor hem en zijn collega’s is het een race tegen de klok om te proberen die aangekondigde moorden te voorkomen. Dat lukt niet altijd en daardoor ontstaat er bij de rechercheurs onderling wantrouwen. Ook dit gegeven krijgt in het boek grote aandacht.
Afsluitend: en superspannende en pakkend boek, waard om gelezen te worden als je een thrillerfan bent. Het is ook nog het debuut van Daniel Cole. Ik mocht willen dat ik zoveel fantasie had, dan was mijn toekomst ook verzekerd, want ongetwijfeld zal Daniel Cole weer met een geweldig boek komen. Ik kan niet wachten!
Oordeel: de maximale score!!!