De titel wekt het vermoeden dat het een romantisch verhaal gaat worden. Niets is minder waar! Deze titel komt enkele malen terug in het verhaal. Het laat de liefde van Rêve voor haar broer zien en de wanhoop die ontstaat als goede bedoelingen ingrijpende gevolgen hebben op een mensenleven. De schuldvraag bij de 19-jarige Rêve speelt een belangrijke rol in het verhaal en het is prachtig omschreven welke worsteling ze doorstaat om dit een plek in haar leven te geven.
Het verhaal begint direct al sterk, met een prachtige zin: ongeveer een halfuur nadat mijn broertje zijn eerste zoen kreeg, is hij onder de Van Marelbrug op het wateroppervlak te pletter geslagen. Het noodlot wordt direct ontvouwen als belangrijk thema. Vanuit dit punt wordt het verhaal uiteengezet, waarbij de lezer steeds meer verwikkeld raakt in lastige situaties. Het boeiende verhaal is in de ik-vorm geschreven.
De opbouw van het boek bestaat uit drie delen; het verhaal heeft een proloog en epiloog. In de proloog lees je dat Justin, de twee jaar jongere broer van Rêve, van een brug is gesprongen en op het water te pletter is geslagen. Hoe….wat de oorzaak is? Rêve staat in de rechtszaal waar ze de vraag krijgt of zij nog iets te zeggen heeft (dat haar advocaat nog niet heeft gezegd). Ze is niet bij machte iets te zeggen; ze wordt weggeleid.
In deel I lees je hoe de leden van het gezin ieder afzonderlijk omgaan met de rouw om hun zoon en broer. Rêve voelt zich schuldig en ze gaat niet meer naar de universiteit en zwerft door de stad. Ze voelt zich alleen en ze kan niet bij haar ouders terecht. Ze ontspoort en komt aan het eind van deel I tot een besluit. Haar ouders vluchten in het werk en storten zich op de alledaagse dingen om zo hun verdriet te verwerken. Dat maakt Rêve nog verdrietiger en alleen. Haar vader focust zich op de literatuur (vertalen van gedichten). Haar moeder werkt als vrijwilligster in het AZC in de buurt. Haar broer Justin was ook erg betrokken bij de oorlog in Syrië en had plannen om tegen IS te gaan vechten in Syrië.
In deel II vertelt Rêve over haar beslissing om het leger in te gaan om zo haar leven weer op de rails te krijgen. Tijdens de opleiding merkt ze hoe zwaar dat i, maar ze zet door en ze wordt uitgezonden naar Syrië. Frank is haar dienstmaat. Aan Frank kan ze haar verhalen kwijt. Ze wordt zelfs verliefd op hem en ze voelt zich zelfs weer een beetje gelukkig. Tijdens een missie buiten het kamp komt Frank om en Rêve raakt tijdens die actie gewond aan haar pols. Ze moet verplicht terug naar Nederland om te revalideren. Deze periode II beslaat twee maanden.
In deel III blijkt dat Rêve lijdt aan een oorlogstrauma. Ze ziet overal gevaar en ze voelt zich nergens veilig. Ze gaat in therapie en uiteindelijk belandt ze in de gevangenis.
De epiloog beschrijft het proces in de rechtszaal. Rêve schudt ‘nee’ als de rechter haar vraagt of ze nog iets wil zeggen. Ze wordt weggeleid en dan komt de ware toedracht over de dood van haar broer naar boven.
In dit boek heeft de schrijfster verhalen van militairen gebundeld tot één verhaal, dat een beeld geeft over de complexiteit van situaties in het leger en de invloed die het niet alleen op het individu, maar ook op alle mensen daaromheen heeft.
Lief van je is een prachtig boek. Een verhaal dat je vanaf pagina 1 in de greep houdt en niet meer loslaat.