Freelance journaliste en schrijfster Milou van der Will heeft na haar succesvolle debuut Rood licht, de lezer opnieuw verrast met haar tweede boek Breekijzer. Eén ding is duidelijk, schrijven over actuele zaken is zeker aan Milou besteed.

Twee jaar na het familiedrama waarbij Sams vader een crime passionnel begaat en een einde maakt aan het leven van zijn vrouw en zichzelf, probeert de jonge Sam een toekomst op te bouwen met zijn vriendin Sophie. Hij wil het allerbeste voor Sophie en voor zijn broertje Lucas, die erbij was toen Sam hun ouders die bewuste avond vond.
Als Sam zn baantje verliest komt hij via een vriend in het criminele circuit terecht. Dit levert hem veel geld maar ook veel problemen op, die hij voor Sophie verzwijgt.
Sophie spit ondertussen in het verleden door de dagboeken te lezen van Sams moeder en in de buurt op zoek te gaan naar de waarheid achter het familiedrama. Een waarheid die een aantal mensen liever verborgen wil houden.

De schrijfstijl van Milou is vlot, prettig en heel begrijpelijk maar het had in Breekijzer wat mij betreft iets minder eenvoudig gemogen. Aan de andere kant heeft dit natuurlijk wel als voordeel dat het boek ook geschikt is als Young Adult thriller. Ik ben tevreden over de goed uitgewerkte personages, het verhaal en de opbouw ervan. Het is boeiend, heeft een aantal interessante verwikkelingen, spannende momenten en hier en daar zelfs wat humor. Je wilt doorlezen tot je precies weet hoe alles in elkaar steekt. Qua onderwerp vind ik het uniek want ik ken geen andere boeken die gaan over een familiedrama. Kortom, Milou heeft me niet teleurgesteld en ik kijk uit naar haar volgende boek.