Onder de sterren van Montpellier gaat over Cleo die de kans krijgt om het huis van de oom en tante van een vriendin van haar te gaan opknappen in Zuid-Frankrijk, in de buurt van Montpellier. Die kans grijpt ze graag met beide handen aan, omdat ze er wel aan toe is om even uit Londen weg te gaan. Na alle roddels waar ze thuis mee te maken heeft, heeft ze er behoefte aan om even onzichtbaar te zijn en een afgelegen huis lijkt daarvoor de best plek. Maar dan blijkt ze toch een buurman te hebben, een mysterieuze buurman, die ook zo zijn redenen heeft om even onzichtbaar te willen zijn. Cleo heeft meteen een klik met Luc en vertrouwt hem ook volledig, maar er zijn heel wat dingen die Luc voor Cleo achterhoudt.

Het boek is heel luchtig geschreven en leest daardoor ook snel. Bovendien is het zomerse tintje wat aan het boek hangt ook heel fijn. Hoewel de afloop van het boek wel wat voorspelbaar is, stoorde mij dat totaal niet tijdens het lezen.

Zowel Luc als Cleo zijn leuke personages om over te lezen. Luc is erg mysterieus en net als Cleo word je als lezer lang in onwetendheid gehouden over wie Luc precies is en waarom hij dat verborgen wil houden. Hoewel je als lezer wel wat hints krijgt, duurt het heel lang voordat je echt precies weet wie hij is en daardoor wil je maar door blijven lezen. Cleo is een personage waar ik me meteen al goed in kon inleven. Ik vond haar alleen soms wel iets te naïef en te overdreven reageren op situaties en dat kwam niet altijd heel geloofwaardig over. Ook andere personages in het boek waren erg leuk, zoals de familie van Luc en vooral de oma van Cleo, ik moest steeds heel erg lachen om haar uitspraken en ze gaf ook erg goed advies aan Cleo.

Wat ik het leukste vond aan Onder de sterren van Montpellier is dat het zich afspeelt in het zuiden van Frankrijk. Meestal spelen romantische boeken in Frankrijk zich af in Parijs en dat is wel heel erg cliché, Montpellier is daarom een originele locatie om dit boek te laten afspelen. Hoewel ik er nog nooit geweest ben, zag ik de straten ook helemaal voor me.

Onder de sterren van Montpellier is een lekker zomers boek dat heerlijk is om van de zomer aan het strand of in de tuin te lezen. Het verhaal is wel enigszins voorspelbaar, maar er zitten genoeg verrassende elementen in om de aandacht van de lezer vast te houden. Geen enorm diepgaande feelgood, maar wel eentje waar je echt heel vrolijk van wordt.