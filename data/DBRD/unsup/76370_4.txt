Je kunt je leven en je verleden wel ontvluchten, maar je kunt onmogelijk afstand nemen van je eigen hart.

Joy Candellaro heeft maar één wens voor kerst en dat is dat ze er niet aan mee wil doen. Het afgelopen jaar heeft haar veel verdriet bezorgd vanwege haar scheiding en de breuk met haar zusje Stacey. Met kerst wil ze niet herinnerd worden aan de gelukkige tijden die voorbij zijn. Als ze op een avond thuiskomt van haar werk als bibliothecaresse in de schoolbibliotheek staat opeens haar zusje Stacey voor de deur met schokkend nieuws. In een opwelling rijdt Joy naar het vliegveld. Alsof het zo moet zijn ziet ze daar een vlucht met als eindbestemming Hope. Joy besluit mee te gaan, maar onderweg gebeurt er iets vreselijks waardoor ze haar bestemming niet haalt. In plaats daarvan ontmoet ze het jongetje Bobby en zijn vader Daniel. Ook zij hebben een zeer zwaar jaar achter de rug. Tussen Joy en Bobby ontstaat er een hechte band. Het is Joy die Bobby en Daniel weer dichter bij elkaar weet te brengen. Maar wat heeft het nieuwe jaar voor Joy in petto?

Dit boek is voor het eerst in 2005 verschenen met als titel Comfort and Joy. Het is een modern sprookje wat gaat over de zoektocht van een vrouw naar geluk. Het verhaal begint een aantal dagen voor kerst en eindigt in het voorjaar. Het is een gezellig boek wat je het hele jaar door kunt lezen en niet enkel en alleen is voorbehouden aan de kerstperiode.

De cover is opvallend en sfeervol: veel sneeuw, een mooi landhuis en een man en een vrouw die elkaar innig omarmen. Doordat de voorkant voornamelijk roze is, verwacht je een zoetsappig verhaal, wat absoluut niet het geval is. Het boek is spannend, ontroerend en ook wel romantisch. Halverwege het verhaal is daar opeens een onverwachte plotwending waardoor je als lezer opeens niet meer zeker bent van een goede afloop.

Een heerlijk feelgood boek met gegarandeerd een paar fijne leesuurtjes.