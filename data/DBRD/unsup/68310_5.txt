Gerard Nanne is aan een indrukwekkende reeks misdaadromans bezig rond de figuur van inspekteur Paula van Es.Ondertussen kwamen daar hoofdinspekteur Jillian Blom en rechercheur Felix Winner bij. "Vergelding" is een sterk verhaal rond deze drie speurders die op zoek gaan naar de moordenaar van een 79-jarige vastgoedhandelaar.
De auteur slaagt erin om van bij het begin een zekere spanning op te bouwen en die te behouden tot op de allerlaatste bladzijde, ook over de meer beschrijvende stukken heen. Dit komt vooral door de breed uitgewerkte plot die via nieuwe ontwikkelingen en onverwachte wendingen steeds voor verrassingen blijft zorgen. Toch krijg je als lezer nergen het gevoel dat je op een dwaalspoor wordt gezet of aan het lijntje gehouden. Integendeel, je leeft mee in de voetsporen van de speureders en/of de hoofdpersonages. De voortdurende perspectiefwisselingen dragen zeker bij tot de levendigheid van het verhaal.
Korte hoofdstukken, normaal taalgebruik zonder jargon en veel dialogen zorgen ervoor dat het boek erg vlot leesbaar is. Ook de verzorgde uitgave en het duidelijke lettertype dragen daar toe bij. Zelfs de foto op de cover en de gebruikte bruine kleuren geven de sfeer van het boek perfect weer.
Het sterkste punt is zeker dat de schrijver veel dieper graaft in de achtergronden van personen en gebeurtenissen dan heden ten dage gebruikelijk is. Dat geeft een ouderwets goed gevoel dat er extra moeite gedaan werd voor de lezer en niet het absolute minimum om zo snel mogelijk geld te verdienen.
De verschillende onderdelen van de plot zijn op zich niet origineel (het is dan ook een misdaadroman en geen fantasy) maar ik heb ze nog nooit samen in een misdaadroman gezien. Dat maakt dit verhaal verfrissend en uniek in het genre.