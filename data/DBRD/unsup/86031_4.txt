maar het geheel is zeker het lezen waard.,John Grisham is een erg succesvol Amerikaans thriller schrijver. Hij heeft rechten gestudeerd, bijna al zijn boeken spelen zich dan ook (deels) in een rechtszaal af. Dit is zijn eerste jeugdthriller en die gaat dan ook, erg verrassend, over een rechtszaak.
In het stadje Strattenburg is een rechtszaak aan de gang tegen een man die er van wordt verdacht zijn vrouw vermoord te hebben. Zijn motief zou geld zijn geweest, het ging namelijk slecht met zijn zaken en hij had een levensverzekering van een miljoen dollar afgesloten op zijn vrouw.
Een groot deel van de stad wil graag aanwezig zijn bij deze rechtszaak, zo ook Theo Boone. TheoÂ’s ouders zijn allebei advocaat en hoewel hij pas dertien is, weet hij zelf minstens zo veel van het recht als de meeste advocaten en kent hij alle advocaten en rechters in de stad. Hij wil later graag ook in de rechten gaan werken en nu geeft hij leeftijdsgenoten al advies over juridische kwesties wanneer zij dat nodig hebben.
Theo volgt het proces heel goed en het begint er op te lijken dat de verdachte vrijgesproken gaat worden, wegens gebrek aan bewijs. Maar dan komt de jongen die hij helpt met wiskunde naar hem toe en zegt dat hij misschien meer weet over het proces.
Het boek is leuk en origineel geschreven, ook de hoofdpersoon Theo is, ook al is hij niet bepaald een alledaagse jongen, een heel geloofwaardig en vooral amusant karakter. Het verhaal is best leuk, maar het wordt niet echt spannend, dus of het de naam thriller waard is, valt te betwijfelen. Pas aan het eind komt er iets van spanning, maar dan eindigt het boek met een ongelofelijk open einde. Ik verheug me op het volgende boek, want ik wil toch graag weten hoe het verder gaat met het proces.
Al met al is het boek een goede mix van beschrijvingen van het leven van Theo en het proces. De verhaallijn is misschien niet heel spannend, maar het geheel is zeker het lezen waard.