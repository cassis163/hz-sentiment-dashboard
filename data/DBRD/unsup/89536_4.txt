Een zware bom ontploft in het hart van Parijs. Een paar dagen later ontploft een bom in Amsterdam. Honderden slachtoffers zijn te betreuren. De Franse veiligheidsdienst roept de hulp in van Gabriel Allon, meesterspion én kunstrestaurateur.

In het voorwoord beschrijft Daniel Silva het al: Hij was aan het boek begonnen voordat de aanslagen in Parijs en Brussel een feit waren geworden. Hij schreef het verhaal toch af. Des te beklemmend actueel werd daarmee dit boek over (andere) aanslagen in Parijs, Amsterdam, het terroristische netwerk dat over de hele wereld bestaat en waarop de bestaande internationale veiligheidsdiensten geen echt antwoord weten.

Daniel Silva heeft met Gabriel Allon een geloofwaardig hoofdpersonage gecreëerd. Ik las later dat dit al het zestiende boek met hem in de hoofdrol was. Dit is het eerste boek dat ik van hem las, en ik vond het ook als standalone een prima thriller om te lezen. Silva laat het verleden van Allon voldoende terugkomen dat de lezer een goed beeld krijgt van wat er is gebeurd. Ook de andere personages, zoals Natalie komen goed uit de verf, zowel qua emotie als de keuzes die ze moeten maken. Silva schrijft met oog voor detail, waardoor de personages die hij opvoert ook echt gaan leven.

Waar het boek in het begin langzaam op gang komt door een veelheid aan feiten, maakt dat het later in het verhaal meer dan goed. Dan zit je als lezer in een rollercoaster en wil je maar één ding: weten hoe dit verhaal afloopt. Je blijft achter met een beklemmend gevoel dat dit wel eens meer kan zijn dan gedegen (historisch) onderzoek van de schrijver, maar juist past in de werkelijkheid van vandaag de dag, waar de kans op een aanslag meer dan realistisch blijkt. Wat mij betreft een aanrader. Ik ga nu zeker meer boeken van deze schrijver lezen.