De familie Medici is een zeer vooraanstaande en machtige familie in Florence. Wanneer het hoofd van de familie, Giovanni de Medici, op mysterieuze wijze om het leven komt worden zijn zoons Cosimo en Lorenzo de nieuwe leiders van de familie. Het is erg onrustig in Florence door oorlogen, de pest en een machtsstrijd tussen de verschillende adellijke leiders. Lukt het Cosimo en Lorenzo ondanks al die oproer erachter te komen wie hun vader vermoord heeft en machtig te blijven in Florence?

In De Medici neemt auteur Matteo Strukul je mee naar het Florence van de vijftiende eeuw, waar de Medici samen met voor- en tegenstanders in een felle machtsstrijd verwikkeld zijn. In het boek zijn feiten uit die tijd verweven tot een boeiend historisch verhaal waarbij de stad Florence een schitterende achtergrond is. Belangrijke themaâ€™s die in het boek aan bod komen zijn: wrok, trouw, familie en cultuur. De schrijver geeft in het boek gedetailleerde beschrijvingen, waarbij hij aandacht geeft aan de kleding uit die tijd, maar ook de omgeving beschrijft waardoor je als lezer goed een beeld kunt vormen bij Florence en de mensen uit die tijd. Ook weet hij de gevoelens en emoties van de personages over te brengen waardoor het verhaal echt gaat leven.

Het machtsspel tussen de hoge heren in Florence zorgt voor spanning in deze historische roman. Want lukt het de Medici, ondanks alle tegenstand, toch geliefd te blijven bij het volk, veel macht te bezitten en deze macht verder uit te breiden, zoals vader Giovanni destijds is gelukt? Het boek beslaat de periode 1429 tot en met 1453, dit is een flinke periode, maar er worden in het boek tijdsprongen gemaakt, waardoor het boek niet saai wordt. Er is voortdurend actie door oorlogen of onderlinge dreiging, waardoor dit een meeslepende historische roman is die vlot leest.

Het boek draait veel om oorlogen en de gesprekken tussen de machtige mannen van Florence. Het was interessant geweest om over andere aspecten meer te lezen in deze roman, zoals het huiselijke leven. Ondanks dit kleine puntje is De Medici een boeiende historische roman over deze machtige familie in Florence.