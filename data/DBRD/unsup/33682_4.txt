Joost Heyink is reeds een gevestigd kinderboekenauteur. Met Het experiment levert hij zijn tweede thriller af, en wat voor één!
Het verhaal gaat over Hella en Berry. Een doodgewoon stel dat werkt in de reisbranche. Ze wonen niet samen, maar hebben een bevredigende latrelatie. Berry wil echter meer in het leven en is op zoek naar zichzelf. Hij vindt dit bij Sygma. Een organisatie die zelfontwikkeling aanmoedigt.
De dialogen verlopen soepel, waardoor het verhaal lekker leest. De karakters van Berry en Hella zijn goed uitgewerkt, maar ook de andere personages in het boek worden steengoed neergezet.
Sygma deugt niet. In je hoofd zeurt een stemmetje dat zegt dat het niet deugt. Hella heeft dit gevoel ook. Misschien is het het motto Breek en Bouw, wat haar niet aanstaat?
De spanning laat even op zich wachten, maar doordat je een vermoeden hebt wat er gaat gebeuren wil je verder lezen. Het onderwerp is actueel en daardoor erg boeiend.
Het verhaal is erg intrigerend geschreven. Manipulatie, hersenspoeling, chantage, zijn de hoofdbestandelen van Het experiment.
Het is moeilijk meer te vertellen over het boek, omdat ik niet wil verklappen wat er allemaal gebeurt. Lees het en ervaar het zelf!