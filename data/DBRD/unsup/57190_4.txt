In Dit laaiende vuur heeft de ruimhartige Lucille al op 17-jarige leeftijd de lastige taak gekregen om voor haar negenjarige zusje Wren te zorgen. Hun moeder ging even weg, maar dat even werd iets langer. Lucille’s hoofd zit sindsdien vol zorgen. Red ze het op school? Hoe komt ze aan geld en eten? En hoe voorkom je dat ze je zusje bij je weghalen? Dan is er ook nog de aantrekkelijke Digby, de lieve broer van haar beste vriendin. De jongen waar ze precies nu alles al zo ingewikkeld is, hopeloos verliefd op is geworden…

Dit laaiende vuur is het veelbelovende debuut van de Franse auteur Estelle Laure. Een ontroerend verhaal over een sympathiek meisje op weg naar volwassenheid. Over het vinden van de kracht in jezelf en over echte vriendschap. Als lezer kijk je mee in de gecompliceerde gedachtegang van Lucille. Dankzij de iets wat poëtische schrijfstijl van de auteur voel je bijna het verdriet, de wanhoop en de liefde van Lucille voor haar zusje en vrienden.

Estelle Laure richt zich in dit boek voornamelijk op het hoofdpersonage Lucille, de andere personages zijn minstens net zo interessant, maar komen niet zo krachtig uit de verf. Juist daardoor krijg je als lezer wel het gevoel mee te beleven wat Lucille ervaart. Wat voelt zij, wat weet zij over de anderen? Net zo veel als jij; de lezer! De rest blijft verborgen en zo krijg je een realistisch beeld over de belevingswereld van een jonge vrouw voorgeschoteld. Het verhaal laat zich in een vlot tempo lezen en vraagt om een vervolg.