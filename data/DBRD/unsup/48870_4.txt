Centraal in ‘Exposure’ staat Aideen. Aideen is een jonge verpleegkundige uit Colorado. Ze heeft zich ten doel gesteld om het fenomeen kindhuwelijken een halt toe te roepen. Aideen is ontwikkelingshulpverlener in het oorlogsgebied in Tsjaad. Dit keert zich echter al snel richting humanitaire hulp wanneer zij zelf betrokken raakt bij een aanslag op de markt aan het Tsjaadmeer. Oog in oog met het gruwelijke geweld, overleeft ze de aanslag lichamelijk, maar geestelijk voert ze elke dag een strijd met haar angsten. Zwaar getraumatiseerd keert Aideen terug naar Amerika.

“Aideen beseft dat ze echt haar bed uit moet, vandaag vindt de tweede dag van haar intensieve traumabehandeling plaats. Een behandeling van zes lange dagen die haar hopelijk helpt met de verschrikkelijke beelden die zich steeds in haar hoofd afspelen.”

Eenmaal thuis zet Aideen alles op alles om een verweesde tweeling uit Tsjaad, naar Amerika te krijgen. Maar eerst zal zij haar eigen strijd moeten voeren. Hoe is het mogelijk dat ze van hulpverlener opeens zelf in de stoel bij de psycholoog zit? Overwint Aideen haar trauma en ziet zij kans de tweeling naar Amerika te halen? Je leest het in ‘Exposure’!

‘Exposure’ is een bijzonder fraaie roman met een stevig thema. Met die keuze heeft Notten het zich niet gemakkelijk gemaakt, maar ze kwijt zich uitstekend van deze –zelf opgelegde- taak. Een boek om in één adem uit te lezen en vervolgens enigszins aangeslagen en nadenkend het boek dicht te slaan.

“En zo eindigt het gesprek met deze bijzondere man, een bijzondere ontmoeting die té toevallig lijkt voor de moment.”

Notten combineert een prima verhalend vermogen, een uitgekiende verhaalconstructie en een mooie, beeldende schrijfstijl met elkaar. Resultaat: een roman die menigeen zeer zal boeien. Het personage van Aideen zet Notten bovendien uitstekend op de kaart. Ze brengt de jonge vrouw tot leven en haar emoties, haar trauma en –ja ook- geluksmomenten zijn voelbaar. Knap!

Over de auteur
Jessica Notten heeft jaren in de hulpverlening gewerkt. Momenteel is zij zoveel als mogelijk bezig met haar grote passie; 'schrijven'. Haar dyslexie hield haar niet tegen, mede door de positieve doch eerlijke feedback van haar omgeving en haar uitgever.

Uitvoering
Uitgever: aquaZZ
ISBN 9789493023017
Paperback, 208 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/