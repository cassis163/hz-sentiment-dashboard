Bart De Wever. Geen onbekende naam in (politiek) België. Hij is politicus bij N-VA en zit op 't Schoon Verdiep in Antwerpen (m.a.w. hij is burgemeester van Antwerpen). Hij verbaasde enkele jaren geleden vriend en vijand met zijn spectaculaire vermagering. Dit proces is te lezen in dit boek.

Bart komt uit een gezin met dikkere mensen, het zat in de genen. Toch duurde het tot zijn studententijd vooraleer het echt uit de hand liep. De vele pintjes en fastfood deden weinig goeds aan dat gewicht. Ook een politicus leidt een heel onregelmatig leven. Eind 2011 was het genoeg voor Bart De Wever. Onder begeleiding van dokter Goossens begon hij aan het PronoKaldieet. De grote overwinning kwam er in 2012, waar Bart de 10 Miles in Antwerpen uitliep. Niemand had ooit gedacht dat Bart hierin zou slagen.

De auteur van dit boek is Carl Huybrechts, één van de beste vrienden van Bart. Hij vergezelde Bart tijdens die 10 Miles in Antwerpen. Niettemin lijkt het alsof Bart het boek zelf geschreven heeft, op zijn eigen droge humoristische manier. Enkele Antwerpse woorden konden dan ook niet achterblijven.

Achteraan het boek zijn enkele recepten weergegeven aan de hand van het PronoKaldieet. In fase 1 zijn het bijvoorbeeld enkel de zakjes PronoKal en groenten. Aangezien gewone groenten op den duur saai worden, toverde de chauffeur annex kok van Bart enkele lekkere groenterecepten uit zijn hoed. In fase 2 mag het al wat meer zijn. En zo bouwt het zich verder uit.

Helemaal achteraan het boek is dokter Goossens nog even aan het woord. Hij toont, met toestemming van Bart, de resultaten van Bart, zodat de evolutie ook grafisch te zien is.

Het is bewonderenswaardig dat Bart dit klaargespeeld heeft. Het boek vond ik best goed om te lezen, maar het is geen boek dat ik echt zal onthouden.