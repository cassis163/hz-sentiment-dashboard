Op de cover prijkt een persoon in een zwembad, met de bijpassende tekst “Als de waarheid boven water dreigt te komen”, wat zeer toepasselijk is bij het uiteindelijke verhaal. De cover oogt rustig met het lichte blauw als hoofdkleur. Op de achterflap tekst staat de verkeerde naam genoemd als het gaat om het personage dat redacteur, en tevens hoofdpersoon, is. Dit moet niet Wieke maar Sigrid zijn. Het plot draait om familie Fortuin, vader Fokke en dochters Sigrid en Wieke. Sigrid komt over als een stabiele jonge vrouw, die moeite heeft om haar hart open te stellen maar haar leven verder goed voor elkaar heeft. Ze is ondernemend, wil het naadje van de kous weten en laat zich niet zomaar de les lezen. Sigrid kan soms impulsief handelen maar heeft een goed hart. Als hoofdpersonage in dit verhaal is zij het beste uitgewerkt. Haar zus komt wat emotioneler over en is gemakkelijker uit het veld te slaan. Net als vader Fokke speelt ze een bijrol in het verhaal en kom je minder oven hen te weten. Andere personages zijn de vriendin van vader Fokke, de man die Sigrid tegenkomt in het zwembad en de schrijver van de brieven en het manuscript. Met een soepele schrijfstijl en korte hoofdstukken schrijft Loes den Hollander dit plot aan elkaar. Dit maakt dat je wil doorlezen om erachter te komen wat er nu daadwerkelijk is gebeurt zoveel jaar terug maar tevens wie dat geheim nu beschreven heeft. Het lukt goed om de lezer lange tijd in onzekerheid te laten in Onderuitgehaald en met een finale plotwending weet Den Hollander nog even een momentje van spanning erin te brengen alvorens je de laatste pagina’s dichtslaat.