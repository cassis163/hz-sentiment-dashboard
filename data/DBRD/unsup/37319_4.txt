Wat zou het jammer zijn als Crimezone lezers het tamelijk negatieve en eenzijdige oordeel van recensent Jannelies zouden volgen. Michael Collins verdient namelijk beter. Dolende zielen is prachtig geschreven boek met een ijzersterk plot over een onweerstaanbaar, maar troosteloos en realistisch gegeven: het leven van kleine luyden dat wordt opgeschrikt door het wrede noodlot (of toch een misdaad?).
"Auto's zijn alles in het leven", zegt de burgemeester van het kleine, onbeduidende stadje in de Amerikaanse Midwest. Hier draait alles om overleven en ontsnappen, een frequent thema in het werk van Collins (zie De wederopstandelingen). Recensent Jannelies heeft van de plot niet veel begrepen, als ze denkt dat het verhaal draait om sport en meent dat het daarom niet bij de Nederlandse lezer past. Het gaat om het verval van een industriestadje, dat ook zijn zeden ziet vervallen. Het gaat om de totale eenzaamheid en troosteloosheid van het menselijk bestaan.

Agent Lawrence is het prototype van een antiheld. Hij is pas gescheiden, ziet zijn zoontje niet meer, heeft grote geldzorgen en een immer blaffende hond. Hij denkt met een cursus Rijk Worden uit de problemen te komen. Hij onderhoudt een weinig verheffende relatie met Lois, de centraliste van het politiebureau. Lois' echtgenoot heeft zichzelf opgehangen en zij zoekt wanhopig naar een nieuwe man om voor te zorgen. Lawrence is daarvoor de ideale kandidaat. En alles draait om auto's. Op de avond van Halloween vindt Lawrence het lichaam van een klein meisje, dat is overreden door een auto. Die auto werd bestuurd door de locale footballheld, Kyle Johnson. De burgemeester (niet toevallig de lokale autodealer) en de commissaris vragen Lawrence om de zaak 'onder de pet te houden', om de kansen op het nationale kampioenschap niet te verstoren. Maar zo eenvoudig is dat niet, de zaken lopen steeds meer uit de hand en Lawrence - die allesbehalve een schrandere speurder is - werkt zich steeds verder in de nesten. Uiteindelijk blijkt alles inderdaad om een auto te draaien...
Collins heeft een schitterende schrijfstijl. Geen klassieke thriller, maar wel degelijk spannend en onderhoudend.