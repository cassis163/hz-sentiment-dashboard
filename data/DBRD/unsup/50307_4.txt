Misschien wel één van de meest buitenissige aspecten aan dit ongewone boek van de Canadeze schrijver Yann Martel (bekend van ‘Het leven van Pi’), is wel dat je nooit achter de naam van de hoofdpersoon komt. Het enige wat daarover ergens terloops wordt verteld is dat het zowel een jongens- als een meisjesnaam kan zijn. Waarmee ik meteen gekomen ben bij het hoofdthema van het boek: sekseverwarring.
Al in de eerste pagina’s (ik moet niet zeggen hoofdstukken, want dit boek bestaat voor 99% uit één enkel hoofdstuk) van deze fictieve autobiografie komt dit thema aan de orde als de hoofdpersoon, dan nog een kleuter, het maar spijtig vindt dat er slechts twee seksen zijn: wat saai! Waarom zijn er niet veel meer? Niet dat je dan al doorhebt dat dit een hoofdthema wordt, want op dat moment lees je nog over tal van malle gedachten en ingevingen van de fantasierijke jongeling. Het is het begin van een veelbewogen leven waarin de hoofdpersoon letterlijk enkele malen van sekse wisselt.

Al met al vond ik dit boek, door de bijzondere schrijfstijl, zeker de moeite waard. Tegelijkertijd is het zeker geen boek dat bij de mainstream zal aanslaan. En zo zou het, ook gezien Martel’s lage productiviteit, best wel eens kunnen zijn dat Martel een one-hit-wonder blijft en voor altijd alleen bekend blijft van die alom geprezen eerder genoemde bestseller…