Colin Forbes heeft een indrukwekkende (in ieder geval in omvang) serie geschreven over Tweed en zijn team. De boeken volgen over het algemeen hetzelfde patroon: er gebeurt iets - meestal een gruwelijke moord - waarbij het landsbelang in het geding is. Tweed en zijn mensen moeten vaak stad en land afreizen op zoek naar de moordenaar(s). Hierbij achtervolgen ze de verdachten en komen daarbij in hachelijke situaties terecht. Op het eind komen alle eindjes bij elkaar en worden de schurken ingerekend.
Een simpel patroon maar Forbes schrijft meeslepend genoeg om de vaart er goed in te houden. En de uiteindelijke slechterik is vaak net niet degene die je denkt dat het is. Goed voor een paar uurtjes leesplezier, maar daarna kun je de boeken met groot gemak weer vergeten. Ideale vakantielektuur! Ik heb het boek dan ook op de camping gelezen, genietend van een zonnetje en de rust.