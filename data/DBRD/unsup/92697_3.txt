Een boeiend, maar langdradig verhaal. Boeiend door de aanleiding en hoe Etan hier op reageert. Het zou jou ook kunnen overkomen. Langdradig door de eindeloze herhalingen en alles erbij halen wat niet van toepassing is (hoe Liat bijvoorbeeld in het verleden de was opvouwde).

In mijn ogen gaat dit verhaal over overleven. Overleven als vluchteling die weet dat ze macht bezit. Overleven als arts die worstelt met schuldgevoelens.

Daarnaast komen er nog legio thema’s aan de orde zoals onderdrukking vrouwen, geloof, vluchtelingenproblematiek, seks, aantrekkingskracht, schuld en vooral ook het dilemma goed vs slecht.

De leeuwen werden gewekt. Wanneer een leeuw eenmaal mensenvlees heeft geproefd wil hij niet meer op wat anders jagen. Sirqit jaagt op macht. Het ontkomen aan de eeuwige onderdrukking door mannen.

Etan jaagt op boetedoening vanwege zijn schuldgevoel. Hij blijft maar vluchtelingen helpen.

Hoe tegenstrijdig ook, het is een boek wat best vlot leest. Hoewel je toch regelmatig terugbladert. Vanwege niet lekker lopende zinnen, vanwege de mix in tijden, vanwege iets wat niet helemaal klopt (want wie weet hoeveel matrassen in de caravan liggen; acht of achttien?), maar ok regelmatig door de prachtige zinnen.

Een paar mooie zinnen die mij zijn bijgebleven:
“De wereld zit vol geitenpaden waarover niet gesproken wordt” (p.318);
“Sinds hij hier binnengebracht was, zwierf zijn hoofd door de meest afgelegen steegjes, doodlopende gedachtegangen. Kronkelwegen” (p. 401);
“Maar het gezin om de tafel, dat zijn eigenlijk kruimels van ogenblikken” (p. 103).

In het verhaal komt steeds de vraag “wat als” bovendrijven. Een vraag die nooit beantwoord kan worden. Vooral niet wanneer de leeuw in je gewekt is. Dat is het moment dat je iets geproefd heb en alleen dat nog maar wilt proeven.

Het is overigens boeiend om wat meer te weten te komen over Israël, de bevolkingsgroepen die daar leven, Joodse gebruiken en het vluchtelingenprobleem.

Ik heb lang zitten wikken en wegen hoeveel sterren aan dit boek te geven. Een mooi verhaal waarin veel thema’s en onderwerpen passeren in mooie beeldende zinnen. Doordat het langdradig is, heb ik besloten 3 sterren te geven.