maar daarna is het boek niet meer weg te leggen en lees je het in één keer uit.,Alexandra Adornetto begon op haar veertiende met het schrijven van boeken, en heeft er reeds drie uitgebracht. Nu, op achttienjarige leeftijd brengt zij een nieuw Young Adult boek uit: Halo, het eerste deel uit een trilogie. Met dit boek lijkt ze de wereld te gaan overmeesteren. Ze gebruikt hiervoor elementen die in deze tijd zo populair zijn: verboden liefdes en bovennatuurlijke krachten.
Het boek gaat over de drie engelen Bethany, Gabriel en Ivy, die in opdracht van de hemel in menselijke gedaante op de aarde neer zijn gedaald om de vrede te herstellen. Ze settelen zich in het saaie dorpje Venus Grove, waar in eerste instantie niets lijkt te gebeuren. Bethany, in de gedaante van tienermeisje, gaat naar de plaatselijke school, en haar broer Gabriel wordt daar muziekleraar. Bethany raakt al gauw bevriend met de meiden daar, maar voelt zich nog niet helemaal op haar gemak. En dan, tegen alle regels van de hemel in, ontmoet ze hém: Xavier Woods. Maar ze mag helemaal niet verliefd op hem zijn, dat kan niet. Het is verboden! Plotseling wordt het dorpje opgeschud door de mysterieuze en verleidelijke, maar bovenal levensgevaarlijke Jake. Wat moet hij van de drie engelen? En wat wil hij van Bethany en Xavier? De keuze is aan Bethany: de mensheid redden, of haar hart.
Het typerende aan de boeken van nu zijn de verboden liefdes, zoals gezien in onder andere Twilight. Het is een beetje jammer dat door de eeuwige strijd rond de haters en twihards het concept van verboden liefdes om zeep is geholpen, want dit boek is het lezen zeker waard. Het begin is wat moeizaam, maar daarna is het boek niet meer weg te leggen en lees je het in één keer uit. Jammer aan dit boek is de christelijkheid. Het boek gaat over de hemel, en het is logisch dat het over god gaat, maar er wordt toch wel een beetje te veel geslijmd. Dit boek is desondanks een aanrader!