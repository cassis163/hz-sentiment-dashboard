Ellen Groenenboom wordt als jong meisje verkracht door een onbekende man. Later trouwt zij met Rogier, maar na zeven jaar huwelijk gaan ze uit elkaar, hun manier van leven is te verschillend. Ellen blijft achter in hun oude boerderij, waar ze een rustig leven leidt met haar drie honden. Dan wordt haar rustige leventje verstoord: er is een man die één van haar honden doodschiet, later blijkt deze man verdwenen te zijn, ze ontvangt regelmatig dreigmailtjes en dan wordt ook nog haar tweelingzus doodgeschoten. Wat is hier allemaal aan de hand, wie heeft het op haar gemunt en wie kan ze nog vertrouwen?

Schaduwen is geschreven vanuit wisselend perspectief. Verschillende personages komen aan het woord. Door het wisselende perspectief zijn er continu cliffhangers in het boek en dit zorgt voor spanning in het verhaal. Je blijft lezen, want je wilt weten hoe het verhaal verder gaat. Langzaam kom je steeds meer te weten en beginnen puzzelstukjes op zijn plaats te vallen. De opbouw van het plot is daarmee boeiend en spannend.

Auteur Yvonne Franssen heeft een toegankelijke schrijfstijl, waardoor het verhaal lekker leest. Het boek is ingedeeld in korte hoofdstukken, dit zorgt voor tempo, maar ook snelle schakelingen in het verhaal.

Ellen is een prettig hoofdpersonage. Door alle gebeurtenissen is ze onzeker, want wie is er te vertrouwen? Daarnaast worstelt ze in de liefde, want wat voelt ze nog voor ex Rogier of is ze toch verliefd aan het worden op David? Ook andere personages zijn herkenbaar en menselijk neergezet door de auteur.

Schaduwen is een spannende thriller van Yvonne Franssen, door de vele perspectiefwisselingen is er veel spanning aanwezig en vlieg je door het boek heen.