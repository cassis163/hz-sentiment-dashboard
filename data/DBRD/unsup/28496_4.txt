Patricia Cornwell, geboren op 9 Juni 1956, in Miami, groeide op in Montreat, Noord-Carolina. Nadat ze afstudeerde werkte ze tot 1990 als technisch schrijfster en computeranalist op het kantoor van de pathologisch-anatomische dienst in Richmond, Virginia; maar niet in een medische functie. Haar eerste misdaadthriller uit 1990 werd aanvankelijk afgewezen door zeven belangrijke uitgeverijen. Cornwell bleef echter volhouden en haar hoofdpersonage Dr. Kay Scarpetta werd uiteindelijk immens populair bij het lezerspubliek. Zo populair zelfs dat de reeks o.a. is bekroond met de Edgar Award en de Gold Dagger Award.
Kay Scarpetta reist vanuit haar forensische pathologie praktijk in Charleston af naar New York waar ze in opdracht van de NYPD een gewonde man onderzoekt in het psychiatrisch hospitaal Bellevue. De geboeide en gewonde patiënt, Oscar Bane, heeft specifiek naar Scarpetta gevraagd om hem te onderzoeken. Hij wordt verdacht van een gruwelijke moord maar houdt zijn onschuld staande. Hij vertelt Kay een onwaarschijnlijk bizar verhaal. Hij is namelijk zelf slachtoffer geworden tijdens een moord waarvan hijzelf de hoofdverdachte zou zijn. Scarpetta kan gezien ze gebonden is aan het doktersgeheim, en omdat Bane zichzelf spontaan heeft aangeboden in het Bellevue geen actie ondernemen.
Op het internet wordt Scarpetta een hit op de immens populaire roddelsite Gotham Gotcha. De website pakt dagelijks uit met onwaarschijnlijke fotos en verhalen van bekende personaliteiten waarvan Kay het slachtoffer blijkt te worden. Is er een link tussen de Gotham Gotcha en de gruwelijke moorden die New York blijven teisteren? Wanneer het web rond Bane zich stilaan sluit blijkt hij onvindbaar.
Als fan van het eerste uur koop ik de boeken van Cornwell blindelings. Jammer genoeg stelde de auteur me de laatste jaren meer en meer teleur met als absoluut dieptepunt Dodenrol. Een boek waarmee Cornwell haar laatste sprankeltje krediet verloor. Ik ben dan ook aangenaam verrast dat Cornwell met Scarpetta eindelijk weer een thriller schreef die naam waardig. De personages voorstellen hoeft niet meer; wel dat Cornwell in Scarpetta enorm veel gevoel en menselijkheid legt in haar personages. Vragen omtrent deze personages uit voorgaande boeken krijgen in Scarpetta eindelijk een antwoord.
Naast de degelijke centrale plot, is er een subplot met een internet gossip site die een leuke afwisseling geeft. Een goed geënsceneerd laatste hoofdstuk en een humeurige epiloog (vanuit het beroemde New Yorks eetcafé "Elaine's"), brengt het allemaal tot een bevredigend slot.
Ondanks dat Cornwell me eindelijk nog eens positief kon verrassen met een Scarpetta thriller stel ik me toch de vraag of het niet stilaan tijd wordt de reeks te beëindigen. Ik ben ervan overtuigd dat dit voor Cornwell bevrijdend zou werken. Of is de druk van de fans te groot?