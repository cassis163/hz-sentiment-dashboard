Jack is een succesvol advocaat die getrouwd is met Grace. Ze heeft na haar huwelijk haar baan opgezegd en ze vormen een echtpaar om jaloers op te worden, Hij is knap en rijk, zij is charmant en elegant. Ze zijn beide zo perfect dat het onmogelijk lijkt dat twee mensen elkaar zo goed in balans weten te houden.
Millie het zusje van Grace heeft het syndroom van Down en zij was het allerbelangrijkste in het leven van Grace, wat verandert als Jack in haar leven komt.
Wat speelt er in hun voor de buitenwereld perfecte huwelijk af? Grace neemt nooit de telefoon op en gaat nooit uit met vrienden. De vragen die opkomen zijn: waarom zitten er tralies voor de vensters van hun slaapkamer en waarom is hun huis zo hermetisch afgesloten.

Meteen als je begint te lezen stap je in hun volmaakte wereld waar je al vrij snel vraagtekens bij kunt plaatsten en ik vroeg mezelf dan ook af wanneer het fout zou gaan en ik met heel andere karakters te maken zou krijgen. Langzaamaan werd ik op mijn wenken bediend in een boek dat zoetsappig en chicklit-achtig begint, maar uitmondt in een psychologische thriller waarin het verhaal vanuit Grace wordt verteld.

De nachtmerrie waar Grace in is beland wordt steeds beklemmender en ik kon niet meer stoppen met lezen. Ik wilde heel graag weten hoe het verhaal zich verder ontwikkelde met de voortdurende psychopathische fratsen van Jack.

Helaas dring je echter als lezer niet helemaal door in het brein van Jack, waardoor hij wat oppervlakkig blijft. Wel is goed verbeeld welk psychologisch effect zijn gedragingen op Grace hebben.

Achter gesloten deuren is een debuut waar goed over is nagedacht en duidelijk naar een plot toe wordt gewerkt met gebruikmaking van boeiende karakters. Jack had als personage iets meer uitgewerkt mogen worden, waardoor hij meer body zou hebben gekregen. Ik kijk uit naar een volgend boek waarin dat m.b.t. de karakters hopelijk het geval zal zijn.