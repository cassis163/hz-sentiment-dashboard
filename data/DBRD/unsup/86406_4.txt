Corban Addison, advocaat en voorvechter in de strijd tegen moderne slavernij en kindermishandeling, wil met zijn boek duidelijk maken dat er nog altijd sprake is van zulke praktijken en dit over de hele wereld. Hij reisde naar India en zocht daar inspiratie voor zijn boek. Hij zag met zijn eigen ogen hoe minderjarige meisjes opgesloten en gedwongen werden tot onmenselijke dingen. Hij beschrijft het als wakkerworden in een nachtmerrie. De oorspronkelijke titel is "A Walk Across The Sun", maar voor dit boek vind ik "Gestolen Onschuld" persoonlijk gepaster. De twee onschuldige zusjes, Ahalya van zeventien en Sita van vijftien, komen na het verliezen van hun familie tijdens de tsunami in 2004, terecht in de seksindustrie. Ahalya wordt meermaals verkracht en raakt daarna ook zwanger. Sita wordt doorheen heel de wereld verkocht voor slavernij. Sinds 2011 heeft heel de wereld de kans om in deze hartverscheurende roman te duiken, die is uitgegeven door uitgeverij Luitingh.
"Gestolen onschuld" is een zeer pakkend verhaal waarin Addison de dagelijkse realiteit van vrouwenhandel in India schetst. Vaak voorkomend is de gedwongen prostitutie in de hoofdstad, Mumbai. Toch is het verhaal een beetje voorspelbaar. Na het lezen van de achterflap weet men dat ondanks alles wat Ahalya en Sita moeten doorstaan, het verhaal toch positief zal eindigen. Het verhaal bestaat uit 33 hoofdstukken en een epiloog. Ze worden afwisselend verteld vanuit drie perspectieven: vanuit het perspectief van Ahalya Ghai en Sita Ghai en vanuit het perspectief van Thomas Clarke. Het begint allemaal met de tsunami van 2004, waardoor Ahalya en Sita hun familie verliezen en in handen komen van een mensensmokkelaar. Vervolgens springt men over naar Thomas. In het begin lijkt het minder spannend en interessant omdat het zeer lang duurd voordat het verhaal opgang komt. Gelukkig evolueert dit naarmate het verhaal vordert. Hij vertrekt naar India om te werken voor de organisatie CASE en om zijn vrouw, Priya, terug te winnen. Uiteindelijk komen de verhalen samen en verblijven ze allemaal in India, waar ze allemaal een fortuinlijk leven leiden.
Een sterk punt is dat de gebeurtenissen zeer gedetailleerd worden beschreven, hierdoor het lijkt dat je mee in het verhaal zit en de pijn van de meisjes kunt voelen. Je leeft voortdurend met de personages mee doordat de karakters zo goed tot leven komen. Thomas is een inspirerend personage. Hij is iemand die door velen gerespecteerd wordt. Terwijl Thomas de dood van zijn dochtertje op zijn eigen manier verwerkt en zijn relatie probeert te redden. Wil hij toch trachten om twee totaal onbekende meisjes te verlossen uit het lijden dat ze tot hiertoe te verduren kregen. Thomas is zeer begaan om de twee en doet er dan ook alles aan om de zusjes te bevrijden uit de handen van deze monsters. Uiteindelijk draait het verhaal wel rond de band die de twee zusjes met elkaar hebben. Corban weet deze in zijn boek heel mooi te beschrijven. Ondanks het feit dat ze van elkaar gescheiden worden en allebei in totaal verschillende uithoeken van de wereld bevinden, blijven ze toch bij elkaar. Dit in gedachten weliswaar. Zo plaatst Ahalya bijvoorbeeld een lotusbloem op een vijvertje als gedachte aan haar zusje. Sita op haar beurt “vertelt” verhalen aan Ahalya. De zussenband tussen Ahalya en Sita is het belangrijkste element in het verhaal.
Corban heeft een prachtig verhaal geschreven met een duidelijke boodschap: De slavernij en prostitutie van kinderen moet stoppen! Het boek zeker een inspiratie voor mensen die een steentje willen bijdragen aan de strijd tegen moderne slavernij. Het is een verhaal dat je bewust maakt van al het verschrikkelijke dat er in de wereld nu nog steeds gebeurt. Addison is misschien niet zo een bekende schrijver, maar dit boek is een echte aanrader.