Een boek dat opvalt door vorm en kleur. Een boek dat nadat het is gelezen niet bijblijft door vorm maar door inhoud. Een nadenkertje.

In zachte kleuren wordt een verhaal verteld over een te kiezen pad in het leven. Keuzes. Wander werkt bij de Firma Geijkte Paden op het kantoor van meneer Cicero. Hij werkt hard zodat alle papierwerk 's middags klaar is. Op een dag valt er een ander licht op zijn werktafel. Cicero vraagt Wander die dag om zijn dagelijkse mappenbezorgronde over te nemen.

Wander gaat op weg langs alle afdelingen met bijzondere namen en ondergronden, gelijk die in onze maatschappij ook bestaan. Platgetreden en Kronkelpaadjes, breinfantastisch. Telkens wordt hij doorgestuurd totdat hij op zolder - de hoogte van het boek - een eigen keuze moet maken.
Is hij loyaal aan de grote groep, loopt hij mee, blijft hij in het vastgestelde stramien, wil hij zich verder ontwikkelen, zijn mening vormen, gaat hij tegen de gevestigde orde in, denkt hij zelf na?

De paadjesmaker heeft mooie paden gemaakt, maar wat is jouw pad in het leven? Durf jij een eigen mening te vormen en een eigen pad te bewandelen?
De namen Wander en Cicero zijn heel bewust gekozen bij dit bijzonder mooie verhaal dat tot nadenken stemt.

In de illustraties zijn vele goed doordachte details verwerkt. Bij een volgende keer ontdek je bijv. pas goed de doos-opschriften op de afdeling extra verzwaarde paden. Ze zijn sfeervol, wat weemoedig maar daartegenover ook kleurig en optimistisch, je voelt dat er iets positiefs gaat gebeuren. En ja ieder einde is een nieuw begin.

Een met veel zorg en aandacht gemaakt 'prentenboek' waarin een filosofisch verhaal wandelt voor alle leeftijden vanaf ong. 8/9 jaar afhankelijk van het kind. Een blijver in je boekenkast. Een aanrader voor scholen.