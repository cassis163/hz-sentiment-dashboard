Dit boek is door Uitgeverij Karmijn opnieuw uitgegeven – een budget editie met een andere voorkant. Hoewel ik de originele voorkant mooi vond, vind ik deze eigenlijk nog wel mooier. Het past heel goed bij het verhaal en nodigt wat mij betreft nog meer uit om het boek op te pakken.

De inhoud is wat mij betreft net zo mooi als die voorkant. Penelope Fitzgerald heeft een eigenzinnige schrijfstijl, waar je van houdt of die je niets vind. ‘De Engelenpoort‘ was een indrukwekkend verhaal, maar ik vind ‘De boekhandel’ echt stukken beter.

Florence is een dame met een eigen wil en besluit in het kleine dorpje een boekhandel te openen. Het dorpje heeft daar een eigen mening over en dat zorgt voor flink wat spanningen en conflicten. Dit zorgt ervoor dat het verhaal bijna leest als een soap! De personages zijn echt geweldig neergezet, het zijn bijna karikaturen en zijn misschien nog wel eigenwijzer dan Florence.

Dat het boek oorspronkelijk in 1978 is uitgegeven en dit de eerste Nederlandse vertaling is, doet niks onder aan het verhaal, dat op sommige momenten bijna ironisch overkomt. ‘De boekhandel’ is mijn favoriet van Penelope Fitzgerald en mag wat mij betreft bij de grote klassiekers van de Engelstalige literatuur horen.

‘De boekhandel’ van Penelope Fitzgerald lijkt op momenten een soap, de personages zijn bijna karikaturen en daartussen moet Florence haar boekwinkel staande zien te houden. Wat mij betreft past Fitzgerald met gemak tussen Austen en Bronte. Een prachtboek!