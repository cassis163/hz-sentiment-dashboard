Robijnrood is het eerste deel van de Edelsteen-trilogie geschreven door de Duitse bestsellerauteur Kerstin Gier. In Nederland is deze trilogie uitgegeven door Blossom Books en omdat de trilogie vijf jaar bestaat in een jubilieumeditie verschenen. Dat houdt onder andere in dat Robijnrood met een andere cover is uitgegeven en dat de pagina’s op de snijkant een rood kleurtje hebben gekregen.  

Gwendolyn Sheperd is 16 jaar en woont samen met haar familie in een groot landhuis in hartje Londen. De familie van Gwen is op zijn zachtst gezegd een beetje raar. Gwendolyn kan met geesten praten, oudtante Maddy heeft rare visioenen en in de familie is sprake van een tijdreisgen. Volgens de mythe zou Gwendolyns nichtje Charlotte draagster van dit gen zijn. Zij is immers op 7 oktober geboren, wat volgens de legende dé geboortedatum is van de volgende gendraagster. Toch maakt niet Charlotte de sprong naar het verleden, maar Gwen, die dacht op 8 oktober geboren te zijn. Na deze tijdsprong ontdekt Gwen dat haar familie vele geheimen met zich meedraagt en dat zij in staat is die een voor een te gaan ontdekken. Daarvoor moet ze wel naar het verleden reizen, samen met een wel hele knappe jongen, Gideon. Op wie ze ook nog eens verliefd dreigt te worden.  

Elk nieuw hoofdstuk wordt voorafgegaan door afwisselend een gedicht of tekst van Shakespeare of een stukje informatie over het raadsel van het tijdreisgen. Zo wordt er een keer een stamboom van de tijdreizigers gegeven, maar krijgt de lezer ook ervaringen van oude tijdreizigers of regels van het tijdreizen te lezen. Hierdoor wordt de lezer betrokken bij het verhaal en krijgt zij het idee toegelaten te worden tot het raadsel waarmee Gwen geconfronteerd wordt. Bovendien klopt het hele verhaal. Het hele boek past wat dat betreft als een puzzel in elkaar. Gier is voor dit boek naar Londen afgereisd, heeft de geschiedenis bestudeerd en las ze zich onder andere in in de kwantummechanica. Een goede voorbereiding die zeker bij heeft gedragen aan het succes van deze boeken.  

Daarnaast weet Gier goed de spanning op te bouwen. Ze laat veel open gaten over, die ze waarschijnlijk in boek 2 en 3 zal invullen. Zo kun je al lezer niet met zekerheid zeggen wie de twee personages in de proloog en epiloog zijn en blijft het geheim dat onthuld zal worden als het bloed van de twaalf tijdreizigers in de chronograaf (het instrument waarmee Gwen kan tijdreizen) zit een heel groot raadsel. Deel 1 dient dus met name om de spanning op te bouwen en om de lezer inzicht te geven in de complexe wereld waarin Gwen terechtkomt.  

Ondanks de uitstekende uitwerking en de spanning krijgt dit boek geen 5, maar 4 sterren. Dat komt doordat het tempo in dit eerste deel redelijk laag ligt. Dat is wel begrijpelijk, omdat de situatie waarin Gwen terechtkomt complex te noemen is en omdat er soms met moeilijke termen gesmeten wordt. Er wordt dus veel uitgelegd en er gebeurt redelijk weinig. Toch hindert dat niet tijdens het lezen, omdat de lezer zelf ook ingewijd moet worden in de tijdreiswereld, met alle moeilijke informatie van dien. Robijnrood is dus een prima eerste deel van de trilogie, het maakt de lezer wegwijs en zorgt er zeker voor dat deel 2: Saffierblauw ook bij de boekhandel of bibliotheek gehaald zal worden!