Het achtste leven (voor Brilka) is geschreven door Nino Haratischwili, Nino(1983) is geboren in Tsibili, Georgië. Ze kwam in Duitsland terecht omdat daar een goede theaterschool was waar ze naar toe ging. Ze bleef in Duitsland hangen en woont nu in Hamburg. Ze schrijft in het Duits.

Het achtste leven is een zeer lezenswaardig boek, boeiend van het begin tot het eind, van de eerste tot de laatste bladzijde van de ruim 1200.De vaak bloemrijke taal en de spanning in het verhaal nodigen uit tot doorlezen. Je wilt gewoon weten wanneer de volgende prachtzin komt en hoe het verhaal verder gaat.

Het verhaal begint post rem met een proloog waarin Brilka, die met haar dansgroep uit Tsibili in Amsterdam is, de benen neemt en per trein naar Wenen vertrekt. Het is dan 2005. Haar tante Nitsa in Berlijn wordt vanuit Georgië gewaarschuwd en gesommeerd haar nichtje op te halen.

Dan begint het verhaal dat Nitsa aan Brilka verteld: de geschiedenis van de familie Jasji in 7 hoofdstukken verweven met de geschiedenis van Rusland en Georgië in de twintigste eeuw Elk hoofdstuk draagt als titel de naam van een lid van de familie. In het hoofdstuk zelf worden citaten gebruikt als kopjes voor de onderverdeling van het hoofdstuk.
Het verhaal begint dan met Stasia, de dochter van een welvarende chocoladefabrikant. Zij wordt geboren in het begin van de twintigste eeuw in Tsibili. Ze trouwt met een eerste luitenant van de Witte Garde, hij wordt vlak voor de Russische Revolutie naar Sint Petersburg gezonden. Voor haar trouwen geeft haar vader haar het geheime recept van een warme chocoladedrank. Dit recept wordt steeds doorgegeven aan het volgende geslacht en speelt het hele boek door rol. De invloed van deze drank wordt lyrisch beschreven, een genot om te lezen.

Na Stasia gaat het verhaal achtereenvolgens over Christine, haar halfzus, Kostja en Kitty, haar kinderen, Elena, de dochter van Kostje en Daria en Nitsa, de dochters van Daria.
Het verhaal gaat over de onrusten na de eerste wereldoorlog, over de Tweede Wereldoorlog, over Georgiërs die voor Duitsland kiezen en op Texel terechtkomen. Over verraad en verzet, liefde en wraak. Over vaderlandsliefde en vlucht naar het Westen. Het proces van losweken van het communisme door westerse invloeden, de Georgische opstand in de jaren 90.
Daarna volgt het laatste hoofdstuk waarin Nitsa Brilka ophaalt in een plaatsje bij Wenen.

Een prachtig boek waarin feiten en fictie zijn verweven tot een boeiend geheel.