OVER DE COVER:
Een prachtige en leuke foto van Agnes en Ria op de tandem waar ze tegen de windkracht intrappen. Achter de vrouwen zie ik donkere en lichte wolken. In grote witte letters de titel Windkracht 6. In kleinere witte letters staat: Kracht na tegenslag. De cover en titel maakt mij nieuwsgierig naar het verhaal erachter en nodigt uit tot lezen. Dit alles samen geeft perfect de inhoud van het boek weer en dus subliem gekozen.

OVER DE INHOUD EN MIJN MENING:
Deze roman gaat over Agnes en Ria die beiden met een niet aangeboren beperking moeten leven. Hoe deze zijn ontstaan en wat dit inhoudt wordt verteld in een aantal inspirerende verhalen over vriendschap en doorzettingsvermogen.

Door een ruggenprik in het ziekenhuis heeft de dan 47 jarige Agnes een hersenvliesontsteking opgelopen en daar een aantal ingrijpende beperkingen aan over gehouden. Hierdoor kan ze niet meer alles wat ze voorheen wel kon en zo normaal leek. Ze moet veel inleveren en niet alleen qua gezondheid, maar ze raakt ook haar baan kwijt, is niet langer de spil van haar gezin en moet op haar hoede zijn voor licht, drukte en extra prikkels. Haar grenzen goed bewaken. Ondanks alles wil ze bezig zijn en blijven en gaat op zoek naar vrijwilligerswerk. Dit lukt en ze komt bij Ria terecht, die vanaf haar 16e blind is. Het klikt meteen tussen de vrouwen.

Ria is een 72 jarige blinde, sportieve, spontane, sterke en goedlachse vrouw, die altijd in is voor een grapje en graag dingen onderneemt. Daarnaast kan ze ook serieus zijn en kent heel wat wijsheden waar we van kunnen leren. Wil ook nog van alles doen wat ze nog nooit heeft gedaan. Ze heeft deze uitdagingen ook nodig.

Agnes laat Ria zien, en Ria laat Agnes voelen. Ze vullen en voelen elkaar perfect aan.

“Ik had haar gezicht leren lezen en wij hadden elkaar leren begrijpen zonder woorden.”

Wat deze vrouwen samen beleven wordt op een leuke, realistische en humorvolle manier beschreven. Zelfspot is de dames niet onbekend. Daarnaast beschikken ze beiden over een groot doorzettingsvermogen en optimisme. Kijken naar en omarmen van wat wel nog kan en wat wel nog is en daarvan genieten. Denken in mogelijkheden i.p.v. onmogelijkheden. Een prachtige krachtige manier van leven met een beperking.

“Alles hangt samen met hoe je denkt, wát je zegt. Je denkkracht is belangrijk, dus denk jezelf leeg…”

De inhoud is zeer overzichtelijk. Je kunt deze roman van voor naar achteren en v.v. lezen, maar ook eerst het verhaal van Agnes, daarna enkele verhalen over hun belevenissen samen, dan het verhaal van Ria en vervolgens de rest van de avonturen, die deze twee bijzondere vrouwen samen meemaken. Je kunt dus alle kanten op met dit waargebeurd verhaal.

Opvallend is dat er twee keer een Deel 2 voorkomt in dit boek. Deel 2 Agnes voor en na de meningitis en Deel 2 Ria voor en na het blind worden. In deze delen vind je ook een aantal waardevolle tips voor mensen met een beperking, maar waar wij allemaal ons voordeel mee kunnen doen.

Het is een (h)eerlijk geschreven verhaal waar ik van heb genoten, maar waardoor ik ook meer inzicht heb gekregen wat het betekent om blind te zijn en hoe mensen aankijken tegen en omgaan met een beperking die niet zichtbaar is.
Tijdens het lezen kreeg ik een goed beeld van deze vrouwen en de situaties waar ze in terecht komen of tegenaan lopen. Hoe ze van hun leven levenskunst maken. Elkaar Inspireren, maar in feite ons allemaal. De warme en begripvolle vriendschap. Elkaar helpen en steunen. Zo zou het altijd en overal moeten zijn, dan zag de wereld er heel wat beter uit.

Deze roman is zeer toegankelijk voor velen en leest als een trein. Heb meermalen hartelijk kunnen lachen. Maar de auteur wist ook mijn emoties m.b.t. boosheid en verdriet te beroeren en verwoord alles op een fijne, ongedwongen manier zonder gebruik te maken van moeilijke woorden of medische termen waar je over zou kunnen struikelen.

Zelfvertrouwen, vertrouwen in anderen hebben, warmte, begrip, geduld, aanvoelen, acceptatie, respect, waardering en vriendschap zijn zeer belangrijk als je moet leven met een beperking, maar m.i. ook zonder beperking.

Agnes en Ria zijn ware levenskunstenaars!

“Ik heb mijn nieuwe leven lief.”