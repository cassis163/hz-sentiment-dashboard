Als vanouds weer genieten van een boek van Nele Neuhaus. Neuhaus neemt de tijd om de verhaallijnen neer te zetten die niet altijd even gemakkelijk zijn. Het is geen boek die je even tussendoor leest, je moet je hoofd er wel bij houden. Ook in dit deel maken we weer kennis met het tweetal Olivier von Bodenstein en Pia Kirchhoff. Ze krijgen te maken met een scherpschutter die de dierbaren van in zijn ogen de daders neerschiet. Met een uiterste precisie weet hij de slachtoffers te vinden en te vermoorden. Deze schutter neemt het recht in eigen handen en wil gerechtigheid. Lange tijd tasten Olivier en Pia in het duister naar het motief van de dader. De klok tikt door en er blijven slachtoffers vallen. Er wordt een profiler aan het team toegevoegd maar hij zaait eerder verwarring dan dat hij bijdraagt aan het oplossen van deze zaak.
Er lopen meerdere verhaallijnen door elkaar maar zoals we gewend zijn van Nele Neuhaus brengt ze aan het eind van het verhaal deze beide lijnen bij elkaar. Telkens weet ze je op het verkeerde spoor te zetten zodat het tot aan het laatst toe spannend blijft wie de dader is en wat zijn motief is. Neuhaus brengt een actuele zaak onder de aandacht, de wereld van de orgaandonatie. Haar boeken vind ik altijd erg goed om te lezen, door de vele personages en meerdere verhaallijnen maakt ze het voor de lezer niet altijd gemakkelijk maar ze weet mij in ieder geval keer op keer te boeien. Ook deze keer scoort Nele Neuhaus bij mij hoge ogen!