Juliette vindt van zichzelf dat ze “The perfect girlfriend” is. Ze is gek op Nate en zal er alles voor doen om hem terug te winnen. Maar dan ook echt alles.

Zes maanden geleden waren Nate en Juliette, die toen Elisabeth heette, een koppel. Dat Nate echter een einde maakte aan hun relatie kan zij niet accepteren. The perfect girlfriend wordt volledig verteld vanuit het perspectief van Juliette. De lezer kan in haar hoofd meevolgen hoe haar grootse plan in elkaar zit om Nate voor zich terug te winnen.

Juliette start een opleiding tot airhostess om zo de perfecte ontmoeting met Nate, die piloot is, te kunnen op touw zetten. Beetje bij beetje krijg je meer inzicht in hoe gek Juliette eigenlijk is en hoe ver ze gaat om haar plannetjes uit te werken.

The perfect girlfriend is vlot geschreven en volledig vanuit het perspectief van het hoofdpersonage. Desondanks krijg je eigenlijk maar weinig inzicht in waarom Juliette zo is geworden. Er zijn flashbacks naar haar pijnlijke verleden, maar deze zijn veel te beperkt om haar echt te begrijpen. De dingen die Juliette doet om Nate terug te winnen zijn vaak te gek voor woorden, maar toch wordt het verhaal nooit echt spannend of verrassend. Dat maakt van dit boek eerder een gemiddelde thriller.