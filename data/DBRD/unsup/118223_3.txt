Lekker eten is een feestje. Helaas is lekker (mee)eten niet voor iedereen vanzelfsprekend. Tot nu toe dan want Larisse van der Haar-Buijze heeft met Sterren van de Hemel een kookboek geschreven, bedoeld voor iedereen, maar met unieke aandacht voor mensen die niet alles kunnen eten. Bijvoorbeeld vanwege een voedselovergevoeligheid of –intolerantie, een zoutarm dieet of een bepaalde leefstijl.

Larisse van der Haar-Buijze maakt, naast haar schrijfwerk, culinaire programma’s voor radio en tv, traint food professionals en is bekroond productontwikkelaar. Larisse is specialist in allergeenvrij koken en allergenenbeheer in de culinaire praktijk.

Alle receptuur in Sterren van de Hemel is vrij van de 15 meest voorkomende allergenen. Daarnaast is in veel receptuur rekening gehouden met nog eens 9 allergenen en zijn er veel vegetarische opties. Het toevoegen van zout is optioneel en alles is zoutarm of zoutloos te bereiden.
Fijn aan dit boek is dat Larisse je tips en een handleiding geeft maar je ook uitnodigt de receptuur aan te passen naar eigen wens. Uitgangspunt moet altijd degene zijn die van jouw eten gaat genieten. Wat wel kan en mag biedt mogelijkheden en hoeft geen hindernis te zijn.
Alle recepten zijn eenvoudig te maken en er is voor elke gelegenheid en voor elke smaak een gerecht te vinden in dit boek. De aftrap wordt genomen met suggesties voor de keukenkast, bouillons, kruidenmengsels, zuren, en sauzen. Daarna gaat het van ‘Een goed begin’ via lunch, tussendoor,  in en uit de tuin, verwenmomenten, en ‘echt cheffen’ naar een nawoord waarin de meest voorkomende allergenen genoemd worden.

Een lekker en snel recept dat helemaal naar smaak aangepast kan worden is het volgende:
Chocobrokken
Ingredienten:
250 gram pure chocolade (zonder toevoegingen en/of vrij van allergenen)
150-250 gram vulling (verhouding naar eigen wens)
Suggesties voor de vulling: gedroogd fruit, grof gehakte cornflakes, mini marshmallows, honing, noten, zaden, pijnboompitten etc.

Bereiding:
Smelt de chocolade au-bain-marie. Breek daarvoor de chocolade in stukjes en doe deze in een glazen of andere warmtegeleidende kom. Plaats de kom op een pannetje (net) kokend water en roer de chocolade tot deze gesmolten is. Bedek ondertussen een bakplaat met bakpapier.
Haal de kom van de pan en meng ingrediënten naar keuze door de gesmolten chocolade.
Schep hoopjes chocolade op de bakplaat. Laat de chocolade opstijven. Haal de ‘rotsjes’ van het bakpapier en bewaar ze koel in een afgesloten doosje

De keuze voor het opnoemen van de allergenen aan het eind van het boek zou een bewuste keuze kunnen zijn, want dit boek is immers voor iedereen, met en zonder een voedselallergie en niet zozeer een ‘allergiekookboek’. Persoonlijk had ik het handiger gevonden als de allergenenlijst aan het begin had gestaan omdat koken en genieten zonder deze producten de kern van het boek is, de reden om het te schrijven en voor velen waarschijnlijk ook een van de redenen om het te kopen.

De kracht van het boek, de veelheid aan tips en recepten, is ook een valkuil. De opmaak is vrij druk; meerdere foto’s, in verschillend formaat en soms (deels) over elkaar heen geplaatst en meerdere recepten staan op een dubbele pagina wat het geheel onrustig maakt en vermoeiend om te lezen. Dit is uiteraard een kwestie van smaak.

Samenvattend: Sterren van de Hemel is geen dieetboek, geen boek vol waarschuwingen, maar een boek waarin samen genieten van lekker eten centraal staat. Larisse nodigt je daarbij van harte uit te denken in mogelijkheden en niet in beperkingen.