Peuters zijn dol op boeken waarin ze zelf op zoek kunnen gaan en waar ze wat kunnen ontdekken. Daarom zijn flapjesboeken altijd een succes. Ook dit is een vrolijk flapjesboek van stevig karton en komt uit de serie ‘Eikenbos verhalen’. Het verhaal speelt zich af in het Eikenbos. Beer schrijft drie brieven en brengt die naar zijn vrienden Eekhoorn, Kikker en Mol, hij nodigt ze uit voor een feestje. Beer gaat daarna een taart bakken en wanneer die klaar is komen zijn vrienden op bezoek.

Het is een eenvoudig verhaaltje dat dicht bij de belevingswereld van de peuter staat. Op elke twee bladzijden staat een rijmpje van 4 zinnen met vrolijke bijpassende illustraties en natuurlijk een flapje. De peuters worden actief betrokken bij het verhaal, er worden vragen gesteld waardoor ze meedenken over wie, wat en waar en ze kunnen de flapjes openmaken. Ook maken de peuters spelenderwijs kennis met de telrij tot drie.

HOEVEEL BRIEVEN ZIJN ER OVER?

TEL MAAR MET BEER MEE…

KIJK EENS WIE BIJ DE VIJVER WOONT?

VOOR HEM IS NUMMER TWEE.


De peuters vinden het geweldig om de flapjes open te maken en steeds weer zijn ze verrast over wat er verstopt zit. Je kunt dit boekje keer op keer voorlezen , maar het blijft leuk. Wel jammer dat de flapjes toch altijd wat teer zijn en soms lastig om open te maken, maar met wat hulp van juf lukt het best.