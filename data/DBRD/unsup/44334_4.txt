Bij het recenseren van een boek geeft men doorgaans als introductie een korte samenvatting van het begin van het verhaal. Het vervolg en de plot worden uiteraard niet verklapt. In het geval van Cross Your Heart werkt dit niet. Het begin van het verhaal staat aan het eind. Er valt weinig zinnigs over de inhoud te melden ervan uitgaande dat spoilers vermeden moeten worden.
Het verhaal is nogal verwarrend. Het lijkt erop alsof de uitgever het manuscript van de auteur, dat in losse hoofdstukken werd aangeleverd, van de trap heeft laten vallen. Vervolgens zijn de hoofdstukken in deels willekeurige volgorde in het boek opgenomen. Daardoor blijft de lezer gissen wat er aan de hand is. Hoofdstukken zijn als puzzelstukjes die de lezer zelf aan elkaar moet zien te leggen. Er zijn ook puzzelstukjes die erg op elkaar lijken en weinig toegevoegde waarde hebben. Ongeveer 50 pagina's voor het eind begint alles duidelijk te worden; dat is op het moment dat de lezer inmiddels zo gepuzzeld heeft dat deze het plaatje al vrijwel compleet heeft.
Wel moet gezegd dat Pinborough de spanning erin weet te houden.
Haar vorige boek Behind her Eyes leest gemakkelijker, maar had voor lezers die niet van paranormale ontknopingen houden een teleurstellend plot. Cross Your Heart overstelpt de lezer met vragen en heeft een meer realistisch eind.