Een verdwijning met op de achtergrond een politiek verhaal. Want Jasper, de zoon van kersvers Antwerps lijsttrekker Philip Colman van de liberale partij is verdwenen. Een verkoold lijk in een vervallen loods in de Antwerpse haven, iets wat Chloë, dochter van Philip, en tweelingzus van Jasper in een visioen had gezien. Spijtig genoeg wordt hier niet verder op doorgegaan. Toch is alles op één of andere manier met elkaar verweven, maar hoe? In een race tegen de tijd onderzoekt de politie de zaak. Zwaar onder druk want de partij van Colman is leverancier van de premier en z'n vrouw is advocate. De obligate journalist probeert zijn graantje mee te pikken en maakt gebruik van een perslek.
Paul de Bruyn neemt ons mee in een mooi en geloofwaardig verhaal naar Antwerpen . Een bezorgde politicus die met zijn familie inzit maar ook met z'n carrière in het hoofd zit. Doet hij het juiste?
De auteur maakt gretig gebruik van zijn journalistieke ervaring, al vind ik het een beetje jammer dat er niet meer buitenlandse actie in zat, gezien hij buitenlands redacteur is geweest. Een aangename kennismaking met deze schrijver doch is er altijd ruimte voor verbetering. Zo zou hij consequenter moeten zijn in zijn naam en voornaam gebruik en zou hij ervoor moeten zorgen dat de namen van belangrijke personages niet te veel op elkaar lijken.
Eigenlijk hoop ik dat Paul de commentaar over zijn boek leest en ter harte neemt. Want als hij nog een boek wil schrijven in dit genre kan hij best dezelfde politiepersonages nemen, we kennen ze immers al, maar willen ze nog beter kennen.
Ik heb het boek graag gelezen, zonder twijfel, maar ik bleef niet achter met het gevoel dat ik achterover geblazen was. Dit was een degelijke thriller, niet meer, maar ook niet minder. Op een of andere manier kijk ik dan toch weer uit naar een volgend boek, als hij dezelfde personages gebruikt, en om te kijken of hij iets met de commentaren doet. Vooral omdat ik een zwak heb voor Belgische misdaadauteurs. Drie sterren zijn hier wel op zijn plaats vind ik.