Wie heeft er in Nederland ooit van Dianne Emley gehoord? Geboren in Texas en al op jonge leeftijd een gepassioneerde lezer. En die leeftijd was ook echt jong want ze raakte gefrustreerd omdat haar woordenschat onvoldoende was om de verhalen die ze las ook te kunnen begrijpen.
Op latere leeftijd is dit gelukkig allemaal goed gekomen. Tijdens haar studie Frans aan de universiteit van Bordeaux maakte ze kennis met Europa. Weer terug in haar geboorteland en een aantal baantjes later kwam haar drang naar het schrijven weer opzetten en was er nog een wereldreis nodig om haar echt aan het schrijven te zetten.
Een zoektocht bleek nog nodig te zijn om uiteindelijk de hoofdfiguur, haar held Nan Vining, tegen het lijf te lopen. En daarmee was de beer pas echt goed los.
Het verhaal begint heftig, door de kennismaking met Frances Ann Lynde, als zedenpolitie vaak opererend als lokhoertje. Ze komt in aanraking met een stelletje en geniet van de wilde seks met dit duo. Tot haar lijk wordt gevonden.
Rechercheur Nan Vining, zelf pas terugkerend als slachtoffer van een moordaanslag, ziet overeenkomsten met haar eigen verleden en is er op gebrand om zich op de zaak te storten. Als korte tijd later de vermissing wordt gemeld van Lisa Shipp is het voor haar duidelijk dat hier een seriemoordenaar aan de gang is. Terughoudend door de angst van haar eigen ervaring probeert ze steeds dieper in de geest van de dader te kruipen. Overvallen door angstaanvallen maar voortgestuwd door de wil om deze bloederige moordpartijen stop te zetten wordt ze heen en weer geslingerd tussen hoop en vrees. Opboksend tegen het establishment van de gemeente moet ze regelmatig tot op het tandvlees gaan om de eindstreep te kunnen halen.
Het zou bijna niet kunnen dat dit een debuut is. Als de cover een naam als Slaughter of Gerritsen vermeldt dan misstaat dit in het geheel niet. Een verhaal dat overloopt van constant voortdurende spanning, dreiging en uitstralend gevaar. Terwijl het echt geen kloon is van beide topauteurs maar een eigen schrijfstijl kent met originele wendingen. Vol vaart waarbij je geen moment wordt gegund om als lezer even op adem te komen. Werkelijk van het begin tot het einde een groot zinderend gebeuren. In interviews geeft Emley aan dat Nan Vining haar grote held is. Ze zal dit gevoel met iedereen moeten delen die dit debuut gelezen heeft.
Laat er snel nog meer verschijnen van haar want er is nog meer dan voldoende potentie voor ontwikkeling aanwezig. Een waardering van 4 sterren is eigenlijk te mager maar de verwachting op een vervolg op dit debuut moet ruimte overlaten voor de maximale waardering.