Een sobere cover met een gehavend meisjesgezicht laat je in het ongewisse welke gruwel er achter dit verhaal schuilt.
Het debuut van Jordi Llobregat is er eentje van ongekende beeldspraak, historische feiten en een mysterie waar je gewoon moet verder lezen om het te ontrafelen. Niets wordt te vroeg weggegeven.
Met een prachtige achtergrondgeschiedenis van Barcelona ten tijde van de 19e eeuw, de verschillen tussen arm en rijk, man en vrouw… die toen normaal was, de personages die kleurrijk omschreven worden… Deze auteur weet hoe hij zijn lezers moet boeien.
Geen enkel moment heeft dit boek me teleurgesteld en waar een korte inhoud gewag maakt over de gruwelijke moorden op jonge meisjes, laat de auteur je met zijn woordkeuze bijna zelf het mes hanteren. Zo goed (en gruwelijk) heeft hij het allemaal omschreven.

Vroeger had ik zoiets van “ik lees alleen boeken van Amerikaanse of Engelse origine”, toen verbreedde ik mijn keuze al naar Vlaamse of Nederlandstalige auteurs, maar sedert ik een eigen blog heb, heb ik mijn keuze uitgebreid en ben ik een fan geworden van Spaanse auteurs. Jordi Llobregat voeg ik er met plezier aan toe en geef ik deze historische literaire thriller met plezier 4 sterren.