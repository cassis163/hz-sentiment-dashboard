Mensen zijn vaak gewoontedieren en dat is met politievrouw en alleenstaande moeder Helen Weeks niet anders. Iedere ochtend als zij naar haar werk gaat, koopt zij in de krantenkiosk van Javed Ahktar een pakje kauwgom, een reep chocola en de krant voor onderweg. Op een ochtend veroorzaken drie opgeschoten jongens problemen in de kiosk en de altijd zo goedaardige en rustige Javed gaat door het lint. Hij sluit de kiosk en de rolluiken en gijzelt Helen Weeks en een tweede toevallige klant onder bedreiging van een vuurwapen.

Javed´s zoon Amin heeft in de gevangenis zelfmoord gepleegd, althans dat is de officële verklaring voor zijn dood. Javed gelooft daar niets van en in ruil voor de vrijlating van Helen Weeks en Stephen Mitchell eist hij dat inspecteur Tom Thorne onderzoek doet naar de omstandigheden rond de dood van Amim en de schuldige voor het gerecht brengt.

Thorne begint met zijn onderzoek. Aanvankelijk ziet het er naar uit dat Javed het bij het verkeerde einde heeft en dat er inderdaad sprake is van zelfmoord maar naarmate het onderzoek vordert, stuit Thorne op zaken die maar beter voor de buitenwereld verborgen kunnen blijven. De druk op Thorne om snel met resultaten te komen neemt toe omdat Javed steeds onberekenbaarder wordt. Daarnaast wil de leider van het arrestatieteam ingrijpen en met geweld een einde aan de gijzeling maken.

Ten dode opgeschreven is de tiende misdaadroman met inspecteur Tom Thorne in de hoofdrol. Het verhaal kent veel korte hoofdstukken en dat geeft snelheid. Het steeds wisselend perspectief van waaruit het verhaal wordt verteld zorgt voor de nodige dynamiek. De personages zijn goed uitgewerkt en er is veel aandacht voor de animositeit tussen de verschillende politiediensten en functionarissen. Thorne is in de serie boeken gegroeid en een boeiende inspecteur. Een man die niet terugdeinst als hij zich voor de oplossing van de zaak in de hoogste kringen moet begeven. Hij is echter ook getekend door het verleden en dat maakt hem intrigerend. De radeloosheid van Javed maar ook zijn vastberadenheid om met de gijzeling door te gaan totdat de laatste steen boven is, worden fraai beschreven. Helen is een sterke vrouw, die zowel als rechercheur en als moeder van een eenjarige kind het beste moet zien te maken van de situatie waarin zij verzeild is geraakt en zij doet dat met verve.

Ten dode opgeschreven is misschien niet het beste Thorne verhaal, daarvoor mist het de nodige spanning maar het is alleszins de moeite van het lezen waard. Je verveelt je geen moment. Mark Billingham behoort tot de betere misdaadauteurs uit het Verenigd Koninkrijk en dat laat hij met deze thriller nog maar weer eens zien.