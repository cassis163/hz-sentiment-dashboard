Het zit Lotte niet mee. Ze zit werkloos thuis en met een huisgenoot als Flo die in alles een complottheorie ziet, is dat niet echt haar ideaalbeeld. Wanneer er nog een aantal tegenslagen volgen lijkt ze het liefst te willen zwelgen in zelfmedelijden. Haar beste vriendin Sophie verblijft voor haar werk tijdelijk in New York dus veel meer dan telefonisch contact zit er helaas niet in. Maar dan reageert Sophie niet meer op de berichtjes die Lotte stuurt. Volgens Lotte kan dat maar één ding betekenen: er is iets mis. Ze denkt geen moment na en pakt het vliegtuig naar New York om uit te zoeken waar haar vriendin is. 

Marijke Vos (1985) studeerde sociaalpedagogische hulpverlening in Nijmegen en werkt als hulpverlener in de zorg. Al van jongs af aan schrijft Vos korte verhalen. In 2013 behaalde zij zelfs de finale van de schrijfwedstrijd van chicklit.nl. Haar roman Ik kom je halen! bracht zij eerder uit in eigen beheer onder de titel Start spreading the news. Inmiddels heeft Vos het verhaal herschreven en uitgebreid.

Hoewel de reis begint in New York komt Lotte al gauw terecht op andere locaties tijdens een spannende roadtrip. Dit gaat gepaard met wilde avonturen. Deze avonturen springen soms van de hak op de tak en kennen een wisselend tempo. Waar een situatie eerst langzaam geïntroduceerd wordt, wordt deze vervolgens in een rap tempo afgesloten. Het lijkt hierbij bijna alsof er scènes ontbreken.

Elk hoofdstuk is genummerd in ‘Las Vegas style’ en begint met een anekdote over de vriendschap tussen Lotte en Sophie. Deze herinneringen laten zien hoe krachtig deze vriendschap precies is. Het is voor de lezer dan ook meteen duidelijk hoe belangrijk Sophie voor Lotte is. Haar keuze om Sophie achterna te reizen komt dan ook niet uit de lucht vallen.

Lotte lijkt in het begin nog een beetje zelfzuchtig, maar dit verandert onmiddellijk wanneer ze denkt dat haar vriendin in gevaar is. Ze ontpopt zich tot een ware heldin en je weet dat ze alles over heeft voor Sophie. Een betere vriendin kun je je niet wensen. 

Niet alle personages en plotwendingen lijken helemaal op hun plaats in Ik kom je halen. Sommige dingen lijken niet te passen in het grote geheel en ook de geloofwaardigheid is soms ver te zoeken. In het plot zijn een paar flinke steken laten vallen, maar dat maakt Vos ruimschoots goed met haar gevoel voor humor en de manier waarop ze vriendschap tussen Lotte en Sophie zo krachtig neerzet.