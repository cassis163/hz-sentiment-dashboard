Over dementie wordt de laatste tijd veel gesproken en geschreven. Dat is goed. Het is een ziekte die veel mensen treft. Niet alleen de patiënt wordt slachtoffer, ook de naaste kring van familieleden wordt vaak zwaar getroffen.

Bregje Bleeker heeft Eva geschreven als een ode aan haar overleden moeder. Bepaalde feiten zijn anders dan ze zich in werkelijkheid hebben afgespeeld om redenen van privacy maar de lijdensweg van haar moeder loopt als een rode draad door het boek.

Haar moeder, hier Eva genoemd, groeit op in een arm gezin in Brabant. Ze is in 1942 geboren en in die tijd maar vooral de omgeving was het zeker niet gebruikelijk voor meisjes om carrière te maken. De huishoudschool was vaak het hoogst haalbare.
Eva's vader is weinig bij het gezin betrokken, alleen misschien tijdens zijn driftbuien, haar moeder is wel een ambitieuze vrouw met als levensmotto “Zorg dat je nooit van een man afhankelijk wordt.

Het lukt Eva om naar het gymnasium te gaan, een medische studie te volgen, carrière te maken en het zelfs tot hoogleraar erfelijkheidsleer te schoppen. Een prachtige loopbaan, die helaas ruw in haar 48e jaar levensjaar tot een einde komt door een hersenziekte waardoor ze in vrij korte tijd dementeert en lichamelijk aftakelt. Het tweede deel van het boek gaat vooral over dit proces en wat het met Eva en haar familie, vooral de schrijfster, doet.

Het verhaal is aangrijpend; een nog jonge vrouw die in zo'n korte tijd volledig afhankelijk wordt van anderen en iedere controle over het leven verliest, zal niemand onberoerd laten. Toch miste ik vaak de echte emotie in de tekst, het leek dan op een verslag van gebeurtenissen, een kale opsomming van feiten. Soms vallen dingen uit de lucht (bijvoorbeeld de anorexia van de schrijfster) zonder aanleiding of vervolg. Ik bleef te vaak met vraagtekens achter.
Wellicht komt dit door de beslissing van de schrijfster om bepaalde zaken privé te houden. Dat valt te billijken maar werkt toch een zekere oppervlakkigheid in de hand.
Ondanks deze kritische kanttekening, vind ik het verhaal van Eva ontroerend en beslist de moeite waard om te lezen.