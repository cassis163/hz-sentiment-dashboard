Fratello is het tweede deel van de trilogie Martelli, waarin de zestienjarige Devine betrokken raakt bij een strijd tussen een familie met een bijzondere gave en een hebzuchtige sadist. Dat is de samenvatting van dit boek zoals hij onderaan in de flaptekst staat. In dit tweede deel komt Devine in Huize Bellafonti terecht, dat het hoofdkwartier wordt van het verzet. Er wordt iets meer duidelijk over haar vriend Olivier uit boek een die de jongere broer blijkt te zijn van Casper. Devine reist met Casper door de wereld van Nilumerti. Hun doel is de verzetsstad Femsen te bereiken. Onderweg moeten ze de Neros van Vecci uit de weg blijven en dat valt nog niet mee. Devine en Casper komen door een bergachtig gebied en er loert overal gevaar. Er zijn spionnen van Vecci die zich voordoen als vrienden. Wie kun je vertrouwen en wie niet?

Intussen is Sanvier, de broer van Devine ook in Huize Bellafonti aangekomen, maar Devine is vertrokken. Hij sluit zich aan bij de UCV en doet mee aan een aanslag op het kasteel van Vecci, samen met de fanatieke Londe die de bommen maakt. Haar motief voor deze strijd wordt later in het verhaal duidelijk. Ze besluiten samen naar Citta Dei Midici te reizen, waar de belangrijkste verzetsgroepe tegen Vecci zit.

Casper en Devine komen in Femsen aan en dan blijkt dat Vecci een kinderleger heeft dat de stad aanvalt. Er volgt een rampzalig gevecht. Heeft Casper nu eigenlijk wel een goed plan om het van Vecci te kunnen winnen? Devinde komt erachter waar Casper zijn plan vandaan haalt en verliest haar geloof in hem.

In deel twee wordt langzaam iets meer duidelijk over bepaalde personages zoals de broer van Casper en een paar kinderen die het schilderij zijn ingestapt in het Openluchtmuseum. Sommige daarvan hebben zich bij Vecci aangesloten, andere zijn bij de UCV tegen Vecci gaan vechten. Er wordt in dit boek ingegaan op hoe het zo gekomen is dat Vecci Nilumerti in zijn bezit wil krijgen. Daarbij kom je als lezers iets meer te weten over de familie Martelli.
Vecci is de sadist die erachter zit waarom er zoveel kinderen zijn verdwenen. Hij maakt een kinderleger. Hij is een sadist en doet er alles aan om Nilumerti in zijn macht te krijgen.

Door alle personages die in het verhaal meedoen, soms hele groepen, blijft het lastig om alles als lezer goed uit elkaar te houden. De lijst met namen en begrippen achter in het boek zou daar bij kunnen helpen, maar die ontdekte ik pas achteraf.
Het verhaal leest als een queesteverhaal met een reis, maar het probleem van de twee werelden, de wereld in Nederland waar Devine woonde en de wereld in het schilderij en hoe die bij elkaar kunnen komen is nog steeds niet opgelost. Wat dat betreft is dit echt een tweede deel, het middenstuk van een trilogie. Van sommige personages wordt iets meer duidelijk maar de echte oplossing en of die er komen zal, komt waarschijnlijk pas in deel 3 aan bod.
Ik vond het verhaal erg in korte stukjes opgedeeld vanuit veel verschillende personen waarmee ik niet echt een binding kreeg. De beweegredenen van Devine voor haar daden en het plan wat Casper heeft, waarom hij reageert zoals hij doet, het blijven raadsels. Hopelijk brengt deel 3 de uitkomst.
Het verhaal beklijft niet echt bij mij, al leest het wel goed. Het bijzondere om in een wereld van een schilderij te leven, komt naar voren doordat de afstanden tijdens de reis steeds korter duren, wat te maken kan hebben met het perspectief in een schilderij. Verder wordt er weinig gebruik gemaakt van dit gegeven waardoor het net zo goed in een historische periode gespeeld zou kunnen hebben. Het fantasy-element had wat mij betreft wel wat duidelijker aanwezig mogen zijn. Griezelig is het wel, vanwege de sadistische praktijken die de antagonist erop na houdt.
Ik ben benieuwd naar het antwoord op de vraag of de werelden bij elkaar komen en wat er nu met deze schilderijwereld gaat gebeuren. Welke rol zullen Casper en Tonio Martelli daarin nog spelen en wie wint het, Vecci of Casper? En dan is een andere vraag natuurlijk wat Devine en Sanvier daaraan bijdragen. Wat dat betreft blijft het dus wel een spannend avonturenverhaal in een vreemdsoortige setting.