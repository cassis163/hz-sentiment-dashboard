Boy21 is een ontroerend verhaal dat zeker ook zijn plaats in de YA categorie verdient.
Finley is een beetje een zonderling. Hij zegt niet veel, en de enige reden waarom hij op school toch een beetje aanvaard wordt, is zijn talent in het basket. Naast zijn vriendin Erin, die voor hem door een vuur zou gaan, zijn vader en gehandicapte grootvader, staat hij helemaal alleen in het leven.
Toch tot een nieuwe jongen in zijn dorp komt wonen. Hij noemt zich Boy21 en is al een even grote zonderling als Finley zelf.
Zijn basketbal coach verplicht hem er toe zich te ontfermen over Russel, die dus enkel nog Boy21 wil genoemd worden en enkel onzin uitkraamt over het feit dat hij van een andere planeet zou zijn, omdat hij een traumatische ervaring meemaakte en best wel een vriend kan gebruiken. Dat hij per toeval ook een basket legende is, maakt het voor de coach natuurlijk des te belangrijker dat hij snel integreert.
Finley doet braaf, maar toch wel tegen zijn zin, wat er van hem gevraagd wordt, hoewel hij goed beseft dat deze gehoorzaamheid hem wel eens zijn plaats in het team zou kunnen kosten.

Stilaan ontwikkelt zich een prachtige vriendschap en wordt duidelijk dat de twee jongens nog niet zo hard van elkaar verschillen als ze wel dachten.