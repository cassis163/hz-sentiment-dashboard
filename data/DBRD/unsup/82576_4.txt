Dit boek toont een mooie selectie aan Zweedse schrijvers met een introductie in Zweedse thrillerliteratuur door de redacteur. Verschillende schrijvers, die samenwerkten aan deze verzameling, kende ik al, andere nog niet. Velen onder hen schreven een nieuw kortverhaal voor deze verzameling, andere lagen al klaar. En kortverhalen zijn soms een genre op zichzelf. Hoewel niet allemaal thrillers, de meeste zelfs niet, heb ik genoten van enkelen van bekenden als Maj Sjöwall & Per Wahlöö, Henning Mankell & Håkan Nesser, die speciaal samenwerkten aan één gezamenlijk verhaal, Johan Theorin, en Stieg Larsson maar ik werd ook verrast door bijvoorbeeld nieuwe namen als Magnus Montelius, Malin Persson Giolito, Veronica Von Schenck en door Stieg Larsson's levenspartner Eva Gabrielsson. Hoewel deze laatste geen professionele schrijfster is, nam ze de samenwerking aan en schreef ze zelf eveneens een kortverhaal, onder de titel "Pauls sista sommar" dat me ook heel goed beviel. Zovele namen werden vermeld in de introductie dat ik weer super benieuwd ben geworden naar enkele die ik nog niet ken. En dit hoewel ik er waarschijnlijk al meer heb gelezen dan de gemiddelde fan van Zweedse thrillers omdat ik in de taal zelf kan lezen. Ik kan dit trouwens aanraden aan iedereen omdat dit de deur opent naar nog zoveel meer goede Zweedse schrijvers!