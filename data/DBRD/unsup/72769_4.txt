Recensie van ‘'Nachtwild'

Het boek
‘Nachtwild’ is het waargebeurde verhaal van Anoek de Groot.
Op een zeker moment vertrekt Anoek, uit een gevoel van onvrede met haar leven als kunstenares in Amsterdam, naar Tokio om daar te gaan werken als nachtclubdanseres.

Het avontuur waar zij in terecht komt zal acht jaar duren en haar leven voorgoed veranderen. Haar carrière als exotisch danseres brengt haar midden in een nachtleven dat beheerst wordt door de onderwereld.

Door de persoonlijke manier waarop Anoek met haar klanten omgaat krijgt zij een kijkje achter de schermen van de geheime wereld van de Japanse mizu shobai (het nachtelijke uitgaansleven.) Haar persoonlijke benadering brengt haar bovendien diverse intense doch kortstondige romances en vriendschappen.

Anoek wordt door haar agent overgeplaatst naar Sapporo. Zij gebruikt daar de schuilnaam Amber en waagt zich aan het verslavende spel van erotiek en verleiding. In een verkenningstocht naar haar eigen identiteit blijkt de grens tussen glamour en destructie uiterst dun te zijn. Haar grenzen worden keer op keer op de proef gesteld.

Na deze periode keert zij terug naar Tokio en dwingt een auditie af in eliteclub ‘Private Eyes’, waar ze wordt aangenomen. Ondanks de glamour die deze club uitstraat, is de realiteit keihard. De concurrentie is moordend. Anouk komt hier onder hevige druk te staan om veel geld te verdienen en wordt hard geconfronteerd met de keerzijde van alle roem en rijkdom.

“Als ik in de spiegel kijk, lijk ik alles weer onder controle te hebben, maar diep van binnen ben ik geknakt. Wat is het dat me hier nog houdt?”

Ziet Anoek kans haar eigen identiteit te bewaren of zal zij zichzelf verliezen in deze vreemde wereld? Je leest het in ‘Nachtwild’.

Visie van de recensent
‘Nachtwild’ is een absolute aanrader! De auteur gunt ons niet alleen een unieke kijk in het werken als danseres in het nachtleven, maar ook in een belangrijk deel van haar eigen leven.

Daarbij bedient De Groot zich van een schrijfstijl die zó puur en werkelijk is dat de lezer het gevoel krijgt persoonlijk aanwezig te zijn, de kleuren en de lichten van het nachtleven te zien en zelfs de geuren te ruiken! Een boek dat zich maar moeilijk laat wegleggen.

Over de auteur
Anoek de Groot (1970) is afgestudeerd aan de Kunst Academie in Den Haag. Als fotojournaliste werkt ze nu voor de Agence France-Presse. Met haar foto's en kunst heeft ze verschillende prijzen gewonnen en in musea geëxposeerd. Haar schrijversdebuut ‘Nachtwild’ geeft ons een unieke kijk achter de schermen van het Japanse nachtleven.

Uitvoering
ISBN : 9789038925042
Uitgever : Elmar B.V.
Bladzijden : 470
Bindwijze : Paperback