Addie heeft een stomme fout gemaakt waardoor ze zich nu doodongelukkig voelt. Hierdoor is ze bang dat ze haar hele toekomst heeft verpest. Wat ook niet helpt is dat ze door deze stomme fout steeds ruzie heeft met haar broer én beste vriend Ian. Hij blijft steeds pushen dat ze alles moet opbiechten aan hun moeder.

Addie hoopt dat de over-de-top-bruiloft van haar tante Mel in Ierland haar kan afleiden van de stomme fout die ze thuis heeft gemaakt, maar alles gaat anders dan gepland. Ian gooit al hun vakantieplannen overhoop en voordat Addie doorheeft wat er gebeurd raakt ze verzeild in een wilde roadtrip door Ierland. Deze maakt ze samen met Ian en zijn vriend Rowan, die ze elke kilometer interessanter begint te vinden. Het enige wat houvast geeft tijdens deze reis is de reisgids Ierland voor mensen met liefdesverdriet.

Wist je dat elk blaadje van het klavertje ergens voor staat? Dat is zo, lieverd. Geloof, hoop en liefde. En mocht je er eentje vinden met vier blaadjes, nou, dan staat die vierde voor geluk. Geloof, hoop, liefde en geluk. Maar boven alles wens ik je liefde toe. Liefde is haar eigen vorm van geluk.

Liefde & geluk leest meteen lekker weg. Als lezer wil je eigenlijk blijven doorlezen, omdat het zo heerlijk is geschreven. Je leest het boek vanuit het perspectief van Addie, een hoofdpersonage waar je jezelf makkelijk in kan herkennen. Dit perspectief wordt afgewisseld met stukjes uit een reisgids, Ierland voor mensen met liefdesverdriet. Door de manier van schrijven word je nieuwsgierig naar het geheim wat Addie zo graag verborgen wil houden. Gaandeweg het verhaal kom je erachter dat zij niet het enige personage is met geheimen. Rowan is het personage waar je meteen verliefd op word. Wat mede komt door zijn fantastische kledingsmaak, hij draagt namelijk alleen maar toffe shirts met kattenprint. De goede opbouw van het verhaal zorgt ervoor dat alles op het juiste moment samen komt. Het verhaal sluit af met een mooi epiloog. Zodat je toch een glimp kan opvangen hoe het verder gaat in Amerika, als de roadtrip ten einde is gekomen.

Op de cover van liefde & geluk staat een klavertje afgebeeld. Dit past bij de titel van het boek en bij Ierland. Het leuke aan de cover is dat één blaadje van het klavertje roze is gekleurd, zodat het een hartje vormt. Ook aan de binnenkant van het boek komen de klavertjes terug, een mooi detail.

Liefde & geluk leest heerlijk weg en neemt je mee op reis. Als lezer word je hierdoor niet alleen verliefd op de personages uit dit boek, maar ook op het sprookjesachtige Ierland.