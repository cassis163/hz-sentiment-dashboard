Dat Anne Moon Disko ook beeldend kunstenaar is lees je terug in het boek Kleine hellen. Naast de mooie cover is de taal beeldend. Het verhaal speelt zich af in een kunstenaarswereld en er wordt kwistig gerefereerd naar kunst, literatuur en muziek.

Kleine hellen is het verhaal van zus Vera, schrijver en jongere broer Max, kunstenaar. Vera is ongeneeslijk ziek en beleeft bepaalde pijnlijke momenten opnieuw. Het boek begint met de verdrinkingsdood van haar broertje Menko. Vera voelt zich nog steeds schuldig mede door de houding van haar ouders, die deze dood ieder op hun eigen manier proberen te verwerken, maar ze zijn er niet voor Vera. Max wordt na Menko geboren. Als de ouders uit het leven van Vera en Max verdwijnen, ontfermen opa en oma zich over Max en Vera. Nadat de grootouders zijn gestorven, zijn Vera en Max op elkaar aangewezen. Max heeft het moeilijk nu Vera zal sterven.

Het voornaamste thema is verlies, loslaten en verwerking. Dit wordt beeldend weergegeven door terug te grijpen op metaforen opgediept uit de muziek en kunst. Dit wordt op ingenieuze wijze in de roman gebracht.

Er gebeurt veel in deze korte roman, die eigenlijk meer een novelle is. Door de veelheid van verhaallijnen in een dergelijk klein boekje, waarbij verschillende vertelperspectieven worden gebruikt en heden en verleden door elkaar lopen, lijkt het soms op een verzameling korte verhalen met gemeenschappelijke hoofdpersonen. Vooral ook door de uitstapjes naar de kunst lijkt de auteur teveel te willen laten zien.

De taal is soms rijk en de beschrijvingen zijn fraai, toch zou het boek me meer aangesproken hebben als het verhaal wat verder uitgewerkt was. Dan hadden de hoofdpersonen waarschijnlijk ook meer aangesproken. Nu weet ik dat ze veel ellende over zich heen hebben gehad, maar ze missen diepte. Deze diepte alleen creÃ«ren door te vertellen welke muziek ze luisteren en welke boeken ze lezen is niet genoeg voor mij.

Al met al graag gelezen, maar het boek laat geen blijvende herinnering achter, ondanks de zeer fraai vormgegeven kaft.