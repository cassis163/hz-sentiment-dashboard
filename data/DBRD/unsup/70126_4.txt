Dit is het eerste boek dat ik van Jilliane Hoffman lees en dat was een dikke meevaller. Deze Amerikaanse schrijfster werkte in Florida als officier van justitie en als adviseur voor de FBI bij complexe moordonderzoeken, drugshandel en georganiseerde misdaad. Ze werd fulltime schrijfster en haar eerste thriller Vergelding verscheen in 2004 en met succes.
Faith maakt op die stormachtige avond een keuze. Ze helpt de jonge vrouw niet die om hulp vraagt. Een fatale keuze voor deze jonge vrouw zo blijkt later. En eenmaal het feit wereldkundig is gemaakt, barst de mediastorm los. Hoffman beschrijft de gevoelens van Faith heel erg goed zodat je haar keuze begrijpt. De gevolgen voor Faith zelf zijn ook niet voor de poes. Een keuze maken is niet zo zwart-wit als de media zegt, iets om over na te denken. Maar dat ondervindt iedereen wel eens bij bepaalde beslissingen.
De verschillende karakters worden maar uitgediept naar het gebeuren, ze blijven met andere woorden tweedimensionaal. De gevoelens van Faith komen net iets teveel aan bod ook. Hierin valt Hoffman in herhaling, dat had iets minder gekund zodat er ruimte was geweest voor de uitdieping van haar karakter en dat van andere personages.
De kleine getuige is een goed opgebouwd en zelfs aangrijpend boek. Op bepaalde momenten spannend, op andere wat trager maar het leest heel vlot. Deze auteur heb ik in ieder geval al genoteerd.