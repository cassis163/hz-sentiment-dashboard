De Amerikaanse auteur Larry Bond is het ultieme prototype van een ervaringsdeskundige. Hij was een aantal jaren marineofficier aan boord van een torpedobootjager, maar eens terug aan wal koos hij ervoor zijn ervaringen en kennis toe te vertrouwen aan het papier. Inmiddels heeft hij negen boeken op zijn naam staan die alle maritieme avonturen als onderwerp hebben. Zijn recentste is Ramkoers, over een landelijk conflict dat zich dreigt te ontwikkelen tot een heuse wereldoorlog. Ramkoers  is tevens het vierde boek van Bond met kapitein-luitenant ter zee Jerry Mitchell in de hoofdrol.
Commandant Jerry Mitchell is met zijn onderzeeboot North Dakota op observatietocht in de Zuid-Chinese zee als hij getuige is van een beschieting van een Vietnamees koopvaardijschip. Onderzoek wijst uit dat het een aanval was door een Chinese torpedojager. De oorzaak moet gezocht worden in een jarenlang aanslepend conflict over de eigendom van de Spratly eilanden.
Terugkoppeling van dit incident naar de Amerikaanse president Ken Myles is meteen de start van een conflict dat snel in omvang groeit, vooral als de vergelding naar de Chinese agressor zich vertaalt in het torpederen van alle olietankers die eindbestemming China hebben. Mitchell ontdekt dat een aantal landen samenwerken en proberen de economie van China lam te leggen door de olietoevoer af te snijden. Amerika bevindt zich in een politiek ongemakkelijke positie omdat het met een paar aanvallende landen vredesovereenkomsten heeft afgesloten. Op hoog politiek niveau wordt besloten om geen partij te kiezen maar te trachten de wederzijdse aanvallen te voorkomen. Het duurt echter niet lang of Amerika is ook een volledige partij in dit conflict...
Ramkoers  is een oorlogsverhaal dat klein begint met een conflict tussen twee Aziatische landen en langzaam uitdijt naar een heuse wereldoorlog. Larry Bond beschikt over ongekende technische kwaliteiten en veel tactische en strategische kennis van maritieme oorlogvoering. In Ramkoers  neemt hij de ruimte om zich helemaal uit te leven. Bijna supersonische onderzeeboten, volgestouwd met technologische hoogstandjes, proberen het kwaad te keren en het conflict te stoppen. Dat deel van het verhaal speelt zich hoofdzakelijk onder water af en is een ware smulpartij voor lezers die geïnteresseerd zijn in alles wat met de maritieme techniek te maken heeft.
Daarnaast wordt op het vasteland een internationaal politiek spel gespeeld waarbij alles uit de kast wordt getrokken wat maar enigszins van belang is voor de politiek; de invloed die de naderende presidentsverkiezingen op het conflict hebben is daar maar één voorbeeld van.
De combinatie techniek en politiek maakt Ramkoers  enerzijds interessant voor een breed publiek maar anderzijds ook moeilijk leesbaar voor de wat minder technisch georiënteerde lezer. Die zal zich met regelmaat afvragen waar het verhaal over gaat. De auteur steekt wel de helpende hand toe door een strakke structuur toe te passen in de opzet: het verhaal leest als een ooggetuigenverslag. Geen flashbacks, maar een strakke tijdsvolgorde en vermelding van locaties en partijen moeten helpen de juiste koers vast te houden. Alleen is het 508 pagina’s tellende verhaal zo veelomvattend en breed opgezet dat menig lezer blij zal zijn dat Ramkoers  geen verslag is van de Tachtigjarige Oorlog. Wel kan, vanwege het stijgende aantal vrouwelijke militairen, Ramkoers  ook aantrekkelijk zijn voor vrouwelijke lezers.