'Schaduwspel', Wolfgang #2, is een complex verhaal, dat je met aandacht moet lezen om het overzicht niet kwijt te raken en de personages uit elkaar te houden. Ellen G. zet een intelligente thriller neer, waarin zowel het Berlijn van vóór de Muur als de huidige neonaziproblematiek een plaats heeft gekregen.
Prettig en stoer taalgebruik, gelardeerd met humor en cynisme, maar evenals in 'Bloedbruiloft', Wolfgang #1, zijn de beschrijvingen en toelichtingen aan de uitvoerige kant. Op een gegeven moment weet je wel dat de auteur Berlijn goed kent, dat hoeft niet steeds opnieuw benadrukt te worden. De karakters van de hoofdrolspelers zijn zwaar aangezet, bij het onechte af.
'Schaduwspel' is wat ik een druk boek noem: veel personages, de ene gebeurtenis na de andere, drama op drama. Boeiend en vermoeiend tegelijkertijd. Eerlijk gezegd had ik van dit tweede deel in de Wolfgangreeks meer verwacht, wellicht worden mijn verwachtingen in #3, 'Verdorven', wél ingelost.