Dit boek heb ik mogen lezen voor een leesclub.
Het begint anders dan dat je gewend bent. Jenny heet je hartelijk welkom, doet mij Amerikaans aan. Voorin het boek staat een plattegrond van het zelfbedachte eiland Mure.
Flora woont haar hele leven al op haar geliefde geboorte eiland Mure met prachtige stranden, schitterende uitzichten en de overweldigende natuur.
Voor haar werk verhuist ze naar het drukke en anonieme Londen om daar carrière te maken bij een advocatenkantoor, althans dat denkt zij. Het valt haar erg tegen in het chaotische, lawaaierige Londen. Het is zo anders dan Mure. Flora is helemaal weg van haar baas Joël. Helaas gunt deze stugge en norse baas haar geen blik waardig.
Op een dag komt één van de grootste klanten van het kantoor, genaamd Colton Rogers op de zaak, die op zoek is naar een persoon die een juridische zaak moet afhandelen op het eiland Mure. Aangezien Flora daar vandaan komt wordt zij op de zaak gezet. Iets wat Flora totaal niet zit zitten.
Wanneer Flora weer op Mure aankomt trekt zij in bij haar vader en broers die hier nog steeds woonachtig zijn. Hier blijkt niets te zijn veranderd en heeft de tijd stilgestaan. Aangezien Colton zich in het begin niet laat zien of horen verveelt Flora zich stierlijk. Wanneer ze op een dag het kookboek van haar overleden moeder vindt bloeit de passie voor het koken weer op. Op aanraden van anderen opent zij een pop-up restaurant met de heerlijke recepten van haar moeder. Door dit alles begint Flora zich langzaamaan weer thuis te voelen op haar thuisbasis.
Maar hoe zit het nu met de liefde? Zal zij deze vinden op Mure of toch in Londen?
De hoofdstukken in het boek zijn kort, door de schrijfstijl leest het boek lekker weg en in no time heb je het uitgelezen. Door de beschrijvingen van het eiland waan je, je meteen op het eiland en krijg je echt zin om daar naartoe te gaan. Heerlijk.
De personages vind ik echter oppervlakkig ondanks de verschillende wendingen die het boek heeft.
Echter, er komt een vervolg op dit boek, dus wie weet hoe dit verder gaat. Ben in ieder geval wel heel benieuwd.
Ook een leuk detail: de schrijfster heeft achter in het boek een aantal recepten uitgewerkt die je zelf kunt uitproberen. Geloof me, je krijgt meteen zin om te gaan bakken/kokkerellen.
Jenny Colgan is schrijver en woont in Schotland. In Engeland en Duitsland is ze al jaren een bestsellerauteur met haar geestige en hartverwarmende feelgoodromans.