Aantekeningen over het verplaatsen van obelisken van Arjen van Veelen heeft terecht de Libris Literatuurprijs gewonnen. Met dit debuut neemt Arjen je mee in het verhaal van de vriendschap én de verwerking van de plotselinge dood van zijn vriend Tomas (de Vlaamse schrijver Thomas Blondeau). Dit doet hij door middel van reizen naar Egypte, Lousiana, Leiden en België,. Door de foto's die gemaakt zijn met een wegwerpcameraatje gaf het boek mij een gevoel een reisdagboek te lezen, maar het is veel meer dan dat, het is filosofisch, historisch en emotioneel.

De verschillende verhaallijnen bleven mij boeien tot het einde en zijn zo geconstrueerd dat ik soms twee keer moest kijken of het verhaal over (bijvoorbeeld) Alexander de Grote of Tomas ging.
Wat mij opviel is dat het karakter van de hoofdpersoon oppervlakkig blijft, ook zijn relatie tot zijn vrouw en andere vrienden is nauwelijks beschreven. Voor een boek dat gedeeltelijk fictie en gedeeltelijk autobiografisch is begrijp ik dat, maar ik had toch meer willen weten. Gelukkig is er internet, waar de hoofdpersoon in het boek ook veel (of moet ik zeggen teveel?) gebruik van maakt. Door naar interviews en optredens te kijken kregen de schrijvers Arjen en Thomas Blondeau een gezicht en heb ik mijn honger naar meer informatie kunnen stillen.

Aantekeningen over het verplaatsen van obelisken is een boek wat mij niet losliet en ervoor zorgt dat ik over de vergankelijkheid van het leven én vriendschap ben gaan nadenken. Hierdoor ben ik mijn vriendschappen nog meer gaan koesteren en verdiepen. Tenslotte.. voor je het weet is het voorbij.