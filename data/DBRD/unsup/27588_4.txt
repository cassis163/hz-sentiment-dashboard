Recepten voor Liefde en Moord is een culinaire roman die speelt in Zuid-Afrika, in de omgeving van het gebied de Kleine Karoo. In die plaats wordt de plaatselijke krant Klein Karoo Gazette uitgegeven en in die krant heeft hoofdpersoon Tannie Maria een receptencolumn. Helaas moet deze receptencolumn plaatsmaken voor een ‘Lieve Mona’ probleemrubriek. Maar Tannie Maria weet ook die rubriek tot een succes te maken door problemen van mensen op te lossen met heerlijke recepten en goede adviezen.

Schrijfster Sally Andrew woont zelf ook in de Kleine Karoo en weet daarom als geen ander de sfeer in het kleine plaatsje te beschrijven. In het begin van het boek worden alle Zuid-Afrikaanse woorden die niet vertaald zijn cursief gedrukt. Maar als het verhaal vordert worden we geacht deze woorden inmiddels te kennen en verdwijnt de cursieve druk. En dat is fijn want het leidt af en is best een beetje onrustig lezen. Gelukkig zit je al snel midden in het verhaal en de avonturen van Tannie Maria; een vrouw van middelbare leeftijd met een mollige omvang en een passie voor lekker eten.

Tannie Maria heeft geen makkelijk leven achter de rug en was in haar huwelijk slachtoffer van huiselijk geweld. Een bekend en groot probleem in Zuid-Afrika. Als zij een brief krijgt van een vrouw die ook wordt mishandeld en niet veel later vermoord blijkt te zijn, komt Tannie Maria in actie en besluit de moordenaar achter slot en grendel te krijgen. Dit tot ongenoegen van de leuke en knappe rechercheur die het liefst zelf de zaak op wil lossen. Het zal geen verrassing zijn dat Tannie en de knappe rechercheur zich tot elkaar aangetrokken voelen. Of het in dit boek al tot meer zal leiden dan vriendschap, blijft nog even geheim.

Het boek past terecht in het genre ‘culinaire roman’ want de heerlijkheden die Tannie Maria bedenkt en kookt vliegen je op alle pagina's om de oren. Sally Andrew gaat echter ook in op de problematiek van vrouwenmishandeling en racisme en ook de politieke vraagstukken van Zuid-Afrika blijven niet onbesproken. Hoe dan ook weet ze al deze serieuze zaken moeiteloos te vermengen met een sappig en heel erg spannend verhaal. Je kunt niet anders dan verder lezen want je moet echt weten hoe het afloopt. Pas daarna ga je de keuken in om een heleboel lekkers te maken, want gelukkig staan alle recepten van de heerlijke gerechten die Tannie Maria maakt achterin het boek.

Het boek is in de ik-vorm geschreven en dat is even wennen. Tannie Maria heeft soms een wat kinderlijke manier van vertellen maar daar raak je snel aan gewend. Andrew gebruikt vrij korte zinnen en heeft een heel eigen stijl van schrijven en weet de spanning goed op te bouwen. Ook de beschrijvingen van de natuur, de dieren, de planten en vooral de andere personen in het boek zorgen ervoor dat het hele verhaal als een film aan je voorbij trekt.