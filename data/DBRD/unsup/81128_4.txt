‘Falco en de gestolen Stympha’s’ is een Young Adult verhaal voor jongeren vanaf 10 jaar. Het boek is los gebaseerd op de mythe van Herakles en zijn gevecht tegen de Stymphalische Moordvogels uit de Moerassen van het Oosten. ‘Falco en de gestolen Stympha’s’ is een verhaal over vriendschap, moed en het ontdekken van nieuwe werelden.

Na de Melt Down geldt het recht van de sterkste in Concordia. Het recht van de Alkeiden. Rovend trekken zij door het land en stelen de dierbare Stympha’s van het Vogelvolk. Tijdens zijn zoektocht naar de vogels beleeft Falco spannende avonturen en ontmoet hij nieuwe vrienden. Pas zodra hij samenwerkt, kan hij de vijand verslaan. En dan merkt hij dat de vijand veel gevaarlijker is dan hij aanvankelijk dacht.

Mijn visie
Een bijzonder debuut van Nienke Pool, die met ‘Falco en de gestolen Stympha’s’ blijk geeft van enorm veel fantasie en creativiteit. Zo verweeft zij originele onbestaande termen door het verhaal. ‘Grimlachen’, briljant toch?

“Het dorpshoofd liep naar het doorzichtige krachtveld en het leek of hij er dwars doorheen wilde lopen. Hij raakte het aan en kreeg een schok. Als door de bliksem getroffen, viel het dorpshoofd op de grond. Een van de bodyguards richtte zijn wapen op hem en keek naar zijn president voor nadere orders.”

Hoofdpersoon Falco woont in Kuskoy en is de zoon van één van de leiders van het Vogelvolk. Vogelmensen hebben allemaal een zogenaamde Stympha; een magische vogel. Falco stelt alles in het werk om de dreigende diefstal op de Stympha van zijn volk te voorkomen. Zijn goedbedoelde pogingen leveren hem echter vooralsnog slechts het wantrouwen van zijn eigen volk op. Wanneer hij tracht de situatie ten goede te keren, raakt hij verwikkeld in een reeks (ongewenste) gebeurtenissen. Slaagt Falco in zijn opzet? Je leest het in ‘Falco en de gestolen Stympha’s’.

“Ineens bevond Falco zich met Glacia in een sneeuwstorm. De kou van de wind voelde hij niet. Falco keek naar de lucht waar in de verte een flauw licht scheen. Even dacht hij dat het de Poolster was, maar dat kon niet, want het kwam snel dichterbij.”

Pool heeft het verhaal uiterst kundig weten samen te stellen. Het is spannend en de creativiteit van auteur spat er vanaf. Haar schrijfstijl is bewonderenswaardig fraai en de personages zijn goed gekarakteriseerd. Wat een dapper manneke is Falco! ‘Falco en de gestolen Stympha's’ is een verhaal over vertrouwen, vriendschap en macht, over goed en kwaad, heldenmoed en de waarheid.

“Meer dood dan levend dumpten ze me in deze oase. Van mijn moeder heb ik geen afscheid kunnen nemen. Aisha’s ogen werden vochtig en ze haalde haar neus op. Ze zuchtte diep, keek vervolgens richting de donkere lucht en leek weer tot het heden terug te keren.”

Pool ziet bovendien kans de verschillende verhaallijnen kundig bijeen te brengen, ze weet te doseren en houdt het tempo hoog.

Kortom, Pool heeft kans gezien om zelfs mij –terwijl ik geen uitgesproken fan ben van het genre en het bovendien een YA is- weten te overtuigen!

Over de auteur
Nienke Pool is een geboren Drentse. Zij volgde in Nijmegen een studie geschiedenis. Met haar kinderverhaal “En met de regen kwam de wind”, over het Oude Egypte sleepte zij een Vlaams Filmpje in de wacht en is daarmee op alle basisscholen in België te lezen.

Pool schreef ruim zestig korte verhalen, columns en artikelen geplaatst in verhalenbundels, literaire magazines en jaarboeken. Haar korte verhalen wonnen verschillende prijzen en hebben hun weg naar België, Polen en de VS gevonden.

‘Falco en de gestolen Stympha's’ is haar debuutroman.

Uitvoering
Uitgever: Godijn Publishing
ISBN: 9789492115188
Paperback

Over Hanneke Tinor-Centi
Hanneke Tinor-Centi (1960), communicatieprofessional, tekstschrijver, (boek)marketeer, boekrecensent en literair agent. www.hanneketinorcenti.nl