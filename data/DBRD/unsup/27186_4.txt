‘Verwarring’ is het derde deel van de Cazalet Kronieken van schrijfster Elizabeth Jane Howard. Dit deel omvat de periode voorjaar 1942 t/m mei 1945. Alle personages zijn om de een of andere reden in verwarring.

Hoewel het oorlog is, gaat het dagelijkse leven gewoon door. Er wordt getrouwd, er worden baby’s geboren en ook het nachtleven in Londen gaat gewoon door. Er is door de oorlog sprake van voedselschaarste, waar men creatief mee omgaat. Men moet regelmatig schuilen voor de dreiging van vliegende bommen en iedereen maakt zich zorgen over de jonge mannen die op het slagveld vechten. Polly en Clary zijn eindelijk oud genoeg om niet langer in Home Place te moeten verblijven. Ze zijn naar Londen verhuisd en wonen samen met Louise in het huis van haar oma, waar zij na haar huwelijk is gaan wonen. Archie is bij de familie gaan horen, maar staat er net ver genoeg vanaf om door een aantal familieleden als vertrouwenspersoon te worden beschouwd. Hij kan hen net dat beetje steun geven, waar ze zo naar snakken. Clary schrijft nog steeds met enige regelmaat in haar dagboek en aan haar taalgebruik en overpeinzingen kun je zien dat ze volwassen aan het worden is. Maar dat geldt ook voor Polly en Louise.

Waar in de eerste 2 delen het verhaal een beetje voort kabbelde, met mooie volzinnen en je als het ware getuige was van de gebeurtenissen, ligt het tempo in ‘Verwarring’ een stuk hoger. Een flink deel van het verhaal speelt zich af in Londen, waar een aantal familieleden regelmatig voor korte of langere tijd vertoeven. De afwisseling tussen hoofdstukken over de familie, over Louise, over Polly en over Clary zorgt ervoor dat het verhaal telkens vanuit een ander perspectief wordt verteld. Een hoofdstuk kan beginnen met een situatie, waarin een personage of toestand je onbekend voorkomt en je je verward afvraagt: ‘Heb ik iets gemist?’. Vervolgens wordt er teruggegaan in de tijd en lees je wat er aan die bewuste situatie vooraf is gegaan. Hierdoor is het niet alleen voor de lezer soms verwarrend, ook de hoofdpersonen laten regelmatig weten dat ze iets verwarrend vinden. Wat dat betreft is de titel uitstekend gekozen!

Net als van de voorgaande 2 delen, heb ik ook van ‘Verwarring’ enorm genoten! Ik kijk daarom nu al uit naar deel 4 ‘Bevrijding’ en ben benieuwd hoe het de familie Cazalet verder zal vergaan.

Ik geef dit deel 4 sterren.