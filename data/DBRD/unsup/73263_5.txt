Al bij de eerste pagina worden we opnieuw in de wereld van Jessica Haider gezogen. De keiharde blondine neemt de lezer opnieuw mee in haar wereld die aanvoelt als een wilde rit in een achtbaan.

Jessy gaat in dit derde deel op jacht naar een moordenaar die op gruwelijke wijze zijn slachtoffers tentoonstelt. Tegelijkertijd wordt ze belast met de zaak van een dode peuter waarbij de nodige vraagtekens gezet worden. Ten slotte wordt haar agenda nog geblokkeerd door een opdracht van het geheime genootschap Saligia die een grote aanspraak doet op de integriteit van de rechercheur uit Zuid-Limburg. En Brezingers Son, de dubieuze persoon die haar aan het einde van Glashard confronteerde met de werkelijkheid spookt nog steeds door haar gedachten. Wat wil hij van haar? En zijn de gevoelens van Jessy bestand tegen de keiharde feiten uit het verleden?

Een huiveringwekkende thriller waarin Hartman de meest gruwelijke details niet uit de weg gaat. Langzaam maar zeker worden de verschillende puzzelstukjes in het verhaal verspreid die zorgen voor een goede aanloop naar deel vier rondom de serie van het personage Jessica Haider. Een absolute must-read voor de harde zieltjes onder ons!