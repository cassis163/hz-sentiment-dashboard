Een boek over mijn favoriete taart aller tijden? Die moest ik lezen!

Het boek heeft een lieve en jeugdige cover en het trekt de aandacht. Misschien niet direct de aandacht van een YA-publiek, maar het trekt zeker de aandacht. Ook de flaptekst laat niet veel los, maakt nieuwsgierig.

De appeltaart van hoop gaat over Oscar. Oscar is vermist en mensen denken dat hij dood is. Zijn beste vriendin Meg gaat op zoek naar wat er echt met Oscar is gebeurd en onderweg lees je hoe alles over het leven van Oscar en Meg. Sarah Moore Fitzgerald schrijft op een prachtige wijze het ontstaan van een vriendschap, het leven op een middelbare school en hoe gemeen pubers kunnen zijn en hoe belangrijk hoop kan zijn.

Zoals de titel al zegt is appeltaart erg belangrijk in het boek. Oscar bakt namelijk de meest perfecte appeltaarten en zijn klasgenoten vinden dat maar raar. Zij snappen niet hoe Oscars appeltaarten nou zo speciaal kunnen zijn. Maar Meg begrijpt het wel.

Het boek is prachtig geschreven voor alle leeftijden, maar toch voornamelijk gericht op de jongere YA-lezers. De schrijfstijl is simpel en ook al lijkt het alsof de hoofdpersonen soms volwassenen zijn, toch zijn het nog kinderen. Door de makkelijke schrijfstijl vlieg je door het boek heen en kun je het boek binnen een paar uur uit hebben.

Maar een boek over appeltaart laat je toch niet liggen? Dit prachtige, lieve kleine boek moet iedereen gelezen hebben! Er is namelijk altijd een kruimel over, ook voor jou...