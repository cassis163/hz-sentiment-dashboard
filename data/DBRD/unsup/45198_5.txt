Op de cover staat dit boek vermeld als een roman. Het verhaal leest echter meer als een psychologische thriller. Sprekende foto op de cover.

Daniël Hunter, een advocaat in Londen, wordt opgeroepen voor de verdediging van een kleine jongen. Deze wordt verdacht van een moord op een slachtoffer, nog jonger dan hijzelf.
Ben, het slachtoffer, is een 8-jarige jongen die verdween terwijl hij buiten aan het spelen was en werd gevonden onder een berg takken en bladeren, in een speeltuin, vlakbij zijn huis.
De verdachte, Sebastiaan, nog maar 11 jaar, maar bijzonder intelligent voor zijn leeftijd, doet Daniël veel aan zichzelf denken en hoe hij opgroeide. Sebastiaan groeit op in een niet bijzonder gelukkig gezin, blijkt al snel.

Daniël wordt geadopteerd door Minnie,wat een ommezwaai in zijn leven betekend heeft. Hij wordt zelfs populair op school maar houdt iedereen, op een enkeling na, ver van de boerderij waar hij woont.
Een ontdekking, waardoor hij helemaal van slag raakt, resulteert dan in een grote woede voor Minnie.

'De Schuldige' is een meeslepend verhaal, waarin je de personages ziet groeien tot diegenen die ze uiteindelijk zijn aan het eind van het verhaal. Het maakt benieuwd naar het verdere leven van Daniël Hunter.

Het had tegenwoordig in de krant kunnen staan, zo spannend, ontroerend, schokkend en bovenal: zoals mensen kunnen zijn.