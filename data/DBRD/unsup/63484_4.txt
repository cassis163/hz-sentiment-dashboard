Door de nieuwsgierig makende woorden op de eerste bladzijden was ik al meteen verkocht en wilde het naadje van de kous weten.
De drie vriendinnen Simone, Mi en Tish zijn van plan na hun eindexamen gezamenlijk naar New York te vertrekken, voor nieuwe avonturen met z’n drieën. Ze zijn al sinds hun jeugd hartsvriendinnen.
Het is nog niet zo ver, het is nog zomervakantie en er zijn dringender zaken zoals het gebroken hartje van Simone te genezen. Haar vriendje heeft het op een wel heel botte manier uitgemaakt en een bioscoopavond met zijn drietjes lijkt de aangewezen manier om haar af te leiden van haar verdriet.

Simone heeft teveel Fanta gedronken en moet nodig plassen. Wanneer ze op het toilet is hoort ze schoten vanuit de zaal en belt meteen het alarmnummer, maar kan niet meer mensen bereiken omdat ze zoals altijd vergeten heeft haar mobiel op te laden. Gelukkig worden door haar actie veel mensen gered, maar vele anderen hebben het niet overleefd. Degenen die het wel overleefden zullen nooit meer hetzelfde zijn. Er is de tijd vóór vrijdag 22 juli 2005 en de tijd ná deze vreselijke dag!

De drie jeugdige schutters zijn ook overleden, maar het wordt al snel duidelijk dat zij niet de brains achter deze aanslag waren. Er was een vierde, gevaarlijker persoon bij betrokken! De zoektocht naar de echte dader begint! Deze is woedend en zint op wraak.

Simone probeert op haar eigen manier met het gebeurde om te gaan en krijgt daarbij ook steun van haar flamboyante oma CiCi. Wat een heerlijk mens is dit!

In deze psychologische thriller worden de karakters van alle betrokkenen, ook van de personen die geen hoofdrol hebben, duidelijk neergezet en de hoofdpersonen worden zelfs levend voor je ogen.
Wanneer duidelijk wordt wie de eigenlijke dader is, krijg je kippenvel; het is heel angstaanjagend om er over na te denken hoe iemand zo ontzettend kan veranderen en dat tegelijkertijd niemand in de gaten heeft hoe verknipt deze persoon is!
De dader probeert op de meest verschrikkelijk manier die persoonlijk denkbaar is voor het beoogde slachtoffer, deze van het leven te beroven en dat lukt steeds weer!

Het is een eigenschap van Nora Roberts; het op papier tot leven laten komen van personen en spannende en romantische situaties.
Door de sprongen in tijd en perspectief blijft het heerlijk lezen gedurende het hele verhaal, alles op een rustige manier zoals we deze van Nora Roberts gewend zijn; je voelt steeds de spanning en het wordt zelfs angstaanjagender naarmate het verhaal vordert.