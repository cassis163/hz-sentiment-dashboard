Dit boek kwam ik bij toeval tegen. Ik zag dat iemand het aan het lezen was en (wat ik vaker doe) vervolgens zocht ik op wat voor soort boek het is. De kaft van het boek en wat ik er in eerste instantie over las (een informatief boek over vogels, ook als je nog weinig van vogels weet, zoals ik) spraken mij aan. Ik besloot het boek te kopen omdat ik al langer meer wilde weten over vogels.
Dit boek was een hele leuke kennismaking in de wereld van vogels. Er komen veel vogels aan bod, dat verdieping over een bepaalde soort uitblijft, maar het leverde zo veel leuke feiten op. Bijvoorbeeld dat een torenvalk naast een goed zicht het vermogen heeft om ultraviolet licht te zien. Urine van muizen reflecteert ultraviolet licht en hierdoor kan de torenvalk de paadjes zien waarlangs de woelmuis zich door het gras verplaatst.
Ik wist ook niet dat roodborstjes behoorlijk agressief hun territorium kunnen bewaken (soms zelfs met de dood tot gevolg).
Of dat wanneer bij wilde eenden de slagpennen tegelijk worden geruid dat ze dan een maand niet kunnen vliegen.
Dit boek bevat zoveel informatie en schitterende illustraties, dat maar een deel kan blijven hangen, maar het heeft mij veel geleerd.
Dit boek heeft mijn interesse in vogels nog verder vergroot.