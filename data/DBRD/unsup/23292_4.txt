Het tweede deel van de ‘Insider’-serie van Maria V. Snyder, Outside In, moest hoge verwachtingen waarmaken na het geweldige eerste deel van de serie: Inside Out. Inside Out beschreef een bijna volledig afgerond verhaal, waardoor een tweede deel niet erg veel nut leek te hebben. Snyder bewijst echter dat dit tweede deel zeker niet onder doet voor het eerste en een mooie aanvulling is op het tweeluik.  

Inside Out eindigt positief voor de bewoners van Binnen. Een nieuwe maatschappij met meer gelijkheid zal worden opgezet, waardoor de toekomst positief en veelbelovend lijkt. Natuurlijk blijven er wat moeilijkheden bestaan over het opstarten van een nieuw gezag, maar aan het einde van Inside Out ben je er als lezer zeker van overtuigd dat dat wel goed zal komen.  

Outside In begint in deze opstartfase van een nieuw bestuur, maar de chaos is toch wat ernstiger dan het leek aan het eind van deel één. Het geeft de indruk van een voorspelbare verhaallijn, maar Snyder weet de lezer weer volledig op het verkeerde been te zetten, waardoor niks blijkt te zijn zoals je dacht dat het was.  

Waar Inside Out nog een redelijk rechte verhaallijn volgde, laat Snyder je in Outside In alle opties die het verhaal uit kan gaan afwegen. Als lezer wordt je constant op het verkeerde been gezet. Dit gebeurde op een andere manier al eerder in Inside Out, maar het blijkt wederom dat Snyder een meester is in het verwerken van geheimen en twists in haar plot. De verschillende strijdende partijen in Binnen zijn allemaal even mysterieus en gevaarlijk. Dat alles steeds op zijn kop wordt gezet en je met Trella steeds een nieuw standpunt moet innemen terwijl je blijft twijfelen is fascinerend. De goede afloop van Outside In blijkt uiteindelijk meer geluk te zijn dan dat de personages het afdwingen. Bovenaards toeval, en dat maakt het verhaal realistisch. Want Trella is geen heldin, ze probeert er gewoon het beste van te maken. En wat wil je meer verwachten van een 17-jarig hoofdpersonage? Trella is realistisch met haar uitspattingen en rare gedragstrekjes. Ze maakt fouten en ze heeft veel aan het geluk te danken. Dat maakt haar een ontzettend goed young adult-hoofdpersonage.  

Het minste punt in dit verhaal is wederom de liefdestwist. Ook in Outside In is deze zwak, hinderlijk en onrealistisch. Daarnaast is de relatie tussen Trella en Riley ook nog eens lichtelijk voorspelbaar. De enige verlichting is dat Snyder er geen moeite mee heeft wat naakt in haar boek te beschrijven. Dat Trella en Riley een leuk stel zijn is duidelijk, maar de overtuiging mist in het verhaal achter de drive van beide personages. Het opbreken en samenkomen lijkt gemaakt en dit aspect in het verhaal voelt alsof het erin is gestopt voor het vermaak van de wat meer romantische lezers. Dit was in het geheel niet nodig, aangezien het boek zelf meeslepend is en wederom thrillerachtig aan doet. Dit boek leg je niet zomaar naast je neer, want je moet weten hoe het nu precies zit.  

Outside In is zeker geen perfect boek. Snyder maakt wederom een aantal fouten in de tijdlijn van het verhaal: Trella komt ook dit keer bijna niet aan slapen toe en haar wonden krijgen vrijwel geen kans om te genezen. De vaart van het verhaal en de thrillerfeeling dat het wekt, maakt dit echter geheel goed. De spannende twists van Snyder maakt dat je dit boek niet gauw aan de kant zal leggen. Met de ‘Insider’-serie zet Snyder een origineel verhaal neer in het young adult-genre waardoor ze een inspiratie is voor toekomstige young adult-schrijvers die graag eens een originele hoek willen inslaan.