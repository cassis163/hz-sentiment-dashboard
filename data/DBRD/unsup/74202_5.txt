In 1976 deed Stephen King een eerste poging tot het schrijven van een verhaal over een dorp dat afgesloten wordt door een onzichtbare koepel. Na een bladzijde of tachtig ontbrak het hem echter aan inspiratie. Het manuscript werd opzij geschoven, maar nooit helemaal vergeten. In 2007 moest hij weer aan het koepelverhaal denken en "zag" hij ineens het verdere verloop. Met de hulp van een goede vriend als persoonlijke researcher, creëerde hij in de jaren hierna Gevangen, een spannend boek van bijna duizend pagina's.
In Gevangen wordt Chester's Mill afgesloten van de rest van de wereld. Een ondoordringbaar krachtveld daalt neer op de gemeentegrenzen. Niemand kan meer in of uit het onfortuinlijke plaatsje.
Jim Rennie, eerste wethouder van de gemeente, ruikt zijn kans. Hij weet in korte tijd, zijn macht te vergroten, door in te spelen op de angst die heerst onder de bevolking. Met behulp van een uiterst doordachte propagandamarktplaats stookt hij de inwoners op tegen zijn politieke tegenstanders. Steeds meer mensen zien in hem de verlosser ... de man die hen zal helpen de koepel te overleven! Binnen een dag weet de minidictator het politiekorps uit te breiden en om te vormen tot een groot privéleger. De enkeling die tegen hem ingaat wordt op nazistische wijze opgejaagd. Het krachtveld staat er dan nog geen twee dagen!
Stephen King is met Gevangen weer duidelijk in zijn element. Als geen ander weet hij een verhaal met tientallen hoofdpersonen leesbaar te houden. Elk karakter is perfect uitgewerkt, waarbij met name de slechteriken de show stelen. Zo wordt eerste wethouder Jim Rennie prachtig neergezet als de "Boss Hogg" van Chester's Mill en burgemeester Andy Sanders als zijn hulpje, die het hielenlikken tot kunst verheven heeft.
Gevangen ademt de sfeer uit van De Beproeving en De Noodzaak, twee van King's eerdere werken. Wederom is er sprake van de held tegen wil en dank, zijn nietsontziende tegenstander, dappere jongeren, godsdienstfanaten, en vooral van de strijd tussen goed en kwaad.
Het verhaal bevat een diversiteit aan verhaallijnen, die schitterend aan elkaar geweven worden. De schrijver houdt daarbij voortdurend zijn voet op het gaspedaal. De spanning blijft vrijwel constant hoog, zodat je door wil blijven lezen.
Met Gevangen is er eindelijk weer een horrorroman van formaat afgeleverd. Zowel letterlijk als figuurlijk!