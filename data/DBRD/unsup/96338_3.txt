Tijdens een warme zomerdag, veertien jaar geleden, verdwijnt een vierjarig meisje op een vol strand. Ondanks politie-onderzoek wordt de zaak nooit opgelost. Magda, de moeder van het meisje, denkt nog dagelijks aan haar en kan het verleden niet achter zich laten.

Op een dag ontvangt Magda een anoniem mailtje waarin haar dringend wordt gevraagd het verleden te laten rusten omdat wat gebeurd is te verschrikkelijk is om te weten. Toch wil Magda eigenlijk wel weten wat er precies gebeurd is en gaat ze naar de politie. Met als resultaat dat de zaak heropend wordt.

Na een wat aarzelend begin komt Een middag aan zee goed op gang. Het verhaal speelt zich in hoog tempo af en het wordt steeds duidelijker wat de anonieme mailer wil en wat zich op die bewuste dag afgespeeld heeft.

Een middag aan zee is een prettig en goed leesbaar boek, hoewel de spanning wat tegenviel. Ondanks de lichte voorspelbaarheid, wil je blijven doorlezen. Omdat het toch wel boeit, maar ook uit nieuwsgierigheid. Omdat je zelf ook benieuwd bent wat er met het meisje gebeurd is. Wat duidelijk wordt aan het verrassende eind.

Een wat storend element in het boek is Jennifer, het dertienjarige nichtje van Magda. Op bepaalde momenten heeft ze opmerkingen en gedragingen die in feite niet bij een meisje van die leeftijd horen. Ondanks dat is het zeker een aangenaam boek dat, mede omdat het niet zo heel erg dik is, erg vlot leest.