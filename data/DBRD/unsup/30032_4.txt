Duneen is een slaperig Iers dorpje waar alles zijn gewone gangetje gaat. Het is alsof de tijd er niet verstreken is en de dorpsbewoners een saai leven leiden waar iedereen elkaar kent en alles lijkt te zien en te weten van anderen. Zo heb je Susan Hickey die alles gezien heeft, de zusjes Ross die samen in het ouderlijk huis leven en de dronkaard van het dorp Brid Riordan.
Brigadier PJ Collins moet de orde handhaven in dit dorpje wat op zich wel een gemakkelijke taak is. Hij schrijft vergunningen uit en controleert of de mensen hun verkeersbelasting betalen en nog meer van die gewone dagdagelijkse bezigheden. De mensen van het dorp mogen hem graag maar betwijfelen of hij wel de geschikte persoon is om iets te ondernemen en dit alles vanwege zijn omvang. Hij is heel lijvig en dit heeft alles te maken met zijn zelfvertrouwen en met zijn huishoudster mevr. Meany die hem alle dagen stevige schotels eten voor zijn neus zet waar hij geen ‘nee’ tegen zegt.
In het dorpje komt er een nieuwe woonwijk en op een dag stapt een bouwvakker naar PJ toe om hem te melden dat er menselijke beenderen zijn gevonden. De brigadier ziet dit als een kans om zijn kunde te bewijzen; dit moet zijn doorbraak worden. De mensen moeten kunnen zien dat hij wel degelijk competent is om dit alles in goede banen te leiden.
Al gauw komt de geruchtenmolen op gang dat het wel Tommy Burke moet zijn die twintig jaar geleden plots van de aardbodem is verdwenen na dat gedoe met een meisje. In de dorpswinkel worden er dingen gezegd die bij enkelen de wenkbrauwen doen fronsen en sommigen dingen worden zelfs opgeblazen. Er zijn er zowaar die aanwijzingen hebben wie de moordenaar is.
Welke geheimen gaan hier aan het licht komen en zal de rust in het dorpje ook nog wederkeren? Schandalen die naar alle waarschijnlijk gaan uitkomen die sommige personen liever binnenskamers hadden willen houden.

Conclusie
Dit boek bestaat uit twee delen: de ontdekking van de botten en het onderzoek dat er mee gepaard gaat en het tweede deel dat om nog een verschrikkelijke ontdekking gaat. Hier ga ik niet verder op in omwille van het spoilergevaar en de lezer moet dit beslist zelf ontdekken.
Zoals iedereen Graham Norton wel kent zou je denken dat dit om een luchtige roman gaat maar niets is minder waar. Met dit boek leer je een totaal andere Graham kennen dan die we gewoon zijn van in zijn talkshows en zijn tricks. Hij verstaat de kunst om een boek te schrijven en waar hij de menselijke kanten laat zien van verschillende personages. Hij beschrijft heel goed de hoofdpersonages, wie wie is en wat voor status ze hebben in het dorp. Dit gepaard gaand met de flashbacks uit hun verleden. Graham heeft ook veel oog voor detail, niet alleen wat de personages betreft maar ook dingen die zich in de omtrek afspelen.
In het begin bemerk je hier en daar zijn humor maar dat vermindert toch in het verhaal. Van lachen is er geen sprake in dit boek, het is veeleer donker en mysterieus. Oude wonden die worden opengereten en waarvan sommigen dachten dat ze het verleden achter zich hadden gelaten maar die nu in alle hevigheid weer de kop opsteken.
De hoofdstukken worden afgewisseld door de verscheidene personages en hoe het onderzoek verder loopt. Je krijgt een kijk hoe het er met iedereen aan toe gaat en hoe PJ zich een weg probeert te banen om tot een eindresultaat te komen.
Het is heel ontroerend te lezen hoe Graham PJ schetst: een lieve man van drieënvijftig die hunkert naar een beetje genegenheid en die enorm worstelt met zijn obesitas. Die zo zijn best doet om erbij te horen. Hij geeft als het ware een boodschap mee in dit boek: dat ‘dikke’ mensen ook gevoelens hebben en waar niet iedereen bij stil staat!
Het is een verhaal dat gaat over een verloren liefde, een half leven dat verkwist is zonder er iets mee te doen. Gevoelens die al die jaren zijn onderdrukt en waar ze nu mee moeten leren omgaan. Diepe emoties en met momenten triest om te lezen hoe sommige levens niet ten volle benut zijn geweest. Eenzaamheid, liefde en verdriet zijn in dit verhaal wel de belangrijkste gevoelens die aan bod komen. Hoe het verleden de mensen geraakt heeft nu het mysterie wordt opgehelderd.
Dit verhaal houdt je in de ban van het begin tot aan het einde, het is moeilijk opzij te leggen en het voelt alsof je daar ter plaatse alles meebeleeft. Ik hoop dat Graham een vervolgverhaal gaat schrijven met de aimabele PJ.
Een prachtige en aangename roman met een mysterie waar de auteur zeer trots op mag zijn! Ik geef dit boek 4 sterren ****