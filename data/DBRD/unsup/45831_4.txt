Jozua Douglas, Operatie Pisang

De titel alleen al maakt een kind nieuwsgierig naar dit boek met een kleurige en spannende omslag.

Na ‘De verschrikkelijke badmeester’ en ‘De vreselijke tweeling’ is ook het derde deel ‘Operatie Pisang’ van de serie Costa Banana een aanrader voor kinderen vanaf 9 jaar.
Operatie Pisang is een met vaart en flinke dosis opbouwende spanning geschreven spionageverhaal waardoor je wilt blijven doorlezen. Dit deel is los te lezen van de eerdere twee, De gruwelijke generaal en De ongelooflijke Ravi Ravioli maar het zal voor een kind prettig zijn om met deel 1 te starten. De door het boek verspreide passende tekeningen van Elly Hees maken het verhaal compleet.

Het verhaal gaat over Rosa en Fico, de twee kinderen van Pablo Fernando, de president van Costa Banana. Met het buurland Costa Kanaria bestaat er een onderlinge rivaliteit. In dit deel maken we ook kennis met Julia, die samen met Rosa en Fico een mysterie gaan oplossen. De meester die op het paleis woont, is verdwenen en ook spullen zijn onvindbaar. Er klopt iets niet. De nieuwe meester lijkt net zoals meester Gabriël een vertrouwenspersoon te zijn. We lezen over een caviasoort met blauw haar, okselwratten, vliegende cameraatjes en BCB’ers. Operatie Pisang is dan volop in gang. Het wordt erg spannend wanneer de president zelf actie gaat ondernemen. Welke actie dit is? Komt het allemaal goed? Wie is de echte boef? Lees het.

De vergelijking met Roald Dahl wordt vaak gemaakt, een compliment, maar toch vind ik Jozua Douglas een vlotte eigentijdse manier van schrijven hebben met een niet te missen serieuze ondertoon. Het serieuze komt op verschillende manieren naar boven. Costa Banana, is een land dat door een dictator wordt geregeerd, maar is die zelfverheerlijkende dictator serieus te nemen met allerlei vreemde en domme regeltjes? Hoe belangrijk is vrijheid van meningsuiting, mag je zelf denken? Wat heb je aan onzinnige rivaliteit? Of hoe ziet een land eruit als alle geld naar het staatshoofd lijkt te gaan? En ook in dit verhaal: is je ouder er echt voor je als je in nood bent, durft die ouder dan alles?

Het is een zeer verzorgde uitgave met leuke details. Een mooie bladspiegel, goede lettergrootte, een fijne kleur papier voor ieder lezer. De korte hoofdstukken beginnen met een afbeelding van iemands hoed en ze zijn ideaal van lengte voor bavi-lezen op school en een leesmoment voor het slapengaan of voorlezen. Ook bovenbouw-kinderen vinden het fijn om voorgelezen te worden door ouders die ook zullen genieten van een spannend met humor en vaart geschreven boek!