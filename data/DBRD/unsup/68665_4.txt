De ongelooflijke zoektocht van Millie Bird is weer eens een heel ander boek, met een bijzondere schrijfstijl. De zinnen zijn aangepast aan de personages, die steeds een eigen hoofdstuk hebben. En die personages zijn zonder uitzondering allemaal nogal bijzondere mensen. Een klein meisje vol originele gedachten, een oude “zwerver” en een alleenstaande dame op leeftijd.

Het was even wennen aan de schrijfstijl, die steeds aangepast wordt aan de personages. Maar het went snel en dan is het een bijzonder boek. Bijna poëtisch soms ontvouwt het verhaal zich. Alsof je in de huid van al die mensen kruipt tijdens het lezen en samen met hen door Australië reist.

Het verhaal ontroert en intrigeert. Vooral in de eerste hoofdstukken waarin we Millie leren kennen. Dan wil je op het vliegtuig stappen en deze zevenjarige in je armen sluiten en haar vertellen dat het heus en vast allemaal wel goed komt.

Het is een gek verhaal, misschien voor sommigen iets te ongelooflijk, maar ik vond het een fijne afwisseling tussen al mijn literaire thrillers door.