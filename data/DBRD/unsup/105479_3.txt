Het tweede boek van Will Gompertz heet Denken als een kunstenaar en ziet er opvallend uit. De kaft is uitgevoerd in de kleuren rood, blauw, geel en wit en doet aan pop art denken. De kaft is zowel voor als achter driedubbel gevouwen en bij het uitklappen komen mooie afdrukken te voorschijn van schilderijen die in het boek genoemd worden. Het boek is na de inleiding verdeeld in elf hoofdstukken die beginnen met een introductie en een zwart-wit foto waar in witte letters een citaat op is gezet. In de hoofdstukken zijn ook tekeningen te vinden en het geheel ziet er uit als een tentoonstellingscatalogus.
De uitvoering is een mix van stijlen passend bij een boek waar geschreven wordt over kunst en een zeer divers gezelschap van vooral beeldende kunstenaars.

Will Gompertz is stand-up comedian, kunstkenner en hij houdt lezingen. Dat laatste is goed te merken in dit nieuwe boek van zijn hand. Per hoofdstuk is er een thema naar aanleiding waarvan de schrijver ingaat op de ontwikkeling van een kunstenaar en waarbij hij verbanden legt naar beroepen buiten de beeldende kunst. De boodschap lijkt te zijn dat denken als een kunstenaar toegepast kan worden op andere beroepen en dat creatief denken dan tot mooie resultaten zou kunnen leiden. Het boek doet mij denken aan een prachtig uitgevoerde papieren versie van een motivatie lezing als onderdeel van een congresdag met seminars en workshops.

Het is een kleurrijk leuk boek met veel wetenswaardigheden over de genoemde kunstenaars. Het boek zet aan het denken en zoeken naar meer informatie.

In het laatste hoofdstuk houdt Will Gompertz een pleidooi voor een creatieve economie met veel blije zzp-ers die goed betaald worden door hun opdrachtgevers. Een optimistische toekomstvisie waarin werknemers niet meer zo zeer ondergeschikt zijn maar samen werken. Een vrolijk einde van dit boek en een lezing voor een zaal vol aandachtige toehoorders.