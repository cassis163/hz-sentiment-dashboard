In dit derde deel veel aandacht voor de jongeren in de familie, met name de veranderende levens van Louise, Polly en Clary worden gevolgd. Louise die zich in een huwelijk stort waar je vanaf het begin vraagtekens plaatst. Een snelle zwangerschap en een verschrikkelijk bemoeizuchtige schoonmoeder maken haar het leven erg moeilijk. En in verwarring.
Polly en Clary hebben gelukkig elkaar, beiden zonder moeder, vader ook uit beeld en geen andere familieleden die zich serieus met hun leven bemoeien… Ze maken plannen voor de toekomst die natuurlijk sterk beïnvloed worden door de oorlog en verhuizen samen naar London. Toch komt in dit deel de relatie tussen deze meisjes onder druk te staan. En ook zij zijn regelmatig in verwarring.
De overige familieleden komen in de hoofdstukken, getiteld ‘De familie’ overigens volop aan bod en ook daar gebeurt van alles, de jongeren zijn op zoek naar houvast, er lijkt geen enkele relatie stand te houden en ouders en kinderen raken van elkaar verwijderd, waardoor ook hier velen in verwarring zijn.

De titel van dit deel is dus supergoed gekozen! Ikzelf vond het soapgehalte in dit deel wat te hoog, er wordt erg veel ingezoomd op alle liefdesrelaties, die ook nog voor een groot deel overspelig zijn. Dat maakte voor mij dit deel wat minder boeiend. Je krijgt bijvoorbeeld maar heel zijdelings het dagelijks leven in de oorlogsjaren mee terwijl daar natuurlijk best veel interessants over te zeggen valt.

Gelukkig maakten de slothoofdstukken voor mij veel goed, er was opeens wel weer nuance in de verhalen en de personages gingen op een meer realistische en begripvolle manier met elkaar om. En uiteraard was het weer erg de moeite waard om te lezen hoe het de familie vergaat.