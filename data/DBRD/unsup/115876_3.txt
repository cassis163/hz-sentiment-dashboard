Van 16 t/m 23 november is het de week van de nieuwe mediawijsheid. En toevallig las ik de afgelopen dagen deze novelle geschreven door Marlies Slegers. Hoofdpersoon is de bekende vlogster Meghan Oliviera. Nog maar 16 jaar jong leidt zij dankzij social media een leven waar menig tienermeisje jaloers op is. Haar YouTube kanaal wordt heel goed bekeken, net als haar Instagramaccount. Meghan heeft sponsors die haar de nieuwste make-up geven en nodigen haar uit voor de hipste feestjes. Het leven lacht Meghan toe. Maar het tij lijkt te keren als ze door een auto wordt geschept. Opeens gebeuren er vreemde dingen. Ook haar relatie met Ruben begint barstjes te vertonen. Maar the show must go on, want haar duizenden volgers willen nieuwe foto’s en filmpjes zien. Hoe lang zal Meghan dit leven in de spotlight nog volhouden? En tegen welke prijs?

#sweet sixteen is zoals de tekst op de achterkant al aangeeft een novelle. Het is een dun boekje van minder dan 100 pagina’s. Voor jongeren die niet van lezen houden is dit verhaal een aanrader. Het leest snel, doordat de hoofdstukken kort zijn. Het verhaal wordt verteld door diverse personages. Uiteraard door Meghan, maar ook door haar vriendje Ruben, haar vriendin Sasha en een aantal onbekende fans van Meghan. Pas aan het eind van het verhaal wordt duidelijk welke rol deze volgers spelen in het boek.

Het verhaal is in het begin luchtig van aard, maar dat verandert halverwege het boek. De ontknoping was verrassend, maar kwam ook wel een beetje uit de lucht vallen. Desalniettemin zal de doelgroep van dit boek veel plezier beleven aan het verhaal!