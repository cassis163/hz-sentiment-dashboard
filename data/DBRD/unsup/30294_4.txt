Ik ben fan van Brené Brown. In haar boeken, die over een redelijk afgebakend onderwerp gaan, lees je niet alleen gedegen onderzoek, maar combineert Brené haar eigen ervaringen en interviews met anderen. Dat is in ‘Verlangen naar verbinding’ niet anders. Brené Brown maakt iets mee, ze ontdekt iets heel groots en schrijft daar dan een boek over. Dat klinkt heel makkelijk, maar door het grootschalige onderzoek wat ze hiervoor doet, is het niet alleen persoonlijk maar ook wetenschappelijk onderbouwd.

De manier waarop mensen denken is voor mij altijd een interessant iets geweest. Ik ben zelf vrij introvert, ben een loner en kan mezelf goed vermaken. Dat je alleen bent, houdt nog niet in dat je alleen staat. Ga je met de meute mee als het gaat om grote onderwerpen, geef je toe dat je niet helemaal weet waar een nieuwsitem over gaat of kom je voor jezelf op? Dat zijn vragen die Brené in dit boek behandeld.

Wat voor mij echt een eyeopener was, was het feit dat je helemaal niet met die meute mee hoeft te gaan. Dat klinkt vrij duidelijk, maar voor mij was dit op bepaalde vlakken helemaal niet duidelijk. Ik ben na gaan denken wanneer ik met de meute mee ga en wanneer duidelijk niet en dat viel dus nog flink tegen! Dat vind ik zo knap aan de boeken van Brené Brown, op welke manier dan ook zet ze je aan het denken.

Er zaten ook zeker puntjes in die me stoorde en waar ik dus helemaal niks mee kon, maar dat vond ik tijdens het lezen op zich geen probleem, omdat er in de hoofdstukken erna dan weer wel punten kwamen waar ik wél wat mee kon. Het verlangen naar verbinding, maar ook het alleen staan is denk ik in deze maatschappij alleen maar belangrijker. Persoonlijk contact, dus niet via social media, wordt steeds minder. Dat merk ik ook bij mezelf en daar moet ik ook echt op letten. Dat is iets waar Brené Brown me in dit boek ook van bewust heeft gemaakt en waar ik dus weer mee aan de slag kan.

‘Verlangen naar verbinding’ van Brené Brown kwam duidelijk bij me binnen. Naast persoonlijke stukken is ook dit boek gevuld met onderzoek en tips waar je zeker mee verder kan. Niet alleen om alleen te staan, maar ook verbinding met anderen te zoeken.