Levend begraven worden. Mensen ontwaken en bevinden zich in een doodskist. Daarover gaat Slaap zacht. Een eeuwenoude angst verpakt in een misdaadroman. Lisa Jackson heeft het tot leidend thema verheven.

Nikki Gilette is journaliste. Ze jaagt op nieuws en zeker als dit nieuws zich afspeelt in haar directe omgeving. Er is een moordenaar actief en in haar krant noemt ze hem de grafschender. Hij begraaft mensen levend bovenop een lijk.
Een andere personage is Pierce Reed. Hij is rechercheur en heeft een gevestigde naam. Nikky en Pierce hebben verschillende belangen vanuit hun beroep. Ze zijn natuurlijke vijanden maar door toedoen van de seriemoordenaar zullen hun wegen zich kruisen. De grafschender bepaalt hoe het spel wordt gespeeld.

Slaap zacht is een boek met een jakkerend tempo. De verdienste van Lisa Jackson is dat verslapping nergens optreedt. Telkens weer houdt ze de lezer bij de les door wendingen, verrassingen en de inbreng van nieuwe gebeurtenissen. Zelfs de kat en de hond worden levende personages omdat ze verdorvenheid ruiken vanuit primitieve instincten.
En zo gaat het bladzijde na bladzijde verder met als slot een zinderende finale.
Vele potentiële daders komen via zijlijntjes voorbij waardoor twijfel ontstaat over wie deugt en wie niet.
Lisa Jackson zet de lezer verschillende keren op het verkeerde been met als gevolg volop nieuwsgierigheid naar de afloop.

Een gruwelijk up-tempo boek. Griezelig vanwege het levend begraven worden en de verwoording van primitieve angsten. Intrigerend vanwege de jacht, de verwikkelingen en de ingenieuze puzzel.
Soms een beetje teveel effectbejag omdat de politie te weinig systematisch werkt waardoor helden iets te goed uit de verf komen.

Een goed doordacht verhaal met enorm veel vaart, huiveringwekkende spanning in een strak geconstrueerde puzzel. Resultaat: gekluisterd lezen.
Dat dit never nooit iemand moge overkomen.