De laatste dans van Sarra Manning gaat over de levens van twee vrouwen: Rose en Jane. Het verhaal over Rose start in 1943 als zij haar ouderlijk huis op het verstikkende platteland ontvlucht om naar Londen te gaan. Ze wordt door een Amerikaanse soldaat naar Rainbow Corner gebracht waar ze een baantje weet te vinden. Samen met nieuwe vriendinnen gaat ze een appartement delen, en ze bouwt een leven in het door de oorlog geteisterde Londen. Het verhaal van golddigger Jane start in Las Vegas, waar zij armlastige drinkende kunstenaar Leo trouwt om ‘voor haar 27ste getrouwd te zijn’. Leo blijkt echter een andere achtergrond te hebben dan in eerste instantie gedacht. Hij is namelijk de ontspoorde neef van een rijke dame die ernstig ziek is. Leo en de oude dame hebben in het verleden erge ruzie gehad, en Leo is gevlucht naar de VS om daar opnieuw te beginnen. Hals over kop gaan de twee naar Londen zodat Leo het goed kan maken met zijn tante. In verschillende hoofdstukken wordt zowel teruggeblikt op het leven van Rose, en het leven van Jane. Het hier en nu wisselen elkaar af. Rose heeft gedurende de jaren in de oorlog een aantal mannen in haar leven, en vraag is steeds of zij de liefde vindt. Jane is beschadigd tijdens haar jeugd, tot op het einde is ongewis waardoor dat komt, en tijdens het lezen kom je er beetje bij beetje achter wie is is, en waarom ze zo op zoek is naar een rijke man. Het boek heeft een goed einde met een zwart randje, omdat de tante van Leo overlijdt aan haar ziekte. Toch laat het boek je niet verdrietig achter, het einde is hoopvol. Deels doordat je weet hoe Roses leven gelopen is, en deels doordat zowel Jane als Leo perspectief op een goede toekomst hebben. Vriendschap is een belangrijk thema in het boek. Dat is van alle tijden, en zeer waardevol voor alle betrokkenen. Ik heb erg genoten van het boek. Vond het op punten verrassend en grappig, maar ook ontroerend en mooi. Ik geef het boek 5 sterren!
Leonie Melchers, 2 december 2016