Cassandra Clare is het pseudoniem van de Amerikaanse auteur Judith Rumelt. Ze startte ooit met het schrijven van fanfiction, werk dat ze vervolgens gebruikte voor haar debuut Stad van beenderen in 2007. Dit werd het eerste deel van de succesvolle Young Adult-serie ‘The Mortal Instruments’ en tevens de aanleiding voor aanklachten van plagiaat. De kronieken van de academie voor Schaduwjagers is het inmiddels dertiende, lijvige, boek over deze beroemde demonenstrijders. Het oorspronkelijke idee mag dan gebaseerd zijn op werk van anderen, inmiddels heeft Clare er wel een heel eigen universum mee gecreëerd.
Kronieken van de academie van Schaduwjagers is net als De kronieken van Bane gebaseerd op een sidekick uit de oorspronkelijke boeken, namelijk Simon Lewis. Gedurende de serie is de beste vriend van Clary van mens naar vampier getransformeerd en weer tot mens, maar dan zonder herinneringen aan zijn heldendaden. Door de gebeurtenissen in Stad van hemelse vlammen is Simon een groot deel van zijn geheugen kwijtgeraakt. Hij gaat daaronder gebukt; hij kan wel de pijn voelen van de verliezen die zijn geleden, maar hij kan zich het hoe en waarom niet meer herinneren. Zich laten omvormen tot een schaduwjager kan de blokkade opheffen en Simon besluit daarom zich aan te melden bij de onlangs heropende Academie voor Schaduwjagers.
Het boek is wederom geschreven met coauteurs, heeft dezelfde vormgeving als de vorige verhalenbundel en is weer meer dan uitstekend vertaald door Lia Belt. Er staan tien verhalen in die, in tegenstelling tot De kronieken van Bane, een chronologie bevatten. Welkom op de academie voor Schaduwjagers beschrijft de aankomst van Simon op de academie en introduceert de verschillende karakters die het hele boek door een rol van betekenis blijven spelen. Met Tweemaal afdalende engelen sluit Simon zijn studie af en moet hij het verheffingsritueel ondergaan. Door gastdocenten op de Academie te introduceren kunnen er ook andere verhalen worden verteld waar oude bekenden een rol in spelen. Zo is Bitter van tong een tragisch verhaal over Mark Blackthorn, de broer van Julian uit de ‘De Duistere Machten’-serie en geeft Het kwaad waar we van houden meer inzicht over het ontstaan van Valentijns Cirkel.
Kronieken van de academie voor Schaduwjagers is een bundel voor ingewijden en niet geschikt voor diegene die nog nooit van de Schaduwjagers heeft gehoord. Daarvoor is de wereld te complex en zijn de verhaallijnen te onbekend. Voor elke lezer die zich na De kronieken van de onderwereld vertwijfeld heeft afgevraagd hoe het nu toch verder moest met Simon is dit boek er een die gelezen moet worden. In die zin bevat de bundel beslist een toegevoegde waarde voor de hele serie. De schrijfstijl is vlot, de dialogen spits en met humor en de karakters blijven interessant. En, liefde is kennelijk het antwoord op alles, voor wie daarvan houdt ontbreekt de romantiek niet.
De kronieken van de academie voor Schaduwjagers is weer een goed geschreven Young Adult geworden en vormt een mooie aanvulling op de rijke wereld van de Shadowhunters.