Wat prikkelt een mens om mee te doen aan een leesclub op Hebban? Het feit dat het boek over een stukje geschiedenis gaat van plaatsen dicht tegen je eigen geboorteplek aan? En geschreven door een auteur die met 'De wraak van meneer Jules' lovende recensies kreeg. En soms...is het een onderbuikgevoel dat je krijgt bij een boek. Dan weet je gewoon...dit wordt bijzonder!

De cover is aansprekend en geeft je al het gevoel dat je terug in de tijd gekatapulteerd wordt. Het boek gaat over twee broers die, met hun bende, na het einde van WOI in de regio rond Gent angst zaaien door verschillende overvallen. De personen op de cover boezemen in ieder geval al geen vertrouwen in en scheppen een sfeer van afstandelijkheid.

Guy Prieels doet verslag van de gebeurtenissen rond de gebroeders Verstuyft. Hij wijkt hierbij eigenlijk weinig af van de feiten, maar geeft er een eigen draai aan. Hij wordt vaak beschreven als een volksverteller, en daar ben ik het helemaal mee eens. Ik kon me tijdens het lezen voorstellen dat ik in een rokerig caf√© stond (wat niet meer mag!) en dat Guy Prieels daar dan staat met een groep mensen om zich heen die hij helemaal in zijn ban heeft terwijl hij verslag doet van de overval op Constant De Pauw in het gehucht Terdonk. De kracht die van de woorden van Prieels uitgaat is zo sterk dat je het boek ook niet wil wegleggen.

De achtergrond waartegen de feiten zich afspelen is schrijnend en ook dit wordt goed in beeld gebracht door Prieels. Zonder het expliciet neer te schrijven is er tussen de regels door een maatschappelijke kritiek te lezen die van alle tijden is en daardoor ook erg actueel aanvoelt.

Ik heb erg genoten van dit boek. Door het luisterrijke taalgebruik en de mooie structuur van het verhaal is er een stukje geschiedenis prachtig verpakt en voor iedereen toegankelijk gemaakt!