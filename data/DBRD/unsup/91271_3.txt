Wanneer in Mumbai, in de wijk Prabhadevi, een gebouw instort is Akhila hier als eerste bij. Als student geneeskunde en maker van kritische internetfilmpjes heeft ze overal een mening over. In Mumbai verandert alles voor deze jonge vrouw. Ze komt na een reddingspoging onverwachts terecht in een wespennest. Onder het puin ligt namelijk een man. De jonge vrouw is klein en tenger en de enige die hem kan helpen redden. Wanneer hij mompelt tegen haar dat een terrorist een aanslag gaat plegen, staat heel het land in rep en roer.

In een andere plaats in India zijn de inlichtingendiensten op zoek naar Jamal en Laila. Als vermeende terroristen is er een grootscheeps onderzoek naar hen. Onbewust van deze dreiging zijn ze in een auto onderweg naar hun opdracht.

Miss Laila gewapend & gevaarlijk is gebaseerd op waargebeurde feiten. Het is een kritisch en afstandelijk geschreven boek waardoor je soms moeilijk voeling hebt met de personages. Dat de auteur journalist is in het dagelijkse leven blijkt duidelijk uit zijn manier van schrijven.

Toch is het ook door deze schrijfstijl dat klasseverschillen, discriminatie, vooroordelen en angst duidelijk uiteengezet worden in het verhaal. De schrijver schetst met sarcasme, humor en ook spanning de schrijnende en oneerlijke situatie in India en geeft zijn visie op de feiten.

Door de ogen van meerdere figuren zie je alles gebeuren en leer je India op een onthutsende wijze kennen. Door de voortdurende perspectiefwisseling blijft het verhaal, hoewel soms verwarrend en moeilijk te volgen, toch boeiend. Als lezer moet je gefocust blijven op het verhaal en ook het gebruik van tijd gebeurt in dit boek op een aparte manier .

Het einde van het boek is verrassend en pas dan komt de “waarheid” aan het licht. Onbedoeld of niet: "Soms is dit boek grappig maar het is vooral een aanklacht tegen corruptie, ongelijkheid en onrechtvaardigheid in India."