Nicolien de Kroon, klassiek homeopaat en oprichtster van verschillende goede doelen ontvangt in 2014 de TorchBearer award. Een ereonderscheiding van de Sri Chimnoy Oneness-Home Peace Run, een wereldwijde estafetteloop, waarbij een internationaal team van hardlopers een vredesfakkel door meer dan 100 landen draagt. Het doel van de Peace Run is vrede, vriendschap en begrip te stimuleren tussen mensen en landen. En dat is precies wat De Kroon doet!  

Dit verhaal, dat leest als een dagboek, begint bij de prille jeugdherinneringen van Nicolien. Zij was op jonge leeftijd al zeer betrokken bij het leed van anderen en kinderen in het bijzonder. Ze vertelt zeer openhartig over haar jeugd waarin ze volop geniet van het leven, maar ook een traumatische ervaring meemaakt. In het verhaal komen steeds weer een ekster en Nicoliens veelal voorspellende dromen terug. Ze luistert naar haar intuïtie en de symbolische dromen doen haar besluiten nemen.  

Dan is het is de vooravond van de Golfoorlog en in een opwelling reist Nicolien naar Genève waar ze op een onconventionele manier onze minister van Buitenlandse Zaken te spreken krijgt. Niet lang daarna, in Washington, verkrijgt ze op enigszins slinkse wijze alle telefoon-en faxnummers van het Witte Huis en stuurt een fax aan president Bush. Uiteraard wordt ze in een mum van tijd door de FBI aangehouden. Kort hierna begint ze haar eerste actie: geld, kleding en schoeisel verzamelen voor Koerdische kinderen. Het eerste hulptransport werd een feit.  

In 1992 wordt de Stichting Motherhood officieel opgericht met als doel: hulp bieden aan kinderen wereldwijd die slachtoffer zijn van oorlogen, natuurrampen en die overleven in naoorlogse gebieden. In datzelfde jaar gaat Motherhood voor de derde keer richting Irak. Alle transporten worden begeleid door Nicolien zelf en een aantal vrijwilligers. Hierna volgen nog transporten naar: Kroatië, Bosnië, Servië, Tsjetsjenië, Afghanistan, India en Sudan. Ze maken werkelijk unieke avonturen mee, soms hilarisch, vaak angstig. Er is sprake van tegenslag en schokkende gebeurtenissen, maar er zijn ook meevallers. Altijd is er wel iemand die iets regelt of helpt. Wat bijzonder mooi om te lezen dat er toch nog veel mensen zijn die dingen doen zonder er iets voor terug te verwachten. Ongelukkigerwijs is daar dan de Nederlandse pers met hun vaak negatieve vraagstelling en worden er vervelende dingen geschreven over Motherhood en Nicolien. Waarom? Afgunst? Gelukkig zijn alle donateurs gebleven, maar uiteindelijk ging Stichting Motherhood toch failliet.  

Op 21 september 2013, de Internationale dag voor de vrede, verscheen het boek Motherhood – 18 jaar en meer dan 200.000 bananendozen voor kinderen en moeders. Nicolien de Kroon, een bijzonder moedige, krachtige vrouw met een enorm doorzettingsvermogen. Een vrouw die door haar ongebreidelde inzet en vooral door te doen veel kinderen en moeders heeft bereikt. Een aangrijpend verhaal met unieke foto’s van Eddy van Wessel.