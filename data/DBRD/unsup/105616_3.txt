“One a day will die.
Two a day will cry.
Three a day will lie.
Four a day will sigh.
Five a day ask why.
Six a day will fry.
Seven a day… ‘Oh, my.’”

In Level 26, geschreven door Anthony E. Zuiker en Duane Swierczynski, gaat Tom Riggins op zoek naar de meest gevreesde seriemoordenaar: Sqweegel. Deze opdracht is niet zonder gevaar, want Sqweegel martelt, verkracht, moordt, toont geen berouw en laat geen sporen achter. Om in deze missie te slagen, moet Riggins de hulp van Steve Dark in schakelen. Dark is de enige die ooit een glimp van Sqweegel heeft kunnen opvangen, iets wat voor hem niet zonder gevolgen bleef… Het wordt een zware, wrede en persoonlijke strijd.

Thrillers over seriemoordenaars, zoals deze Level 26, vind je overal, toch heeft dit boek zeker enkele originele elementen in zich. Door de afwisselende hoofdstukken volgen we zowel de gedachtegang van Riggins en Dark als van hun vijand Sqweegel. Wrede praktijken en persoonlijke afrekeningen zorgen voor extra spanning in het verhaal waardoor je blijft lezen en het niet vervelend wordt. Ook mysterieuze zinnen aan het einde van een hoofdstuk dragen bij tot dit effect.

“Rob kneep zijn ogen strak dicht en bad vuriger tot God dan hij ooit had gebeden dat dit slechts de ergste nachtmerrie ooit was en dat hij elk moment kon wakker worden. Maar dat werd hij natuurlijk niet.”

De daden van Sqweegel zijn gruwelijk en inhumaan. Het boek wordt hierdoor vaak een beetje minder realistisch, maar in dit geval is dat niet automatisch een minpunt. Vanaf de eerste hoofdstukken wordt er namelijk een beeld gevormd van de moordenaar waarvan je hoopt dat zo iemand niet in werkelijkheid bestaat.

Level 26 is een goed opgebouwde thriller. Hoe meer het boek vordert, hoe sneller de acties op elkaar volgen. Ook op vlak van emoties is er zo’n evolutie. Het verhaal is op sommige momenten zeer aangrijpend, wat uiteraard een groot pluspunt is. Het verhaal hangt goed samen en is meestal niet al te complex. Dat zorgde bij mij voor een positieve leeservaring.

Naar mijn mening is Level 26 misschien niet de grootste hoogvlieger, maar wel zeker een goed en aangenaam boek om te lezen. Ik zou het dan ook zeker aanraden aan wie op zoek is naar een spannend, maar tevens ook ontspannend boek.