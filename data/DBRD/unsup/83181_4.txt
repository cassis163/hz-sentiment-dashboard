‘B.B.’ van het Nederlands/Belgische duo Karin & Dimitri is een bijzonder en bijzonder goed debuut.

Bijzonder, want dit boek wijkt behoorlijk af van wat in het thrillergenre gebruikelijk is. Andy, een mismaakte jongen, als hoofdpersoon, zijn hele leven al gepest, maar toch overeind gebleven door zijn zelfspot en zijn diepe liefde voor Femke. Haar kent hij van school en later van zijn werk. Femke is een schat van een meid, de beschermengel van alles wat zwak is. Zij ontfermt zich over in de steek gelaten katjes, maar uiteraard ook over Andy. Zij woont samen met haar volstrekte tegenpool, de crimineel aangelegde Ruben. Het perspectief van ‘B.B.’ wisselt steeds tussen deze drie. Pesten, kindermisbruik, huiselijk geweld, het komt allemaal voorbij in een verhaal dat dwingt tot verder lezen, tot de verrassende ontknoping. ‘B.B.’ onderscheidt zich ook door de harde humor en het ontbreken van taboes.

Bijzonder goed, want ‘B.B.’ heeft niet alleen een sterke verhaallijn, maar is ook uitstekend geschreven. Nergens is te merken dat er twee auteurs aan het werk waren, nergens vind je sporen Vlaams. En toch.. als je het boek ergens moet plaatsen, dan in de buurt van het werk van moderne Vlaamse auteurs als Herman Brusselmans en Dimitri Verhulst. Dat soort anarchistische geest waart door ‘B.B.’ en maakt het boek anders dan de meeste andere Nederlandse thrillers.