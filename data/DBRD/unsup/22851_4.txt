‘De lente van Kasper Meier’ situeert zich in het naoorlogse Berlijn, waar bijna alles is verwoest en voedsel schaars is. De zwarte markt tiert welig. Eén van die handelaars is Kasper Meier die op alle mogelijke manieren tracht te overleven en tegelijkertijd voor zijn oude vader te zorgen. Op een dag klopt Eva Hirsch aan zijn deur aan, een jong meisje dat de hulp van Kasper inroept om een Britse piloot op te sporen. Maar waarom precies Kasper? Zij weet dingen over zijn verleden, die hij koste wat het kost geheim wil houden. Om zichzelf en zijn vader te beschermen, gaat hij in op haar voorstel, waardoor hij zich in een militair wespennest steekt. Mensen rondom hem sterven op een onverklaarbare wijze, tot hij beseft dat hijzelf het middelpunt en de reden is van deze moorden.

Ben Fergusson heeft een prachtig verhaal geschreven. De beschrijvingen zijn zo levendig, de karakters zo goed neergezet, dat de lezer zichzelf in dit naoorlogse Berlijn waant. Je kunt je je deze verwoeste stad zo inbeelden, de armtierige eenkamerflats waarin ze leven, de handel die ze drijven om te overleven. De schrijver houdt constant de spanning vast en geeft met mondjesmaat informatie vrij. Wie is Eva Hirsch, wat weet ze over het verleden van Kasper, waarom wil ze de Britse piloot vinden: allemaal vragen die de lezer tot het einde toe in het verhaal gevangen houden.
In het begin en ook doorheen het boek duiken allerlei namen op, die het soms moeilijk maken om de draad vast te houden, maar dat went.
‘De lente van Kasper Meier’ is voor mij een boek dat boven het gemiddelde ligt. Hoewel ik persoonlijk niet van historische romans hou, heeft dit boek me kunnen boeien van begin tot einde.

‘De lente van Kasper Meier’ heeft geen ingewikkeld plot, maar dat hoeft ook niet. Het leest vlot, vooral door de prettige vertelstijl. De hoofdstukken vond ik persoonlijk iets te lang, zodat ik net voor het slapen gaan niet geneigd was nog snel een hoofdstukje te lezen.
Het boek heeft me vooral bekoord door de diepgang van de karakters en de realistische beschrijvingen van het naoorlogse Berlijn.
Ik kan dit boek aanraden en zal zeker nog meer van hem lezen.