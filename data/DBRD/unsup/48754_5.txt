Kristen Ciccarelli las als kind veel boeken over draken en over stoere meiden. Dit is een aanloop geweest naar haar eigen boek over draken en een stoer meisje, Asha. Dit boek is het eerste deel van de Iskari-reeks, waar het tweede deel al van verschenen is en het derde deel dit jaar uitkomt.

In het begin was er de Oude. Hij was eenzaam en hij maakte twee metgezellen. Namsari, die blijdschap en liefde bracht en Iskari, de brenger van dood en verderf.
Asha, de dochter van de koning van Firgaard, wordt ook wel Iskari genoemd, omdat zij als klein meisje de aanval van een draak heeft overleefd en sindsdien draken doodt. Ze lokt ze met oude verhalen die verboden zijn om te vertellen in Firgaard en slacht ze dan af. Ze is ervan overtuigd dat draken slecht zijn en wil de oudste draak Kozu, die haar volgens haar vader heeft aangevallen, doden. Niet alleen omdat hij haar heeft aangevallen, maar ook omdat ze dan van haar vader niet hoeft te trouwen met Jarek, de bruut die haar vaders leger aanvoert. Ze wordt gesteund in haar strijd tegen Jarek door haar broer Dax en haar nichtje Safire.
Ze komt in aanraking met Torwin, de slaaf van Jarek, die vreselijk mishandeld wordt en die ze redt. Gaandeweg raakt ze steeds meer gesteld op Torwin en komt ze erachter dat de verhalen die haar vader over de draken heeft verteld helemaal niet waar zijn en dat de aanval door Kozu niet is gegaan zoals haar is verteld. Asha, haar broer Dax, zijn vriendin Roa, Safire,Torwin en de draken bundelen hun krachten om tegen de koning en Jarek te vechten voor de toekomst van het koninkrijk en de draken.

Kristen Ciccarelli weet in haar boek een mooie fantasysfeer neer te zetten waardoor je van het begin af aan in het boek gezogen wordt. Ze laat de ene gebeurtenis in de andere overgaan, waardoor het boek op geen moment saai wordt. Het zijn wel veel gebeurtenissen voor 1 boek, soms had Ciccarelli wat mij betreft iets meer de diepte in mogen gaan. er wordt bijvoorbeeld genoemd dat de rijder van de draak en de draak een bepaalde band krijgen die niet te verbreken is, maar er wordt verder niet echt op in gegaan. Dit is echter een klein minpuntje in een verder prachtig verhaal, dat zich uitvouwt door middel van tussenhoofdstukken, waarin de oude verhalen worden verteld, waardoor je als lezer elke keer een stukje meer te weten komt over het verleden van Firgaard. Het verhaal wordt compleet gemaakt door een prachtige cover en mooi versierde bladzijden. Ik kan niet wachten om deel 2 te lezen!