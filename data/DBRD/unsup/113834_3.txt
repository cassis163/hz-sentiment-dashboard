Het gebeurt niet vaak dat er een biografie geschreven wordt over een gewone arbeider. Historicus Bert Altena, die al verschillende boeken op zijn naam heeft staan over de geschiedenis van de arbeidersbeweging, heeft nu een biografie geschreven over A.J. (Bram) Lansen (1847-1931). Lansen is in 1847 in het Zeeuwse Groede geboren in een protestants gezin van een mandenmaker. Al vroeg verliest hij beide ouders. Als intelligente jongen wilde hij graag onderwijzer worden. Door het voortijdige verlies van zijn ouders zit dat er niet in. Hij gaat al vroeg werken en komt terecht in diverse baantjes. Dat brengt hem ook in verschillende wooonplaatsen. In Vlissingen komt hij in aanraking met de vrijdenkersbeweging. Hij ontwikkelt zich al snel tot een goed spreker en schrijver. Lansen neemt afstand van zijn geloof en via de vrijmetselarij komt hij tot het socialisme. Hij bekwaamt zich in het vak van machinist in de opkomende spoorwegaanleg. Dat brengt hem in vele plaatsen in Nederland, maar ook in Amerika. Nadat hij getrouwd is en er inmiddels kinderen zijn geboren overlijdt zijn vrouw. Na een aantal jaren trouwt hij voor de tweede maal en ook uit dit huwelijk worden kinderen geboren. Het gezin leeft in bittere armoede. Ondertussen schrijft Lansen artikelen en gedichten waarin hij een ideale wereld schetst. Zowel Lansen als enkele van zijn kinderen ontwikkelen zich tot leidende figuren in de Nederlandse arbeidersbeweging. In 1931 overlijdt Lansen in Amsterdam. Voor lezers met interesse voor de sociale geschiedenis een boeiend boek dat geplaatst is op de shortlist van de Zeeuwse boekenprijs 2015.

Bert Altena spreekt op woensdag 18 november 2015 in het Arsenaaltheater te Vlissingen in het kader van 700 jaar stadsrechten voor Vlissingen over het thema de arbeidersbeweging in deze stad.