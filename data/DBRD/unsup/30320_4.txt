Voor onze blog Mustreads or Not kregen we via Letterrijn de kans om de Young Adult ‘Indigo’, geschreven door Latoya Moirae, te lezen en te recenseren die vanaf 2 september in winkels zal liggen. Zij heeft al meerdere boeken, waaronder een fantasy-trilogie en een roman, op haar naam staan maar ik was nog niet bekend met haar schrijfstijl in welke vorm dan ook. Heerlijk zonder verwachting kon ik dus aan dit boek beginnen.

De 18-jarige Caro is praktisch haar hele leven al heel erg goed bevriend met de broers Noah en Nick. Zij zijn zelfs haar beste vrienden. Hun ouders zijn ook met elkaar bevriend en elk jaar gaan ze dan ook met zijn allen op vakantie naar een vaste plek in Portugal. Toch wordt het dit jaar ineens anders als de wel bekende hormonen een rol gaan spelen, Caro’s vader ineens wel erg vaak ongelukjes heeft en ze de mooie Pia ontmoeten. In een sneltreinvaart lijkt alles te veranderen en de vraag is of Caro hier wel tegen bestand is. Als ze dan ook nog eens betrokken raakt bij een bovennatuurlijke vergeldingsactie lijken helemaal alle remmen los te komen.

Met een heftig begin wordt je gelijk het verhaal ingetrokken en doet het de verwachting stijgen dat dit alles behalve een zoetsappig verhaal wordt. Het begin creëert ook gelijk een spanningsboog, toch neemt het vervolgens even af om de jongeren in het verhaal te leren kennen. Maar al gauw sluipt de spanning er weer in en krijgt het verhaal vaart. Verschillende gebeurtenissen wisselen elkaar af en zorgt ervoor dat je geboeid blijft lezen. De plottwist kwam voor mij niet geheel uit de lucht vallen maar past perfect bij hoe het verhaal verloopt. De schrijfstijl van Moirae leest prettig, ze maakt gebruik van bewoording die past bij de leeftijd van de jonge personages. Er is vanuit derde persoon geschreven waardoor er afstand blijft tussen de lezer en de personages. Hierdoor kon ik mij als lezer niet zozeer verbinden met Caro, meevoelen met wat zij allemaal meemaakt en moet doorstaan. ‘Indigo’ heb ik met plezier gelezen vooral omdat het een aantal verschillende elementen bevat waardoor het soms griezelig is en dan juist weer heel menselijk. Al met al gewoon een tof YA verhaal wat goed in elkaar zit en ik absoluut aanraad aan het jongere lezers publiek.

Ik geef dit boek 4 sterren.

Spanning: 7
Plot: 7
Leesplezier: 8
Schrijfstijl: 7
Originaliteit: 7
Psychologie: 8