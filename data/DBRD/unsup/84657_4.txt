Dit boek is niet voor diplomaten in de traditionele zin. Listig in lastige situaties geeft jou handvatten om in alledaagse én zakelijke situaties succes te boeken met tactvolle communicatie.

Effectiever communiceren met tact

Jack van Minden is directeur van human resourcesadviesbureau Psycom. Hij verzorgt (loopbaan)trainingen en adviseert managers en bedrijven. Een van die trainingen is een training tact en diplomatie. Enkele van zijn cursisten wilden meer leren over tactvolle communicatie. Van Minden gaf gehoor aan die wens met Listig in lastige situaties als resultaat. Zijn boek leert je tactvol te communiceren om onze Hollandse botheid te balanceren en zo conflicten te voorkomen of te beslechten, de tegenpartij te beïnvloeden en overtuigen of je te wapenen tegen slinkse communicatietechnieken.

Tips voor zakelijke én privécommunicatie

Listig in lastige situaties geeft jou handvatten om in alledaagse én zakelijke situaties succes te boeken met tactvolle communicatie. Zelf ben ik niet werkzaam in een heel formele werkomgeving en ik ben ook geen diplomaat. Toch geeft Van Minden veel adviezen waar ik baat bij zal hebben. Zoals het proberen te achterhalen wat de belangen van de ander zijn en het zoeken naar gezamenlijke grond. Misschien ben je verstrikt in een conflict waar je beide hetzelfde impliciete standpunt hebben maar verschilt de aanvliegroute. Het helpt om dan afstand te nemen van je gevoelens en de situatie rationeel te benaderen. Ik ben ervan overtuigd dat een beetje tact een hoop conflicten kan voorkomen.

Jouw boodschap is maatwerk

'Als tacticus is het verstandig te investeren in luisteren,' is een van de adviezen. Dat lijkt dan ook de strekking van het boek: luister naar de ander, verplaats je in de ander. Kortom: vergaar informatie. Goed geïnformeerd kun je jouw boodschap zo vormgeven dat ze haar doel treft. Dat is soms giswerk, omdat je niet altijd weet of jouw interpretatie klopt met de intentie van de ander. Het is duidelijk dat de auteur de lezer aanspoort zijn adviezen uit te proberen. Authenticiteit is belangrijk, zowel voor de tacticus als diens gesprekspartner. Probeer en faal, maar leer en bekwaam je in tactvol communiceren. Van Minden is zo dus niet de autoritaire docent voor de groep, maar de coach die je aanspoort zelf je ontwikkeling op gang te brengen.

Een amusant boek

Het boek is ontsproten uit een cursus en dat is duidelijk te merken. Listig in lastige situaties leest als een transcript van een training. Hij schrijft bondig maar doeltreffend, haalt veel verschillende onderwerpen aan en zijn droge humor maakt de stof naast informatief vooral ook amusant leesvoer. 'Een effectieve aanpak, is je eerst af te vragen of deze persoon tot in zijn vezels irritant is, of dat hij zich alleen maar zo gedraagt,' aldus Van Minden. Hij gaat verder, serieus: 'En dan zul je zelf kritische vragen moeten stellen.' De geestige opmerkingen en de verduidelijkende praktijkvoorbeelden brengen de enorme hoeveelheid tips in balans.

Deze recensie verscheen eerder op www.alexhoogendoorn.nl. Hiervoor heb ik een gratis recensie-exemplaar ontvangen.