Sinds ik het boek Lady of Hay (Nederlandse titel: Als het verleden heden word) - ook een aanrader trouwens - van Barbara Erskine las, ben ik een grote fan van deze schrijfster. Elk boek heeft behoorlijk veel pagina’s, maar soms is dat nog te weinig.
In haar boeken verweeft ze heden, verleden en geschiedenis als een meesterlijke auteur door elkaar. Dat is ook weer zo in haar boek Sleeper’s Castle. Sinds Lady of Hay uitkwam, dertig jaar (!) geleden alweer, keert ze in dit boek terug naar het plaatsje Hay-on-Wye in de grensstreken tussen Wales en Engeland.

De cover is erg mooi, een huis (kasteel) op een heuvel, omringd door mist. De tekst op de voorkant vertelt dat twee vrouwen, gescheiden door eeuwen, zijn verbonden door een plaats die door geschiedenis wordt achtervolgd.

In Wales is vroeger veel oorlog gevoerd, omdat de bevolking was Wales zich onderdrukt voelde door de Engelse overheersers. Sharon Kay Penman heeft geweldige boeken geschreven over de eerste echte vrijheidsstrijder van Wales, Llewellyn The Great (en daarna over zijn kleinzoon Llewellyn), en die boeken heb ik echt verslonden. Uiteraard ben ik ook diverse malen in Wales geweest om zo de geschiedenis echt te “proeven”, zeg maar. Wales heeft een geweldige geschiedenis en is ook echt een prachtig gebied om te ontdekken.

In Sleeper’s Castle wordt verteld over de andere grote vrijheidsstrijder Owain Glendower, die rond 1400 actief was. Over hem ligt nog altijd een mysterie, net zoals Koning Arthur.

De eerste hoofdpersoon is Miranda (Andy), die na een traumatische gebeurtenis de kans krijgt om een jaar lang op een oud landhuis (met kat) te passen. Langzaam komt ze weer op adem, maar het huis is doordrenkt van geschiedenis. De verhalen gaan dat in vroeger tijden Druïden in dit huis voorspellende dromen hadden.
Andy wordt door dromen overvallen en in die droom ziet ze de andere belangrijke hoofdpersoon in dit boek, Catrin, een jonge vrouw met gaven die haar vader, een belangrijke figuur met voorspellende dromen, probeert te onderdrukken. Haar vader heeft dromen over Owain Glendower, maar zijn die dromen wel waar? Catrin weet dat dit niet zo is.
De levens van Andy en Catrin raken in dromen met elkaar verweven, en Andy heeft moeite om werkelijkheid en droom uit elkaar te houden.

Wat is dit een geweldig goed boek, ik had ook niet anders verwacht eigenlijk. Vanaf het begin word je meegezogen in het boek en in de levens van zowel Andy als Catrin. De schrijfstijl is fantastisch, je wil blijven door lezen. Er zijn diverse cliffhangers, want heden en verleden lopen door elkaar, maar op een goede manier. Je blijft als lezer constant bij de les.
Ik vond Andy een krachtig personage, en had soms echt met haar te doen. Maar ook Catrin is, vooral in de tijd waarin ze leeft, een heel krachtig persoon.

Ik ben dol op de geschiedenis van Wales en vind dit boek daarom ook absoluut fantastisch. Ik weet veel over de geschiedenis van dit gebied, en vind het zo leuk dat Barbara Erskine de tijd van Owain Glendower in dit boek heeft verwerkt.
Voor diegenen die niet bekend zijn met de geschiedenis van Wales is dit ook een prachtig boek om te lezen.

Naar mate het eind naderde was er volop spanning, mysterie en gevaar.
Zo jammer, dat het boek nu uit is.

Dit is een fantastisch boek, meeslepend geschreven, met personages die van de bladzijden afspatten, zodat je volop meeleeft. Een onvervalste en absolute aanrader!!