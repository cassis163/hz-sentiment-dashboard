Cuba is niet te vergelijken met veel andere landen. Het nog steeds voortdurende communistische regime heeft er voor gezorgd dat er informele regels en leefpatronen zijn ontstaan die voor buitenstaanders niet te begrijpen zijn. Latour heeft een misdaadverhaal geschreven dat dit ongrijpbare land als setting heeft. Twee Amerikanen zijn op zoek naar diamanten die een voormalig bewoner ergens heeft verstopt in een Havaanse woning. Om de diamanten in handen te krijgen en uit het land te smokkelen, moeten ze de ene list na de andere bedenken. Uiteindelijk lijken de listen zich tegen hun te keren en moeten ze er alles aan doen om uit handen te blijven van majoor Trujillo, de agent die hen op het spoor is.

José Latour is een Cubaanse schrijver en dit is het tweede boek dat in Nederland van zijn hand is verschenen. Het verhaal van dit boek heeft in eerste instantie niet zoveel om het lijf. Er wordt iemand vermoord, maar veel onduidelijkheid over de toedracht is er voor de lezer niet. De zoektocht naar de diamanten is in eerste instantie niet erg spannend. En toch is het een boek dat je pakt. Deels is dit toe te schrijven aan de prachtige indringende sfeer die Latour neerzet. Je hebt als lezer het gevoel dat beetje bij beetje de geheimen van Havana voor je ontluiken. Latour schrijft prachtig. Hij neemt de rust om elk personage uitgebreid en gedetailleerd te beschrijven, ook al zijn sommige personages direct weer van het toneel verdwenen. Doordat hij dit doet, krijg je een heel volledig beeld van het verhaal, van de omstandigheden en ook van het land. En zei ik dat de zoektocht niet spannend was? Dat klopt, maar als de diamanten plots in het verhaal opduiken, wordt het boek opeens erg spannend. Door de laatste paginas ben ik werkelijk heen gevlogen. Het is niet alleen een mooie misdaadroman maar ook nog eens een boek waarvan je veel leert over de interessante Cubaanse gebruiken en levenswijze.