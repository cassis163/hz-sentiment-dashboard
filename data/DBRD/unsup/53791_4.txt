Zoals tegenwoordig vaker gebeurt wordt het verhaal per hoofdstuk verteld vanuit verschillende invalshoeken. Aan het woord komen o.a. de moeder, de broer, de hulpsheriff, nog een paar andere hoofdpersonen en natuurlijk het slachtoffer zelf: Calli, die na een traumatische ervaring sinds haar vierde jaar niet meer spreekt. Het verhaal wordt door de diversiteit aan vertellers heel dynamisch en is – hoewel het chaotisch had kunnen uitpakken – heel goed leesbaar en superspannend. Iedereen komt goed uit de verf en langzamerhand worden de verhoudingen van alle personen tot elkaar duidelijk. En dan blijkt dat er veel meer speelt dan het simpele gegeven van de dramatische verdwijning van 2 hartsvriendinnen. De auteur zet met de manier waarop de twee meisjes verdwijnen de lezer vanaf het begin al op het verkeerde been en geeft vanuit dat perspectief een verrassende wending aan het verhaal. Prima debuut.