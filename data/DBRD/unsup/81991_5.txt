Juliette is een meisje van 17 dat per ongeluk een overval heeft meegemaakt, maar ook als een van de weinigen, heeft overleefd. Hierdoor wordt zij opgeroepen om te getuigen in de rechtbank. Ondanks dat ze later spijt heeft van haar beslissing, doet ze het toch. Eenmaal in de rechtszaal staat ze dan oog in oog met Half Face, de moordenaar van vele onschuldige levens.
Als Juliette haar verklaring heeft afgelegd, moet ze wachten tot de zaak voorbij is voordat ze naar huis mag. Maar plotseling gaat er van alles mis en bevind Juliette zich in een zeer benauwde positie: Half Face gebruikt haar als een menselijk schild zodat hij aan de politie kan ontsnappen en Half Face is dan ook van plan om Juliette mee te nemen.
Half Face is ervan overtuigd dat er iets donkers, een soort demon, in hem zit en dat Juliette hem kan helpen zijn verlossing te vinden. Terwijl Juliette lichamelijke en geestelijke mishandelingen moet doorstaan, reist ze gedwongen met Half Face naar Mongolië, op zoek naar een geneesheer die hem kan bevrijden. Het wordt een helse reis voor Juliette, vol ethische dilemma's, gevaarlijke situaties, mishandelingen en zeldzame vriendschappen.
Ik ben dus absoluut nooit een thriller lezer geweest, maar sinds ik de boeken van Chinouk Thijssen heb gelezen, ben ik nogal over de streep getrokken. Toen ik de kans kreeg om deze thriller te lezen voor Dutch Venture Publishing, trok de flaptekst me meteen aan. Ik hou wel van verhalen met een twist en aangezien ik nogal nieuw ben in het thrillerwereldje, wilde ik de gok wagen.
Even voor de duidelijkheid, ik heb dit boek dus in één ruk uitgelezen. Ik vind het zó ontzettend knap dat Mara Li in maar 250 pagina's zo een goed uitgedacht, uitgewerkt plot heeft weten te schrijven. De dialogen zijn erg realistisch en je wordt zo in Juliette's wereld gezogen dat je haar angst, twijfels en pijn voelt door het gehele verhaal. Juliette kreeg te maken met zo veel ethische en morele innerlijke dilemma's die super lastig zijn, maar hartstikke logisch en begrijpelijk. Alleen het gevecht dat Juliette elke dag met zichzelf voerde riep al een gevoel op, laat staan het letterlijke gevecht dat zij elke dag met Half Face had. Ik heb letterlijk op mijn vingers zitten bijten tijdens het lezen. Tijdens bepaalde stukken voelde ik mij ook helemaal naar worden en kon ik niet altijd meteen verder lezen, maar toch wilde ik door. Ik wilde weten of het goed zou komen met Juliette.
Niet alleen de personages, maar ook het plot is goed en origineel uitgewerkt. Het stukje thriller in combinatie met religie/spiritualiteit vond ik erg bijzonder. Je leert de omgeving en de cultuur van Mongolië op een bijzondere manier kennen. Dit maakt het boek erg mooi maar tegelijkertijd ook erg donker. De setting is namelijk erg somber, omdat er vaak kilometers niets is met af en toe een tent, geen kans op redding. Juliette probeert eigenlijk al het prachtigs van het land in zich op te nemen terwijl ze ook voor haar leven aan het vechten is.
Half Face vind ik ook een erg bijzonder personage. Hij heeft heel wat meegemaakt in zijn jeugd en is ervan overtuigd dat die gebeurtenissen hem hebben gemaakt tot het monster wat hij is. Hij verlangt naar warmte en liefde en heeft besloten dat Juliette diegene is die hem dat gaat geven. Half Face slingert dan ook van ''bijna aardig'' naar ''je doet wat ik zeg want anders knal ik je neer''. Zijn personage vond ik dan ook erg interessant en walgelijk tegelijkertijd. Het enige waar ik me ontzettend aan irriteerde is het accent wat hem was aangemeten. Dit was helemaal niet nodig geweest.
Kortom: deze YA thriller is ontzettend spannend en meeslepend. Ik kan dit boek alleen maar aanraden, want in een aantal luttele pagina's wordt je meegezogen in een verhaal wat je niet meer neer kunt leggen.