Simon van der Geest schrijft met Spijkerzwijgen een heerlijk, maar makkelijk jeugdboek. Via Vonkie vertelt hij eigenlijk het levensverhaal van haar opa. Op deze manier betrekt hij de lezer bij de geschiedenis. Via aantrekkelijk taalgebruik en originele gebeurtenissen maakt Van der Geest van Spijkerzwijgen zeker een aanrader.

Vonkie wordt door haar ouders bij haar opa gebracht, want haar ouders moeten een ruzie bijleggen. Ze moet een week bij haar opa logeren, maar dat wil ze helemaal niet. Het lijkt haar saai. Maar dan vertelt haar opa dat ze niet naar de molen in de buurt mag. Vonkie wil weten waarom ze dat niet mag, maar haar opa wil dat niet vertellen. Ook doet haar opa geheimzinnige dingen die te maken hebben met de geschiedenis. Vonkie wil weten wat er in het verleden van opa gebeurd is, maar ook dat wil opa niet vertellen. Dan probeert Vonkie er samen met haar buurjongen, Sven, achter te komen. Lukt het haar om alle geheimen te onthullen?

De wisselingen tussen het heden en het verleden maken Spijkerzwijgen interessant. Elke keer krijg je een beetje extra informatie over het verleden van opa. Van der Geest weet de hoeveelheid goed te doseren: door elke keer maar kleine stukjes informatie te geven, houdt hij het verhaal heel spannend. Elke keer wanneer er iets gebeurt, wordt het verhaal onderbroken. Maar ook het verhaal in het heden is spannend, waardoor Spijkerzwijgen een mooie vormgeving krijgt en interessant wordt.

Het verhaal is echter niet heel moeilijk. Veel lezers zullen dit boek zonder problemen doorstaan. Lekker? Zeker! Maar wanneer je op zoek bent naar een uitdaging, is dit boek misschien niet echt wat voor jou. Het taalgebruik is niet al te moeilijk en de diepere laag in het verhaal is ook niet echt aanwezig. Toch maakt Spijkerzwijgen nieuwsgierig. Want zeg nou zelf: jij wilt toch ook weten waarom Vonkie niet in de molen mag?